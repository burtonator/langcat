https://af.wikipedia.org/wiki/Malta

Malta, amptelik die Republiek van Malta (Maltees: Repubblika ta' Malta, Engels:
Republic of Malta), is 'n klein Suid-Europese eilandnasie sentraal geleë in die
Middellandse See, 80 km suid van Sisilië, 284 km oos van Tunisië en 333 km noord
van Libië, met Gibraltar 1 755 km na die weste en Alexandrië 1 508 km na die
oostekant. Malta beslaan net meer as 316 km² in landoppervlak, wat dit een van
die wêreld se kleinste state maak. Die Maltese argipel bestaan uit die eilande
Malta, Gozo, Comino en verskeie klein onbewoonde eilande onder andere Cominotto
en Filfla. Dit is ook een van die lande met die hoogste bevolkingsdigtheid ter
wêreld. Malta se de facto hoofstad is Valletta en die grootste stad is
Birkirkara. Die hoofeiland bestaan uit heelwat dorpe wat saam 'n Groter
stedelike gebied (GSG) vorm met 'n totale bevolking van 368 250, volgens
Eurostat. Die land het twee amptelike tale, Maltees (grondwetlik die nasionale
taal) en Engels.

Regdeur die geskiedenis was Malta se unieke ligging van groot strategiese
belang, met die gevolg dat opeenvolgende ryke en moondhede oor die eilande
geheers en regeer het. Dit sluit in die Fenisiërs, Grieke, Romeine, Arabiere,
Normandiërs, Aragonese, Habsburg-Spanjaarde, Orde van Malta, die Franse en die
Britte. In 1964 verkry Malta onafhanklikheid van die Verenigde Koninkryk en word
in 1974 'n republiek. Malta behou lidmaatskap tot die Britse Statebond na
onafhanklikheidswording. Malta tree in 1964 toe tot die Verenigde Nasies en in
2004 tot die Europese Unie. Malta is ook 'n ondertekende van die
Schengen-ooreenkoms en het in 2008 deel geword van die Eurozone.

Malta het 'n lang Christelike geskiedenis en nalatenskap en is 'n Apostoliese
bisdom. Volgens die Bybelboek Handelinge het Paulus skipbreuk gelei op "Melite",
soos die Grieke dit genoem het, en het daar 'n bediening gehad. Die
Rooms-Katolieke geloof is die amptelike geloof in Malta soos verklaar deur die
Maltese grondwet.

Malta is wêreldwyd bekend as 'n toeristebestemming. Die eilande het talryke
toeristebestemmings en historiese monumente, insluitend nege UNESCO
Wêrelderfenisgebiede, onder andere die baie prominente Megalitiese tempels wat
van die oudste losstaande strukture ter wêreld is.

Die oorsprong van die term Malta is onduidelik. Die moderne variasie spruit uit
die Maltese taal. Die mees algemene etimologie is dat die woord Malta afkomstig
is van die Griekse woord μέλι (meli), "heuning". Die Grieke het die eiland
Μελίτη (Melitē) genoem wat "heuningsoet" beteken (ook die naam van 'n Nereïde).
Dit is heel moontlik as gevolg Malta se unieke heuningproduksie deur 'n
endemiese byspesie en daarom ook Malta se populêre bynaam "land van heuning".
Die Romeine het voortgegaan en die eiland Melita genoem wat die verlatynsing van
die Griekse Μελίτη is. Nog 'n teorie stel voor dat die woord Malta afkomstig is
van die Fenisiese woord Maleth wat "toevlugsoord" beteken verwysende na Malta se
vele baaie en inhamme.

Erdewerk deur argeoloë gevind by Skorba toon ooreenkomste met erdewerk in Italië
gevind en dui daarop dat die Maltese eilande moontlik vir die eerste keer in
5200 v.C. bewoon is deur jagters en landbouers vanaf die groter eiland Sisilië,
heel moontlik die Sikane. Die uitsterf van die dwergseekoei en dwerg-olifant
word gekoppel aan die eerste aankoms van mense op Malta. Prehistoriese boerdery
nedersettings wat terugdateer na die vroeë Neolitiese tydperk is ontdek in oop
gebiede en ook in grotte, soos Ghar Dalam.

Die Sikane, algemeen beskou as verwant aan die Iberiërs, was die enigste stam
sover bekend om die eiland op daardie tydstip te bewoon. Die bevolking op Malta
het graan verbou, met vee geboer en, in ooreenkoms met ander antieke
Mediterreense kulture, 'n vrugbaarheidsfiguur aanbid. Die figuur word
verteenwoordig in groot hoeveelhede Maltese prehistoriese artefakte en
soortgelyke beeldjies, insluitend die Venus van Willendorf.

Erdewerk van die Ghar Dalam-tydperk stem ooreen met erdewerk gevind in
Agrigento, Sisilië. 'n Kultuur van megalitiese tempelbouers het ook in hierdie
vroeë periode ontstaan of sy weg tot hier gevind. Gedurende 3500 v.C. het
hierdie mense sommige van die wêreld se oudste vrystaande strukture gebou in die
vorm van die megalitiese Ġgantija tempels op Gozo; ander vroeëre tempels sluit
die van Ħaġar Qim en Mnajdra in.

Die tempels het 'n kenmerkende argitektuur, tipies 'n komplekse
drieblaarklawervormige ontwerp, en is gebruik vanaf 4000 tot 2500 v.C.
Dierbeendere en 'n mes gevind agter 'n verwyderbare altaarsteen dui op moontlike
tempelrituele wat dierofferandes ingesluit het. Voorlopige inligting dui daarop
dat offerandes gebring is aan die godin van vrugbaarheid, wie se standbeeld nou
staan in die Nasionale Museum van Argeologie in Valletta. Hierdie kultuur het
blykbaar vanaf die Maltese eilande verdwyn omstreeks 2500 v.C. Argeoloë
spekuleer dat die tempelbouers slagoffers was van plae en siektes. Ander weer
het gespekuleer oor die ooreenkoms tussen die gebeurtenis en Plato se weergawe
van die verdwyning van Atlantis.

'n Ander interessante argeologiese kenmerk van die Maltese eilande, dikwels
toegeskryf aan die antieke bouers, is ewewydige eenvormige groewe genoem wa
spore of wa groewe. Dit kan op verskeie plekke regoor die eilande gevind word
met die mees prominente in 'n area van Malta genaamd "Clapham junction". Hierdie
verskynsels is moontlik veroorsaak deur die wegvreet van sagte kalksteen deur
houtwiel waens.

Na 2500 v.C. het die Maltese eilande ontvolk en was dit onbewoon vir 'n hele
paar dekades tot die koms van 'n nuwe instroming van bronstydperk immigrante.
Dit was 'n kultuur wat hulle dooies veras het en kleiner megalitiese strukture
genaamd doldems aan Malta bekend gestel het.

Rondom 700 v.C. vestig die Antieke Grieke hulle op Malta, meestal in en om die
gebied waar Valletta nou is. 'n Eeu later sluit Fenisiese handelaars by die
plaaslike bevolking op die eiland aan. Hulle het die eilande as 'n stop op hulle
handelsroetes vanaf die oostelike Middellandse see na Cornwall gebruik. Die
Fenisiërs bewoon die gebied nou bekend as Mdina, asook die omliggende dorp Rabat
wat hulle Maleth noem. Die Romeine, wat ook in Mdina gebly het, het na Mdina (en
die eiland) as Melita verwys.

Na die val van Fenisië in 400 v.C. kom die gebied onder die beheer van Kartago,
'n voormalige Fenisiese kolonie. Gedurende hierdie tyd het die mense op Malta
hoofsaaklik olywe en karob verbou, en tekstielware geproduseer.

Tydens die Eerste Puniese Oorlog om 264 v.C. veroorsaak spanning dat die Maltese
teen Kartago rebelleer en beheer van hulle garnisoen oorgee aan die Romeinse
konsul Sempronius. Malta bly lojaal aan Rome tydens die Tweede Puniese Oorlog en
die Romeine beloon hulle met die titel van Foederata Civitas, 'n benoeming wat
beteken dat hulle vrygestel is van die betaling van skatting of die heerskappy
van die Romeinse reg, alhoewel Malta in hierdie tydstip onder die jurisdiksie
van die provinsie van Sisilië val.

Teen 117 n.C. was die Maltese eilande 'n vooruitstrewende deel van die Romeinse
Ryk en word bevorder tot die status van Municipium onder Hadrianus. Katakombes
in Rabat getuig van 'n vroeë Christelike gemeenskap op die eilande en Handelinge
vertel van Paulus wat daar skipbreuk ly en van sy bediening op die eiland.

Met die verdeling van die Romeinse Ryk in oos en wes in die 4de eeu, word Malta
onder beheer van die Griekssprekende Bisantynse Ryk 395-870 geplaas, wat vanuit
Konstantinopel regeer het. Hoewel Malta onder Bisantynse heerskappy was vir vier
eeue, is nie veel uit hierdie tydperk bekend nie. Daar is bewyse dat Germaanse
stamme, insluitend die Gote en Vandale, kortstondig beheer oor die eilande gehad
het alvorens die Bisantyne met 'n teenaanval begin het en Malta herower het.

In 870 n.C. word Malta ingesleep by die Arabies-Bisantynse oorloë. Die
verowering van Malta word gekoppel aan die van Sisilië nadat Admiraal Eufemius
sy mede-Bisantyne verraai het deur die Aghlabid-dinastie te versoek om die
eiland binne te val.

Die Arabiese kroniekskrywer en geograaf al-Himyari vertel dat in 870 n.C. na 'n
geweldadige stryd in Malta teen die Bisantynse besettingsmagte, die Arabiese
invallers, eers gelei deur Halaf al-Hadim, en later deur Sawada ibn Muhammad,
die eiland gestroop en geplunder het, die belangrikste geboue vernietig het en
vir alle praktiese doeleindes onbewoond gelaat het. Dit was later weer
gekoloniseer deur Arabiere vanaf Sisilië in 1048–1049 n.C. Daar heers
onsekerheid of die nuwe nedersetting die gevolg van demografiese uitbreiding in
Sisilië was, toegeskryf aan hoër lewenstandaarde (in welke geval die
kolonisering dan 'n paar dekades vroeër plaasgevind het), of as gevolg van
burgeroorlog onder die Arabiese heersers wat in 1038 n.C. in Sisilië uitgebreek
het nie.

Die Arabiere het nuwe besproeiing asook sommige vrugte en katoen op die eiland
bekend gestel. Die Sisilies-Arabiese taal is aangeneem vanaf Sisilië. Die taal
ontwikkel tot in moderne Maltees.

Die plaaslike Christene is geloofsvryheid gegun. Hulle moes egter jizya betaal,
'n vorm van belasting vir nie-Moslems. Hulle was gevolglik vrygestel van Zakaat,
die belasting wat deur Moslems betaal moes word. Die Normandiërs, as deel van
hulle verowering van Sisilië in 1091 n.C., verdryf al die More uit die suide van
Italië. Die Normandiese leier Rogier I van Sisilië is verwelkom deur die
plaaslike Christene. Graaf Rogier I, volgens die plaaslike mite, het uit
dankbaarheid vir die Maltese se lojaliteit tydens sy veroweringstogte, 'n deel
van sy rooi en wit banier afgeskeer en as geskenk oorhandig. Dit is volgens die
mite die basis vir die moderne Maltese vlag.

Die Normandiese tydperk was produktief; Malta het deel geword van die
nuutgevonde Koninkryk van Sisilië, wat buiten Sisilië en Malta ook die suidelike
helfte van die Italiaanse skiereiland ingesluit het. Die Rooms-Katolieke geloof
is weer ingestel as staatsgodsdiens met Malta nou onder die bisdom van Palermo.
Normandiese argitektuur maak ook plek-plek 'n verskyning, veral in die antieke
hoofstad van Mdina. Tancred van Lecce (Tancred van Sisilië), die laaste
Normandiese monarg, omskep Malta in 'n leenheerskap of feudale grondeiendom
binne die koninkryk en stel 'n Graaf van Malta aan. Weens die eilande se
strategiese belang en ligging was besetting deur ander moonthede altyd 'n
moontlikheid. Gedurende die tyd is die mans van Malta almal gemilitariseer om
potensiële invalle af te weer. Die eerste grawe was almal bekwame Genuese
kaapvaarders.

Die koninkryk kom onder beheer van die Huis van Hohenstaufen vanaf 1194 tot 1266
n.C. Gedurende die tydperk, waartydens Frederik II van Hohenstaufen begin het om
sy Sisiliaanse koninkryk te herorganiseer, het die westerse kultuur en godsdiens
steeds meer begin geld. Malta was deel van die Heilige Romeinse Ryk van die
Duitse nasie vir 72 jaar. Malta was tot 'n graafskap en markisaat verklaar maar
handel was totaal geruïneer. Die eilande was vir 'n baie lang tydperk slegs 'n
gefortifiseerde garnisoen. In 1224 onder Frederik II word al die oorblywende
Moslems (wat nie More was nie) van die eiland verban of gedwing om tot die
Rooms-Katolieke geloof te bekeer. Die totale manlike bevolking van Celano in
Abruzzo is na Malta gedeporteer.

Vir 'n kort periode val die koninkryk onder die heerskappy van die Huis van
Capet-Anjou. Hoë belasting maak die vorstehuis ongewild, deels ook te wyte aan
Karel van Anjou se oorlog teen die Republiek van Genoa en die eiland Gozo wat in
1275 geplunder is. 'n Groot opstand op Sisilië, bekend as die Sisiliaanse
Vespers, volg op die gevegte met die uiteinde dat die skiereiland afstig as die
Koninkryk van Napels. In 1282 kom Malta onder heerskappy van die Aragonese.

Familielede van die konings van Aragon regeer op die eiland tot 1409 waarna
heerskappy oorgegee is aan die Kroon van Aragon. In die begin van die Aragonese
troonsuksessie het die seuns van die monargie die titel "Graaf van Malta"
ontvang. Dit is gedurende die tydperk dat meeste van die plaaslike adelstand tot
stand gekom het. Teen 1397 val die dra van die titel "Graaf van Malta" terug na
'n feodale vlak wat 'n struweling tussen twee families tot gevolg het. Dit
veroorsaak groot konflik. Die gevolg is dat die koning die titel herroep. Twis
rondom die titel breek weer uit 'n paar jaar later met die herinstel daarvan.
Die Maltese, gelei deur die plaaslike adelstand, kom in opstand teen Graaf
Gonsalvo Monroy. Alhoewel hulle die Graaf teen gestaan het, het die Maltese
hulle lojaliteit teenoor die Sisiliaanse kroon duidelik te kenne gegee. Dit het
Alfons IV so beïndruk dat hy nie die mense vir die opstand gestraf het nie maar
belowe het om nooit weer die titel aan 'n derde party toe te ken nie. In plaas
daarvan, is dit terug in die kroon geïnkorporeer. Die titel van Città Notabile
is aan die stad Mdina toegeken na aanleiding hiervan.

In 1530 oorhandig Keiser Karel V die eilande, in 'n ewigdurende huurkontrak, aan
die Hospitaalridders, op daardie stadium onder die leierskap van die Fransman
Philippe de Villiers de L'Isle-Adam, Grootmeester van die Orde. Hierdie ridders,
'n militêr-godsdienstige ridderorde deesdae beter bekend as die Orde van Malta,
was van die Griekse eiland Rhodos verdryf deur die Ottomaanse Ryk in 1522.

Die ridders, gelei deur Fransman Jean Parisot de la Valette, Grootmeester van
die Orde, weerstaan 'n oorweldigende beleg deur die Ottomane in 1565. Die
ridders, met die hulp van die Maltese, seëvier aan die einde van die dag.
Voltaire het oor die beleg gesê: "Niks is beter bekend as die beleg van Malta
nie." Na die beleg besluit die Orde om Malta se fortifiserings te verbeter,
veral in die binne-hawe, waar die nuwe stad Valletta, so genoem ter ere aan
Valette, gebou is. Hulle rig ook wagtorings langs die kus op – die Wignacourt ,
Lascaris en de Redin torings – vernoem na die Grootmeesters wat dit laat bou
het. Tydens die Ridders se heerskappy op die eiland het talle argitektoniese en
kulturele projekte die lig gesien, onder andere die versiering van Città
Vittoriosa , die oprig van nuwe stede, insluitende Città Rohan en Città Hompesch
en die bekendstelling van nuwe akademiese en sosiale hulpbronne.

Ongeveer 11 000 mense uit 'n totale bevolking van 60 000 kom om in 'n plaag in
1675.

Die Ridders se bewind kom tot 'n einde met Napoleon se verowering van Malta, op
pad na Egipte, tydens die Franse Revolusionêre Oorloë in 1798. Die invloed van
die Ridders het verwater deur die jare en die Orde het in onguns verval. Dit was
rondom die tyd van die beliggaming van die universele waardes van burgerlike
vryheid aangevuur deur die Franse Rewolusie. Mense van beide binne en buite die
Orde het 'n beroep op Napoléon Bonaparte gedoen om die Ridders te verdryf.
Napoleon het nie geweifel nie en sy vloot het in 1798, op pad na sy Egiptiese
ekspedisie, daar aangeland. Hy het die Ridders gefnuik deur die goed bewaakte
hawe van Valletta in te vaar onder die voorwendsel van voorrade aanvul. Met
veilige toegang verseker rig hy sy wapens op die eiland, Grootmeester Hompesch
kapituleer, en Napoleon betree Malta.

Generaal Claude-Henri Belgrand de Vaubois en sy Franse magte gee in 1800 oor.
Maltese leiers bied daarna die eiland vir Sir Alexander Ball aan en vra dat die
eiland onder Britse gesag kom. Die Maltese stel 'n Verklaring van Regte op
waarin hulle instem om te ressorteer "onder die beskerming en die soewereiniteit
van die Koning van die vrye mense, Sy Majesteit die Koning van die Verenigde
Koninkryk van Groot-Brittanje en Ierland". Die verklaring meld ook dat "sy
Majesteit het geen reg om hierdie eilande te sedeer aan enige moondheid nie...
as hy kies om sy beskerming terug te trek en om sy soewereiniteit op te gee, die
reg vir die kies van 'n ander soewereiniteit, of van die regeer van hierdie
eilande, aan ons behoort, die inwoners en inboorlinge alleen, en sonder beheer."

As deel van die Verdrag van Parys in 1814 word Malta amptelik 'n deel van die
Britse Ryk. Die Britte gebruik Malta as halfwegstasie en vloothoofkwartier.
Malta se ligging halfpad tussen die Straat van Gibraltar en die Suezkanaal blyk
sy grootste bate wees gedurende die jare en die eilande is ook gesien as 'n
belangrike stop op die roete na Indië. Dit was 'n belangrike handelsroete vir
die Britte en die Maltese het groot voordeel uit hierdie vennootskap getrek.
Verskeie nuwe kulinêre en botaniese produkte word hierdeur bekend gestel in
Malta; 'n paar voorbeelde (volgens die Nasionale Boek van Handelsbetrekkinge
gevind in die Nasionale Biblioteek) sluit die bekendstelling van koring (vir
brood) en spek in. In 1919 vuur Britse troepe skote af op protesoptoggangers,
gekant teen nuwe belasting, en vier Maltese mans kom om. Die gebeurtenis, bekend
as Sette giugno (Italiaans vir 7 Junie), word sedertdien elke jaar herdenk en is
een van vyf nasionale dae.[verwysing benodig]

In die vroeë 1930's het die Britse Middellandse See-Vloot, op daardie tydstip
die grootste bydraers tot handel op die eiland, na Alexandrië verskuif. Die
skuif is die gevolg van ekonomiese maatreëls en om buite reikafstand te wees van
Italiaanse bomwerpers.[verwysing benodig]

Tydens die Tweede Wêreldoorlog speel Malta 'n belangrike rol weens sy nabyheid
aan die Spilmoondhede se skeepsroetes. Die Maltese se dapperheid gedurende die
Tweede Beleg van Malta het Koning George VI geroer om die George-kruis
kollektief op 15 April 1942 aan Malta te oorhandig, om "te getuig van die
heldemoed en toewyding wat lank onthou sal word deur die geskiedenis". Sommige
historici is van mening dat die toekenning tot gevolg gehad het dat Brittanje
buitensporige verliese gely het ter verdediging van Malta. Britse
geloofwaardigheid sou daaronder gely het as Malta oorgegee het, soos in
Singapoer se geval. 'n Replika van die George-kruis verskyn nou in die skildhoek
van die Maltese vlag. Die gesamentlike toekenning bly enig in sy soort tot en
met April 1999, toe die Koninklike Ulster Polisiemag die tweede, en tot op
datum, die enigste ander ontvanger van 'n kollektiewe George-kruis geword het.

Malta verkry onafhanklikheid op 21 September 1964 (Onafhanklikheidsdag) na
intense onderhandelinge met die Verenigde Koninkryk. Dit is gelei deur die
Maltese premier George Borg Olivier. Onder die 1964 grondwet, behou Malta
aanvanklik Koningin Elizabeth II as die Koningin van Malta en dus as Staatshoof,
met 'n Goewerneur-generaal as uitvoerende gesag namens haar. In 1971 wen die
Maltese Arbeidersparty, onder leiding van Dom Mintoff, die algemene verkiesing.
Dit lei tot republiekwording binne die Statebond op 13 Desember 1974
(Republiekdag), met die President as staatshoof. 'n Verdedigingsooreenkoms wat
onderteken is kort na onafhanklikheid (en weer in 1972) het op 31 Maart 1979
verstryk.

Malta neem 'n neutrale internasionale beleid aan in 1980. In 1989 speel Malta
gasheer vir 'n spitsberaad tussen die Amerikaanse president George HW Bush en
die Sowjet-leier Michail Gorbatsjof, hul eerste ontmoeting van aangesig tot
aangesig, die wegspringpunt vir die latere einde van die Koue Oorlog.

Op 16 Julie 1990 doen Malta, deur middel van sy minister van buitelandse sake,
Guido de Marco, aansoek om aansluiting by die Europese Unie. Na moeilike
onderhandelinge is 'n referendum gehou op 8 Maart 2003 wat uitgeloop het op 'n
gunstige uitslag. Die algemene verkiesing gehou op 12 April 2003, het 'n
duidelike mandaat aan Eerste Minister Eddie Fenech Adami gegee om die Verdrag
van toetreding tot die Europese Unie te teken op 16 April 2003 te Athene,
Griekeland.

Malta sluit by die Europese Unie aan op 1 Mei 2004. Na aanleiding van die
Europese Raad van 21-22 Junie 2007, sluit Malta by die Eurosone aan op 1
Januarie 2008.

Malta is 'n republiek met 'n parlementêre stelsel en openbare administrasie wat
nou gebaseer is op die Westminster-stelsel. Die land het die tweede hoogste
stempersentasie in die wêreld gehad (en die hoogste vir die nasies sonder
verpligte stemmery), gebaseer op die opkoms in die nasionale laerhuisverkiesings
1960–1995. Die eenkamerparlement se Kamer van Verteenwoordigers, (Maltees: Kamra
tad-Deputati), word deur direkte algemene verkiesings verkies met 'n enkele
oordraagbare stem elke vyf jaar, tensy die Parlement vroeër ontbind word deur
die President onder advies van die Eerste Minister.

Tot met die uitbreek van die Tweede Wêreldoorlog was Maltese politiek oorheers
deur taalkwessies uitgebaklei deur Italiaans- en Engelsgesinde partye.
Naoorlogse politiek moes grondwetlike kwessies rondom betrekkinge met Brittanje
hanteer (eerstens met integrasie en daarna onafhanklikheid) en op die ou einde
betrekkings met die Europese Unie.

Malta is 'n argipel in die sentrale Middellandse See (in die oostelike kom),
omtrent 80 km suid van die Italiaanse eiland Sisilië, aan die oorkant van die
Malta-kanaal. Slegs die drie grootste eilande, Malta, Gozo (Għawdex), en Comino
(Kemmuna) word bewoon. Die kleiner eilande (hieronder gelys) is onbewoon. Die
argipel lê op die Malta-plato, 'n vlak plat gevorm deur die hoë punte van 'n
landbrug tussen Sisilië en Noord-Afrika, wat geïsoleer geraak het met die
styging in seevlak na die laaste Ystydperk. Die argipel is dus geleë in die
gebied tussen die Eurasiese en Afrikaanse tektoniese plate.

Fitogeografies behoort Malta aan die Liguro-Tirreen provinsie van die
Middellandse See-streek van die Boreaal koninkryk. Volgens die WWF, behoort die
grondgebied van Malta aan ekostreek PA1222 wat aan die "mediterreense woud, bos-
en struikveld"-bioom behoort.

Malta het 'n Subtropiese – Mediterreense klimaat (Köppen klimaat klassifikasie
Csa), met matige winters en warm tot baie warm somers. Reën kom hoofsaaklik in
die winter voor, met die somer oor die algemeen droog.

Die gemiddelde jaarlikse temperatuur is 22-23 °C bedags en 15 °C snags. In die
koudste maand – Januarie – wissel die temperatuur tussen 12 en 20 °C bedags en
tussen 7 en 12 °C snags. In die warmste maand – Augustus – wissel temperature
tussen 28 en 34 °C bedags en tussen 19 en 24 °C snags. Gemiddeld duur die
somer/vakansie seisoen ongeveer 8 maande, beginnende rondom middel-April met
temperature van 19-23 °C bedags en 14-14 °C snags en eindig in November met
temperature van 17-23 °C bedags en 11-20 °C snags. Soms word ook temperature van
20 °C in die oorblywende 4 maande bereik. Onder al die hoofstede op die
vasteland van Europa, het Valletta, die hoofstad van Malta, die warmste winters,
met gemiddelde temperature van 15-16 °C bedags en 9-10 °C snags in die
Januarie-Februarie periode. In Maart en Desember is gemiddelde temperature
rondom 17 °C bedags en 11 °C snags. Groot skommelings in temperatuur is raar.
Malta is ook een van die min plekke in Europa wat "groen" is regdeur die jaar.

Gemiddelde jaarlikse seetemperature is 20 °C (hoogste in die
Europese-kontinent), van 16 °C in Januarie tot 26 °C in Augustus. In die 6
maande – van Junie tot November – oorskry gemiddelde seetemperature 21 °C.

Die aantal ure sonskyn beloop ongeveer 3000 per jaar (van die hoogste in
Europa), met 'n gemiddeld van bo vyf ure sonskyn per dag in Desember tot bo 12
ure in Julie. Dit is omtrent dubbel dié van die stede in die noordelike helfte
van Europa: Londen met net 1461 ure. In die winter is dit tot 'n paar keer meer:
Londen het 37 ure terwyl Malta 155 tot 164 (afhangende van die bronne) ure van
sonskyn het in Desember.

Malta word, volgens die Internasionale Monetêre Fonds (IMF), geklassifiseer as
'n gevorderde ekonomie saam met 32 ander lande. Tot en met 1800 was Malta
afhanklik van katoen, tabak en sy skeepswerwe vir uitvoere. Gedurende die
tydperk onder Britse beheer, maak hulle staat op die skeepswerf se ondersteuning
van die Britse vloot, veral tydens die Krimoorlog in 1854. Vakmanne en almal wat
in die weermag gedien het baat geweldig by die militêre basis.

As deel van voorbereidings vir Malta se lidmaatskap tot die Europese Unie
(aangesluit op 1 Mei 2004) is sommige staatsbeheerde maatskappye geprivatiseer
en markte geliberaliseer. Die regering het byvoorbeeld op 8 Januarie 2007
aangekondig dat hy sy belang van 40% in MaltaPost verkoop, ten einde 'n
privatiseringsproses van die afgelope vyf jaar af te handel. In 2010 het Malta
dit reggekry om telekommunikasie, posdienste, skeepswerwe en skeepsbouery te
privatiseer.

Malta en Tunisië is tans besig met besprekings rondom die kommersiële ontginning
van die vastelandsplaat geleë tussen hulle, veral vir petroleum eksplorasie.
Soortgelyke samesprekings word ook tussen Malta en Libië gehou vir dieselfde
doeleindes.

Volgens Eurostat-data staan die Maltese PPS BBP per capita, in 2008, op 76
persent van die EU-gemiddeld.

Die Sentrale Bank van Malta (Bank Ċentrali ta' Malta) het twee belangrike areas
van verantwoordelikheid: die formulering en implementering van monetêre beleid
en die bevordering van 'n gesonde en doeltreffende finansiële stelsel. Dit is
vasgelê op 17 April 1968 deur die Sentrale Bank van Malta Wet. Die Maltese
regering betree die ERM-II op 4 Mei 2005, en neem die euro as die land se
geldeenheid aan op 1 Januarie 2008.

Verkeer in Malta beweeg aan die linkerkant soos in die Verenigde Koninkryk.
Motoreienaarskap in Malta is uiters hoog gegewe die grootte van die eilande. Dit
is die vierde hoogste in die Europese Unie. Die aantal geregistreerde motors in
1990 was 182 254, en kom neer op 'n digtheid van 582 motors/km².

Malta het 'n padnetwerk van 2 254 km, 1 972 km (87,5%) geteer en 282 km ongeteer
(Desember 2003).

Busse (xarabank of karozza tal-linja) is die primêre metode van openbare
vervoer. Die diens, wat in 1905 gestig is, het 'n omvattende hervorming
ondergaan in Julie 2011. Die bestuurstrukture het verander van selfstandige
drywers wat hul eie voertuie bestuur na 'n diens wat aangebied word deur 'n
enkele maatskappy deur middel van 'n openbare tender (in Gozo, wat beskou word
as 'n klein netwerk, word die diens direk gelewer). Die openbare tender is
toegeken aan Arriva Malta, 'n lid van die Arriva groep.

Air Malta het al meer as 191 tussenredery kaartjie-uitreikingsooreenkomste
afgehandel met ander IATA-lugrederye. Dit het ook 'n kodedelings ooreenkoms met
Qantas wat drie roetes dek. In September 2007 sluit Air Malta twee ooreenkomste
met die Abu Dhabi-gestasioneerde Etihad Airways, Air Malta verhuur twee
bedryfsklaar Airbus-vliegtuie aan Etihad Airways vir die winterseisoen wat op 1
September 2007 begin en verskaf operasionele ondersteuning op 'n ander Airbus
A320 vliegtuig wat dit uitverhuur aan Etihad Airways.

Die selfoonpenetrasietempo het op 101.3% gestaan aan die einde van 2009. Malta
gebruik die GSM 900 en UMTS (3G) selfoonstelsels. Dit is versoenbaar met die res
van die Europese lande, Australië en ook Nieu-Seeland.

Daar is geen areakodes in Malta nie, intekenaars se nommers bestaan uit 8
syfers. Vastelyn telefoonnommers gebruik die voornommers 21 en 27 terwyl
selfoonnommers die voornommers 79, 77 of 99 gebruik. Vir internasionale oproepe
na Malta moet mens eers die internasionale toegangskode skakel, daarna die land
se skakelkode +356 gevolg deur die intekenaar se nommer.

Maltese euromunte vertoon die Maltese Kruis op die € 2 en € 1 munte, die Maltese
Wapen op die € 0,50, € 0,20 en € 0,10 muntstukke, en die Mnajdratempels op die €
0,05, € 0,02 en € 0,01 munte.

Malta is 'n gewilde toeristebestemming, met 1,2 miljoen toeriste per jaar. Drie
keer meer toeriste besoek die eilande as wat daar inwoners is.
Toerisme-infrastruktuur het dramaties toegeneem oor die afgelope paar jaar en 'n
hele aantal goeie hotelle is beskikbaar op die eiland. Oorontwikkeling en die
vernietiging van tradisionele behuising is egter 'n groeiende bron van kommer.
'n Toenemende aantal Maltese reis nou na die buiteland vir vakansie.

In die afgelope jare word Malta bemark as 'n mediese toerismebestemming. Heelwat
van die gesondheidstoerismeverskaffers help ontwikkeling aan in die bedryf. Daar
is egter geen Maltese hospitaal wat al 'n onafhanklike internasionale
gesondheidsorgakkreditasie ondergaan het nie. Malta is baie gewild onder Britse
mediese toeriste, wat Maltese hospitale aanspoor om akkreditering van
VK-oorsprong te verkry soos die Trent Accreditation Scheme. Dubbele
akkreditering met die Amerikaansgeoriënteerde Joint Commission is nodig indien
hospitale in Malta wil kompeteer met die Verre Ooste en Latyns-Amerika vir
mediese toeriste uit die Verenigde State.

Malta het 'n samewerkingsooreenkoms met die Europese Ruimte Agentskap (ESA) vir
meer intensiewe samewerking rondom ESA projekte.

Malta lê elke tien jaar 'n bevolkings- en behuisingsensus af. Die sensus in
November 2005 afgelê, het daarin geslaag om 'n geraamde 96% van die bevolking te
tel.[verwysing benodig] 'n Voorlopige verslag is in April 2006 uitgereik en die
resultate is geweeg teen 'n skatting vir 100% van die bevolking.

Gebore Maltese maak die meerderheid van die bevolking uit. Daar is egter
minderhede, van wie die meeste Britse boorlinge is en baie afgetree is op Malta.
Die bevolking van Malta was in Julie 2011 geskat op 408 000. In 2005 was 17% 14
jaar oud of jonger, 68% was in die 15-64 ouderdomsinterval, terwyl die
oorblywende 13% 65 jaar en ouer was. Malta se bevolkingsdigtheid van 1 282 per
vierkante kilometer is by verre die hoogste in die EU, en een van die hoogste in
die wêreld. Die enigste sensusjaar wat 'n bevolkingsdaling getoon het, was die
van 1967, met 'n 1,7% afname. Dit is toegeskryf aan 'n aansienlike emigrasie van
Maltese burgers.

Die inwonende Maltese bevolking van 2004 is beraam op 97,0% van die totale
inwonende bevolking.

Bevolkingsgroei het afgeneem van 9,5% tussen die 1985 en 1995 sensusse, tot 6,9%
tussen die 1995 en 2005 sensusse ('n jaarlikse gemiddeld van +0,7%). Die
geboortesyfer het op 3 860 gestaan ('n afname van 21,8% volgens die 1995-sensus)
en die sterftesyfer op 3 025. Dus was daar 'n natuurlike groei van 835
(vergeleke met +888 vir 2004, van wie meer as 'n honderd buitelandse inwoners
was).

Maltese wetgewing erken beide siviele en kanonieke (kerkgeregtelike) huwelike.
Nietigverklaringe deur die kerklike en burgerlike howe is nie verwant nie en
word ook nie noodwendig wedersyds onderskryf nie. Malta het ten gunste van
egskeidingswetgewing gestem in 'n referendum gehou op 28 Mei 2011. Aborsie in
Malta is onwettig. 'n Persoon moet 16 wees om te kan trou. Die getal bruide
onder die ouderdom van 25 het afgeneem van 1 471 in 1997 tot 766 in 2005, terwyl
die aantal bruidegomme onder 25 gedaal het van 823 tot 311. Daar is 'n konstante
tendens onder vroue om op 'n jonger ouderdom te trou as mans. In 2005 was daar
51 bruide tussen die ouderdomme van 16 en 19, vergeleke met 8 bruidegomme.

Teen die einde van 2007 was die totale bevolking 410 290 en daar word verwag dat
dit tot 424 028 gaan styg teen 2025. Op die oomblik is vroue effens meer as mans
en maak 50,3% van die bevolking uit. Die grootste groepering van mense (7.5%)
val in die ouderdomsgroep 25–29, terwyl 7.3% in die ouderdomsgroepe 45–49 en
55–59 val.

Die Maltese taal (Maltees: Malti) is die amptelike taal van Malta. Neffens
Maltees is Engels ook 'n amptelike taal en die landswette word in beide tale
uitgevaardig. Die Grondwet bepaal egter dat indien daar enige konflik tussen die
Maltese en die Engelse teks van enige wet bestaan, moet die Maltese teks se
interpretasie voorrang geniet.

Maltees is oorspronklik 'n Semitiese taal wat afstam van die nou uitgestorwe
Sisiliaans-Arabiese (Sisulo-Arabiese) dialek (vanaf die suide van Italië). Die
Maltese alfabet bestaan uit 30 letters gebaseer op die Latynse alfabet,
insluitend die diakrities veranderde letters ż, ċ en ġ, sowel as die letters għ,
ħ , en ie.

Maltees het 'n Semitiese basis met heelwat lenery vanaf Sisiliaans, Italiaans,
'n bietjie Frans, en meer onlangs en toenemend uit Engels. Die taal sluit
verskillende dialekte in wat heelwat kan wissel van een dorp na 'n ander, of van
die een eiland na die ander.

Die Euro-barometer meld dat 100% van die bevolking Maltees praat. Daarbenewens
praat 88% van die bevolking Engels, 66% Italiaans, en 17% Frans. Hierdie
wydverspreide kennis van tweede tale maak Malta een van die mees veeltalige
lande in die Europese Unie. 'n Studie van publieke menings oor watter taal
"verkies" word, het getoon dat 86% van die bevolking 'n voorkeur vir Maltees
geniet, 12% vir Engels en 2% vir Italiaans. Tog is die Italiaanse TV-kanale wat
Malta bereik vanaf Italiaanse uitsaaiers, soos Mediaset en RAI, steeds baie
gewild. Italiaans was 'n amptelike taal van Malta neffens Maltees tot 1934,
waarna dit deur Engels vervang is.

Daar is meer as 360 kerke op Malta, Gozo en Comino, een kerk vir elke 1 000
inwoners. Die parogiekerk (Maltees: "il-parroċċa", of "il-knisja parrokjali") is
die argitektoniese en geografiese fokuspunt van elke Maltese stad en dorp, en
die vernaamste bron van burgerlike trots. Hierdie burgerlike trots manifesteer
op skouspelagtige wyse tydens die plaaslike dorps-festas. Dit dui die dag van
die beskermheilige van elke gemeente aan, met parade orkeste, godsdienstige
optogte, spesiale misse, vuurwerke (veral klappers), en ander feestelikhede.

Malta is 'n Apostoliese bisdom. Die Handelinge van die Apostels vertel dat 'n
verhoorafwagtende Paulus, op pad van Kreta na Rome, skipbreuk gelei het op die
eiland van" Melite", wat baie Bybelkenners as Malta identifiseer. Die gebeure
speel af rondom 60 nC. Die Handelinge van die Apostels verkondig dat Paulus drie
maande op die eiland deurgebring het. Hy het die siekes genees, insluitend die
vader van Publius, die "hoofman van die eiland". Verskeie tradisies hou verband
hiermee. Die skipbreuk word gesê het plaasgevind in die plek vandag bekend as St
Paul's Bay. Daar word gesê dat Sint Publius Malta se eerste biskop was. 'n Grot
in Rabat, nou bekend as "St Paul's Grotto" (en in die omgewing waarvan bewyse
van Christelike begrafnisse en rituele van die 3de eeu nC gevind is), is onder
die vroegste bekende plekke op die eiland van Christelike aanbidding.

Verdere bewyse van Christelike bedrywighede gedurende die tydperk van die
Romeinse vervolging verskyn in grafkelders geleë onder verskeie plekke regoor
die eiland, insluitend die Katakombes van Paulus en Sint Agatha se Katakombes in
Rabat, net buite die mure van Mdina. Laasgenoemde in besonder, is pragtig
beskilder tussen 1200 en 1480, hoewel plunderende Turke dit erg geskend het in
die 1550's. Daar is ook 'n hele aantal grotkerke, insluitende die grot in
Mellieħa, wat 'n altaar is vir die geboorte van Maria waar, volgens legende,
Lukas 'n prent van die Madonna geverf het. Dit is 'n plek vir pelgrimstogte
sedert die Middeleeue.

Die Handelinge van die Raad van Kalsedoon het op rekord dat in 451 nC, 'n sekere
Acacius Biskop was van Malta (Melitenus episcopus). Dit is ook bekend dat in 501
nC, 'n sekere Konstantinus, episcopus Melitenensis, teenwoordig was by die Vyfde
Ekumeniese Raad. In 588 het Pous Gregorius I vir Tucillus ontroon, Miletinae
Civitatis episcopus. Die geestelikes en mense van Malta verkies Trajanus as sy
opvolger in 599 nC. Die laaste aangetekende Biskop van Malta, voor die inval van
die eilande, was 'n Griek met die naam van Manas, wat vervolgens in Palermo
opgesluit is.

Die Maltese historikus, Giovanni Francesco Abela, verklaar dat na hulle bekering
tot die Christendom aan die hand van Paulus, die Maltese hul Christelike geloof
behou het, ten spyte van die Fatimidiese inval. Abela se geskrifte beskryf Malta
as 'n goddelike geseënde "skans vir die Christelik-Europese beskawing teen die
verspreiding van Middellandse See-Islam". Die plaaslike Christelike gemeenskap
wat Rogier I van Sisilië [x] verwelkom het, is verder aangevul deur immigrante
uit Italië, in die 12de en 13de eeu.

Vir eeue was die Kerk in Malta ondergeskik aan die Bisdom van Palermo, behalwe
onder Karel van Anjou, wat biskoppe vir Malta aangestel het, asook, op seldsame
geleenthede, die Spanjaarde en later ook die Ridders. Sedert 1808 is alle
biskoppe van Malta, Maltees. As 'n gevolg van die Normandiese en Spaanse
tydperke, en die oppergesag van die Ridders het Malta die vroom Katolieke nasie
geword wat dit vandag is. Dit is die moeite werd om daarop te let dat die
Kantoor van die Inkwisiteur van Malta 'n baie lang dienstermyn op die eiland
gehad het sedert sy stigting in 1530: die laaste Inkwisiteur het die eiland
verlaat in 1798, nadat die Ridders mag oorgegee het aan Napoleon Bonaparte.
Gedurende die tydperk van die Republiek van Venesië, het verskeie Maltese
families geëmigreer na Corfu. Hul afstammelinge maak nou ongeveer twee-derdes
van die gemeenskap van sowat 4000 Katolieke op, wat nou bly op die eiland.

Die beskermheiliges van Malta is Paulus, Sint Publius, Sint Agatha en Sint
George. Alhoewel nie 'n beskermheilige nie, word Sint George Preca (San Ġorġ
Preca) grootliks vereer as die eerste gekanoniseerde Maltese heilige. Pous
Benedictus XVI kanoniseer hom op 3 Junie 2007. Ook word 'n aantal Maltese
individue erken as Geseëndes, insluitende Maria Adeodata Pisani en Nazju Falzon,
met Pous Johannes Paulus II wat hulle tot saliges verklaar in 2001.

Die meeste gemeentelede van die plaaslike Protestantse kerke is nie Maltees nie,
hul gemeentes trek baie van die Britse afgetredenes wat op die eiland bly asook
vakansiegangers van baie ander lande. Daar is ongeveer 500 Jehova Getuies. Die
Kerk van Jesus Christus van die Heiliges van die Laaste Dae (Mormone), die
Bybelse Baptistekerk en die Genootskap van Evangeliese Kerke het ongeveer 60
affiliasies. Daar is ook 'n paar kerke van ander denominasies, soos Sint Andrew
se Skotse Kerk in Valletta ('n gesamentlike Presbiteriaanse en Metodiste
gemeente) en Paulus se Anglikaanse katedraal, sowel as 'n Sewende Daagse
Adventistekerk in Birkirkara.

Die Joodse bevolking van Malta bereik sy hoogtepunt in die Middeleeue onder
Normandiese heerskappy. In 1479 kom Malta en Sisilië onder Aragonese heerskappy.
Die Alhambra dekreet van 1492 dwing alle Jode om die land te verlaat. Hulle word
gedwing om slegs 'n paar van hul besittings saam te neem. 'n Paar dosyn Maltese
Jode kon dalk tot die Christendom bekeer het in daardie tyd om op die eiland te
bly. Vandag is daar een Joodse gemeente.

Zen Boeddhisme en die Baha’i-geloof maak aanspraak op sowat 40 lede. Daar is een
Moslem moskee. 'n Moslem-laerskool het onlangs oopgemaak, sy bestaan bly 'n punt
van omstredenheid. Van die geraamde 3000 Moslems in Malta is ongeveer 2250
buitelanders, ongeveer 600 genaturaliseerde burgers en ongeveer 150 is inheemse
Maltese.

Die geraamde netto invloei (deur gebruik te maak van data vir 2002–2004) was
1 913 persone jaarliks. Oor die laaste 10 jaar het Malta 'n jaarlikse gemiddeld
van 425 emigrante terug verwelkom.

Gedurende 2006 het 'n totaal van 1 800 onwettige immigrante Malta bereik vanaf
die Noord-Afrikaanse kus. Die meeste van hulle was van plan om die vasteland van
Europa te bereik en het op Malta op geëindig as gevolg van hul substandaard
skepe wat breek of hulle is gevang deur Maltese en ander EU-amptenare. In die
eerste helfte van 2006 het 967 ongeoorloofde immigrante in Malta aangekom, [x]
omtrent dubbel die 473 wat in dieselfde periode in 2005 daar aangeland het.
Heelwat immigrante het al omgekom met die vaart oor die Middellandse See, met
een noemenswaardige voorval die van die Mei 2007 Malta-bootramp.

Ongeveer 45% van die immigrante wat in Malta aanland is vlugtelinge (5%) of
beskermde humanitêre status (40%) toegestaan. 'n Witskrif wat voorstel dat
vlugtelinge al langer as 10 jaar op Malta woonagtig, Maltese burgerskap toegeken
moet word, is in 2005 uitgereik. Histories het Malta toevlug verleen (en
bygestaan in hul hervestiging) aan tot 800 of so Oos-Afrikaanse Asiërs wat
uitgesit is vanuit Uganda deur Idi Amin en net onder 'n duisend Irakese op vlug
van Saddam Hoesein se regime.

In 2005 probeer Malta om steun van die EU kry met betrekking tot die ontvangs
van ongeoorloofde immigrante, repatriasie vir die wat vlugtelingstatus geweier
is, die hervestiging van vlugtelinge in lande van die Europese Unie en maritieme
veiligheid. In Desember 2005 het die Europese Raad die Globale benadering tot
Migrasie: Prioriteitsaksies gerig op Afrika en die Middellandse See aangeneem;
maar die ontplooiing van genoemde aksies is beperk tot die westelike
Middellandse See. Dit plaas verdere druk op die sentrale Middellandse Seeroete
vir onreëlmatige immigrasie van wie Malta 'n deel vorm.

In die 19de eeu het die meeste emigrasie van Malta na Noord-Afrika en die
Midde-Ooste plaas gevind, hoewel die tempo van terugmigrasie hoog was. Nietemin
het Maltese gemeenskappe ontstaan in hierdie streke. Teen 1900 byvoorbeeld het
die Britse konsulêre ramings daarop gedui dat daar 5 326 Maltese in Tunisië was.
In 1903 was daar beweer dat 15 000 mense van Maltese oorsprong in Algerië gewoon
het.

Malta het beduidende emigrasie ervaar as 'n gevolg van die ineenstorting van 'n
konstruksie-oplewing in 1907 en na die Tweede Wêreldoorlog, toe die
geboortesyfer aansienlik toegeneem het, maar in die 20ste eeu het die meeste
emigrante na bestemmings in die Nuwe Wêreld verhuis, veral die Verenigde State
en Australië. Na die Tweede Wêreldoorlog het Malta se Emigrasie Departement
emigrante gehelp met die koste van hul reis. Tussen 1948 en 1967 het 30 persent
van die bevolking geëmigreer. Tussen 1946 en die laat 1970's verlaat meer as
140 000 mense Malta met behulp van die ondersteunende oortog skema, met 57.6%
wat migreer na Australië, 22% na die Verenigde Koninkryk, 13% na Kanada en 7% na
die Verenigde State.

Emigrasie val dramaties na die middel-1970's en het sedertdien opgehou om 'n
sosiale verskynsel van belang te wees. Sedert Malta by die EU aangesluit het in
2004 het uitgeweke gemeenskappe ontstaan in 'n hele aantal Europese lande, veral
in België en Luxemburg.

Primêre skoolopleiding is sedert 1946 verpligtend en sekondêre onderwys tot die
ouderdom van sestien is verpligtend gemaak in 1971. Die staat en die
Rooms-Katolieke Kerk verskaf gratis onderwys, beide bestuur 'n hele aantal skole
in Malta en Gozo , insluitende die De La Salle kollege in Cospicua, Sint
Aloysius kollege in Birkirkara, Sint Joseph se skool in Blata l-Bajda en Sint
Monica meisieskool in Mosta. 'n Hele aantal privaatskole is in bedryf in Malta,
onder andere San Andrea skool en San Anton skool in die L-Imselliet-vallei (l/o
Mġarr), Sint. Martin se kollege in Swatar en Sint Michael se skool in San Ġwann.
Sedert 2008 is daar twee internasionale skole, Verdala internasionale skool en
QSI Malta. Die staat betaal 'n gedeelte van onderwysers se salarisse in die
kerkskole.

Onderwys in Malta is gebaseer op die Britse model. Primêre skoling duur ses
jaar. Op die ouderdom van 11 skryf leerlinge 'n eksamen vir toelating tot 'n
sekondêre skool, óf 'n kerkskool (die gemeenskaplike toelatingseksamen) of 'n
openbare skool. Leerlinge skryf die SEC O-vlak eksamens op 16, met sekere vakke
soos Wiskunde, Engels en Maltees wat geslaag moet word. Leerders kan kies om
verder te gaan studeer by 'n sesde-vorm kollege soos Junior kollege, Sint
Aloysius kollege, De La Salle kollege, Sint Edward's kollege of anders by 'n
ander post-sekondêre instelling soos MCAST. Die sesde-vorm kursus duur twee jaar
waarna die Matrikulasie-eksamen afgelê word. Na gelang van hul prestasie, kan
studente dan aansoek doen vir 'n voorgraadse graad of diploma.

Die Universiteit van Malta bied tersiêre onderwys aan op diploma, voorgraadse en
nagraadse vlak. Die volwasse geletterheidsvlak staan op 99.5%.
http://www.indexmundi.com/facts/malta/literacy-rate

Maltees en Engels word albei as onderrigtaal gebruik op primêre en sekondêre
skoolvlak, en beide tale is ook verpligte vakke. Openbare skole is geneig om
beide Maltees en Engels op 'n gebalanseerde wyse te gebruik. Private skole
verkies om Engels as onderrigtaal te gebruik, so ook die geval in die meeste
departemente van die Universiteit van Malta, dit het uiteraard 'n beperkende
invloed op die vermoë en die ontwikkeling van die Maltese taal Die meeste
universiteitskursusse is in Engels.

Van die totale aantal studente wat 'n eerste vreemde taal op sekondêre vlak
studeer, neem 51% Italiaans, terwyl 38% Frans neem. Ander keuses sluit Duits,
Russies, Spaans en Arabies in.

Malta het 'n lang geskiedenis in die verskaffing van openbaar befondsde
gesondheidsorg. Die eerste aangetekende hospitaal in die land was alreeds in
gebruik teen 1372.

Deesdae het Malta beide 'n openbare gesondheiddiensstelsel, bekend as die
staatsgesondheiddiens, waar gesondheidsorg gratis is by die afleweringspunt, en
'n private gesondheidsdiensstelsel. Malta het 'n sterk algemene
praktisyn-gelewerde primêre versorgingsbasis en die openbare hospitale verskaf
sekondêre en tersiêre versorging. Die Maltese Ministerie van Gesondheid beveel
buitelandse inwoners aan om private mediese versekering uit te neem.

Malta word vyfde geplaas op die Wêreldgesondheidsorganisasie se ranglys van die
wêreld se gesondheidstelsels, in vergelyking met die Verenigde State (37),
Australië (32), Verenigde Koninkryk (18) en Kanada (30). Die
gesondheidsdiensstelsel in Malta toon heelwat ooreenkomste met die Britse
stelsel, aangesien gesondheidsorg gratis is by die leweringspunt.

Malta spog ook met vrywillige organisasies soos die Emergency Fire & Rescue Unit
(EFRU) en St John Ambulance wat noodhulp- en verplegingsdienste lewer tydens
gebeure waarby skares betrokke is.

St Mark se kliniek, in Msida, met 'n kapasiteit van 5 beddens, bied ook 'n
private hospitaaldienste.

Die Maltese argitektuur is oor die strek van die eilande se geskiedenis
beïnvloed deur heelwat verskillende Mediterreense kulture en Britse argitektuur.
Die eerste eilandbewoners het Ġgantija opgerig, een van die oudste mensgemaakte
losstaande strukture in die wêreld. Die Neolitiese tempelbouers van 3800-2500 vC
het die talle Maltese tempels versier met bas-reliëf ontwerpe, insluitend
spirale vol suggestie van die boom van die lewe en diereportrette, ontwerpe
geverf met rooi oker, keramiekwerk, en 'n uitgebreide versameling van
mensvormige standbeelde, spesifiek die Venus van Malta. Dit kan by die tempels
self besigtig word (veral opmerklik die Hipogeum- en Tarxien-tempels), en ook by
die Nasionale Argeologiemuseum in Valletta. Malta is tans besig met verskeie
grootskaalse bouprojekte, insluitend die oprig van SmartCity Malta, die
M-Torings en Pendergardens, terwyl plekke soos die Valletta-waterfront en
Tigne-punt opknappingswerk ondergaan.

Die Romeinse tydperk het hoogs dekoratiewe mosaïekvloere, marmer kolonnades en
klassieke beeldhouwerk bekend gestel, waarvan baie goed-opgepasde en bewaarde
oorblyfsels gesien kan word in 'n Romeinse domus, 'n plattelandse villa net
buite die mure van Mdina. Die vroeë Christen-fresko's wat die katakombes onder
Malta versier, toon 'n geneigdheid tot oostelike Bisantynse smaak. Hierdie smaak
het ook die pogings van die Middeleeuse Maltese kunstenaars beïnvloed, maar
hulle is namate verlei deur die Romanesk en Suid-gotiese bewegings. Teen die
einde van die 15de eeu het Maltese kunstenaars net soos hulle tydgenote in
naburige Sisilië onder die invloed gekom van die skool van Antonello de Massina,
wat Renaissance-ideale en konsepte bekend gestel het aan die sierkunste in
Malta.

Malta se artistieke nalatenskap het behoorlik geblom onder die Hospitaalridders
wat Italiaanse en Vlaamse maniëristiese skilders ingebring het om hulle paleise
en die kerke te versier; by uitstek Matteo Perez d'Aleccio, wie se werke in die
Magistrale paleis en Johanneskatedraal in Valletta te sien is, asook Filippo
Paladini, wat aktief in Malta besig was vanaf 1590 tot 1595. Maniërisme het vir
baie jare nog die smaak en ideale van plaaslike Maltese kunstenaars besiel.

Die aankoms van Caravaggio op Malta, wat ten minste sewe werke gedurende sy 15
maande verblyf op die eiland geverf het, het die plaaslike kuns nog verder
vernuwe en aangevuur. Twee van Caravaggio se mees vername werke, Die onthoofding
van Johannes die doper en Die skrywende Hiëronymus is op tentoonstelling in die
oratorium van die Johanneskatedraal. Sy nalatenskap is ook duidelik te sien in
die werke van die plaaslike kunstenaars Giulio Cassarino (1582–1637) en Stefano
Erardi (1630–1716). Die Baroktydperk wat daarop gevolg het, was egter bestem om
die mees blywende impak op die Maltese kuns en argitektuur te hê. Die roemryke
gewelfskildering van die beroemde Kalabriese skilder, Mattia Preti het die
streng maniëristiese binnekant van die Johanneskatedraal omskep in 'n
Barokmeesterstuk. Preti het die laaste 40 jaar van sy lewe in Malta deurgebring,
waar hy baie van sy beste werke geskilder het, op tentoonstelling in die Skone
kunstemuseum in Valletta. Tydens hierdie periode het die plaaslike beeldhouer
Melchior Gafà (1639–1667) verrys as een van die top Barokbeeldhouers van die
Roomse Skool.

Gedurende die 17de en 18de eeu het Napolitaanse en Rokoko invloede te voorskyn
gekom in die werke van die Italiaanse skilders Luca Giordano (1632–1705) en
Francesco Solimena (1657–1747), en is duidelik te bespeur in die werk van
kontemporêre Maltese skilders soos Giovanni Nicola Buhagiar (1698–1752) en
Francesco Zahra (1710–1773). Die Rokoko-beweging is heelwat versterk met die
verhuising van Antoine de Favray (1706–1798) na Malta, wat as hofskilder gedien
het onder Grootmeester Pinto in 1744.

Neoklassisisme het ietwat van 'n invloed gehad onder sekere plaaslike Maltese
kunstenaars in die laat 18de eeu, maar die modegier het agteruit beweeg in die
vroeë 19de eeu, met die plaaslike kerkowerhede — miskien in 'n poging om die
Katolieke kerk se vasberadenheid teen die bemerkbare Protestantse gevaar te
versterk gedurende die vroeëre Britse heerskappy in Malta — wat gretig was om
die gelowige temas, voorgestaan deur die Nasareense beweging, onder kunstenaars
te omarm. Romantiek getemper deur die naturalisme bekendgestel in Malta deur
Giuseppe Calì, het die "salon" kunstenaars van die vroeg 20ste eeu besiel,
insluitende Edward en Robert Caruana Dingli.

'n Charities Aid Foundation-studie gedoen in 2010 het bevind dat Maltese die
mees vrygewige mense in die wêreld is, met 83% wat tot liefdadigheidswerk bydra.

Maltese volksverhale sluit heelwat stories in van geheimsinnige skepsels en
bonatuurlike gebeure. Die stories is baie omvattend saamgestel deur die geleerde
(en pionier in Maltese argeologie) Manwel Magri in sy kern kritiese resensie
"Ħrejjef Missirijietna" ("Stories van ons Voorvaders"). Die versameling van
materiaal het daaropvolgende navorsers en akademici geïnspireer om tradisionele
sprokies, fabels en legendes te versamel van regoor die Argipel.

Magri se werk het ook 'n reeks strokiesprentboeke geïnspireer (vrygestel deur
Klabb Kotba Maltin in 1984): die titels sluit in Bin is-Sultan Jiźźewweġ x-Xebba
tat-Tronġiet Mewwija en Ir-Rjieħ. Baie van die stories is heel populêr
oorgeskryf as Kinderlektuur deur skrywers wat in Maltees skryf, soos Trevor
Żahra. Terwyl reuse, hekse en drake in baie van die stories voorkom is daar
sommige wat net unieke Maltese skepsels bevat soos die Kaw kaw, Il-Belliegħa en
L-Imħalla onder andere. Die tradisioneel Maltese obsessie met die handhawing van
spirituele (of rituele) reinheid beteken dat baie van die skepsels die rol
gespeel het van wagte van verbode of beperkte gebiede, wat enkelinge aanval wat
die streng gedragskodes gebreek het, wat die pre-industriële eilandgemeenskap
gekenmerk het.

Tradisionele Maltese gesegdes openbaar 'n kulturele besorgdheid met swangerskap
en vrugbaarheid: "iż-żwieġ mingħajr tarbija ma fihx tgawdija" ('n kinderlose
huwelik kan nie 'n gelukkige huwelik wees nie). Dit is 'n oortuiging wat Malta
met baie ander Mediterreense kulture deel. In Maltese volksverhale is die
plaaslike variant van die klassieke afsluitingsformule, "en hulle het lank en
gelukkig saam gelewe" iets soos "u għammru u tgħammru, u spiċċat" (en hulle het
saam gebly en kinders saam gehad en dit is die einde van die storie).

Plattelandse Malta deel saam met die Mediterreense gemeenskap verskeie bygelowe
rondom vrugbaarheid, menstruasie en swangerskap, insluitende die vermyding van
begraafplase in die maande in aanloop tot swangerskap, asook die vermyding van
sekere kosse tydens maandstonde. Verwagtende vroue word aangemoedig om hulle
hunkering na sekere kosse te vervul uit vrees dat die ongebore kind 'n
gelyksoortige geboortevlek sal ontwikkel (Maltees: xewqa, letterlik "begeerte"
of "hunkering"). Maltese en Sisiliaanse vroue deel ook sekere tradisies wat
blykbaar die ongebore kind se geslag kan voorspel, soos die maanstande tydens
die verwagte geboorte datum, of die baba "hoog" of "laag" gedra word tydens
swangerskap en die beweging van die trouring swaaiende aan 'n toutjie reg bo die
maag (sywaarts vir 'n dogter en vorentoe en agtertoe vir 'n seun).

Maltese pasgeborenes is tradisioneel so gou as moontlik gedoop, deels uit vrees
vir limbus indien die kind sterf tydens suigelingskap en deels omdat daar
volgens Maltese (en Sisiliaanse) oorlewing geglo word 'n ongedoopte kind is nog
nie 'n Christen nie maar "steeds 'n Turk". Tradisionele Maltese fyngebak wat
tydens doopseremonies voorgesit word sluit in biskuttini tal-magħmudija
(amandelkoekies bedek met wit of pink versiersuiker), it-torta tal-marmorata
(gekruide hartvormige tert van sjokolade gegeurde amandeldeeg), en 'n likeur
bekend as rożolin, gemaak met roosblare, viooltjies en amandels.

Met 'n kind se eerste verjaarsdag, volgens 'n tradisie wat tot vandag oorleef,
moet Maltese ouers 'n spel genaamd il-quċċija organiseer, waarby 'n
verskeidenheid van simboliese items lukraak rondom die sittende kind geplaas
word. Die items mag 'n hardgekookte eier, 'n Bybel, 'n kruisbeeld of bidsnoere,
'n boek en so voorts wees. Die item waarin die kind die meeste belangstelling
toon word gesê openbaar sy rykdom en lewensweg as volwassene.Geld dui op 'n
rykdom terwyl 'n boek intelligensie aantoon en moontlik dui op 'n loopbaan as
onderwyser. Kinders wat 'n potlood of pen kies word skrywers. Die kies van
Bybels of bidsnoere dui op 'n geestelike of kloosterlewe. Indien die kind 'n
hardgekookte eier kies gaan hy 'n lang lewe met baie kinders hê. Meer onlangse
toevoegings sluit in sakrekenaars (rekeningkunde), gare (mode) en houtlepels
(kookkuns en goeie aptyt).

Tradisionele Maltese huwelike word gekenmerk deur die bruidspaar wat met 'n
gevolg loop onder 'n versierde baldakyn, vanaf die bruid se familie se huis tot
by die parogiekerk, met sangers wat agterna loop en serenades sing vir die bruid
en bruidegom. Die Maltese woord vir hierdie gebruik is il-ġilwa. Die gebruik
saam met vele ander het lank reeds van die eiland af verdwyn en plek gemaak vir
meer moderne gewoontes.

Nuwe vroue dra die għonnella, 'n tradisionele item van Maltese kleredrag. Dit
word egter nie meer in moderne Malta gedra nie. Hedendaagse paartjies trou in
kerke en kapelle in die dorp van hulle keuse. Die huweliksbevestiging word
gewoonlik gevolg deur 'n rojale huweliksonthaal, wat geredelik etlike honderde
gaste insluit. Van tyd tot tyd sal paartjies probeer om van die tradisionele
elemente in hul troudagvieringe in te werk. 'n Herlewing in die tradisionele
huwelik kon aanskou word in Mei 2007 toe duisende Maltese en toeriste 'n
tradisionele Maltese huwelik bygewoon het in 16de eeu se styl in die dorpie
Żurrieq. Dit het il-ġilwa ingesluit, wat die paartjie na 'n huwelikseremonie
gelei het op die parvis van die Sint Andrew-kapel. Die onthaal wat daarop gevolg
het, is gekenmerk deur volksmusiek (għana) en dans.

Plaaslike feeste wat ooreenstem met die in die suide van Italië is algemeen in
Malta en Gozo. Daar word huwelike, dope en vernaam heilige dae, waar
beskermheiliges in die plaaslike parogie vereer word, gevier. Tydens heilige dae
bereik die festa 'n hoogtepunt met 'n Hoogmis wat 'n diens oor die lewe en
prestasies van die beskermheilige insluit. Daarna word 'n standbeeld van die
heilige deur die strate geneem met 'n plegtige optog gevolg deur die gelowiges
in gebed. Die heilige atmosfeer maak egter gou plek vir 'n paar dae van
joligheid, orkesoptogte, vuurwerke en laatnag partytjies. Lija is 'n dorpie
bekend vir sy vuurwerkvertonings.

Die Karnaval (Maltees: il-karnival ta' Malta) het 'n belangrike plek op die
kulturele kalender van Malta nadat Grootmeester Piero de Ponte dit bekendgestel
het op die eilande in 1535. Dit word gehou in die week wat Aswoensdag voorafgaan
en sluit tipies in maskerballe, kostuumdrag en groteske maskerkompetisies,
uitbundige laatnag partytjies, kleurvolle confetti-parades met allegoriese
vlotte wat oor opsig gehou word deur Koning Karnaval, marsorkeste en
kostuumdraende karnalvalgangers.

Heilige Week (Maltees: il-Ġimgħa Mqaddsa) begin op Palmsondag (Ħadd il-Palm) en
eindig op Paassondag (Ħadd il-Għid). Heelwat gelowige tradisies, meeste daarvan
oorgedra van generasie tot generasie, is deel van die Paasfeesviering op die
Maltese eilande, wat die dood en opstanding van Jesus herdenk.

Mnarja, of l-Imnarja (uitgespreek lim-nar-ja) is een van die belangrikste datums
op die Maltese kultuurkalender. Amptelik is dit 'n nasionale fees opgedra aan
die fees van Petrus en Paulus. Dit kan terug geneem word tot die heidense
Romeinse fees van Luminaria (letterlik, "die illuminasie"), wanneer fakkels en
vreugdesvure aangesteek word vroegaand op 29 Junie.

Dit word oorvertel dan onder die Ridders se heerskappy hierdie die een dag in
die jaar was wat Maltese toegelaat is om wilde haas te jag en eet, wat andersins
beperk was tot die Ridders vir plesierjag. Die noue band tussen Mnarja en
haasbredie (Maltees: "fenkata") is vandag nog steeds sterk.

Isle of MTV is 'n eendaagse musiekfees wat vervaardig en uitgesaai word op 'n
jaarlikse basis deur MTV. Die fees is sedert 2007 jaarliks gehou in Malta met
vername popkunstenaars wat elke jaar optree. Sedert die fees na Malta gebring
is, is dit aangebied by die Graanskure in Floriana, 'n opelugarea groot genoeg
vir ongeveer 50 000 individue. In 2012 is optredes gelewer deur die wêreldwye
hoogaangeskrewe kunstenaars Flo Rida, Nelly Furtado en Will.I.Am te Fosos-plein
in Floriana. Meer as 50,000 mense was teenwoordig, wat dit die hoogste
bywoningsyfer tot nog toe gemaak het.

In 2009 is die eerste Nuwejaar-straatpartytjie georganiseer in Malta in parallel
met ander groot lande in die wêreld s'n. Alhoewel die geleentheid nie besonder
goed geadverteer was nie en boonop hoogs kontroversieel was as gevolg van die
afsluit van 'n hoofstraat op die dag, is dit as suksesvol beskou en sal heel
moontlik elke jaar gereël word.

Die Malta Internasionale Vuurwerke-fees is 'n jaarlikse fees wat georganiseer
word in Grand Harbour te Valletta sedert 2003. Die fees bied vuurwerkvertonings
aan deur 'n aantal Maltese asook buitelandse vuurwerkevervaardigers. Die fees
vind gewoonlik die laaste week van April plaas elke jaar.

Sokker is die gewildste sport in Malta. Die nasionale stadium word Ta'
Qali-stadion genoem. Die nasionale sokkerspan het al verskeie wedstryde gewen
teen groter teenstanders, wat al in finale gespeel het in Wêreldbekertoernooie
soos België, Hongarye en Griekeland. Die top sokkerliga in Malta word die
Maltese Premierliga genoem en bestaan uit 12 spanne.

Rugby is 'n gewilde sport in Malta wat tans 41ste (12 Augustus 2011) op die
wêreldranglys lê. Hulle het onlangs groot suksesse behaal teen spanne soos
Swede, Kroasië en Litoue.

Malta speel ook gasheer vir 'n snoekerrondte, die Malta Beker wat 'n
nie-amptelike geleentheid geword het. In 2008 was die Maltees Tony Drago 'n lid
van die seëvierende Europese Mosconi-beker span wat in Portomaso, Malta gehou
is. Die bokser Jeff Fenech is van Maltese oorsprong. Onlangs het kontaksport
soos Boks en Skopboks toenemend populêr geword.

Boċċi is die Maltese weergawe van die Italiaanse spel bocce, Franse pétanque,
Britse bowls of rolbal in Afrikaans. Behalwe vir sekere verskille met die reëls
asook die oppervlakte waarop gespeel word, is die grootste verskil die vorm van
die balle self wat geneig is om silindries eerder as sferies gevorm te wees.
Heelwat klein klubs (gewoonlik Klabbs tal-Boċċi genoem in Maltees) kan in Malta
en Gozo gevind word. Die klubs word gereeld besoek en is baie aktief op
plaaslike en Europese vlak.

Die mees algemeen gelese en finansieel sterkste koerante word uitgegee deur
Allied Newspapers Ltd., hoofsaaklik The Times (27%) en The Sunday Times (51.6%).
As gevolg van tweetaligheid word helfte van die koerante in Engels en helfte in
Maltees gepubliseer. Die Sondagkoerant It-Torċa (Die Fakkel) uitgegee deur Union
Press, 'n filiaal van die GWU, is die blad met die grootste sirkulasie in
Maltees. Sy susterkoerant L-Orizzont, is die Maltese dagblad met die grootste
lesertal. Daar is heelwat dag- en weekblaaie, een blad vir elke 28 000 mense.
Advertensies, verkope en subsidies is die drie vernaamste metodes van
finansiering vir koerante en tydskrifte. Meeste van die koerante en tydskrifte
gekoppel aan instellings word egter deur dieselfde instellings gefinansier,
hulle is afhanklik van reklame of subsidies vanaf hulle eienaars.

Daar is 'n groot teenwoordigheid van institusies – kerk, politieke partye en
vakbonde – in die gedrukte media, alhoewel nie so groot soos in die uitsaaiwese
nie. Vakbonde word nie in die uitsaaiwese verteenwoordig nie, maar wel in die
gedrukte media, en slegs die General Workers Union besit 'n koerant. Die UHM,
die tweede grootste vakbond, het geen koerant, TV- of radiostasie nie.

Kabel-, terrestriële- en satellietontvangs is als beskikbaar, alhoewel
kabeldienste die wydste versprei is. Kabelinskrywings was amper 124 000 in
Februarie 2006, en het amper 80% van Maltese huishoudings bereik. 'n Klein maar
groeiende aantal huishoudings besit satellietskottels om ander Europese
televisienetwerke te kan ontvang soos die BBC van Groot-Brittanje en RAI en
Mediaset van Italië.



https://af.wikipedia.org/wiki/Suid-Afrika

Suid-Afrika is 'n republiek aan die suidpunt van Afrika. Dit grens in die noorde
aan Namibië (967 km grens), Botswana (1840 km grens) en Zimbabwe (225 km grens),
en in die noordooste aan Mosambiek (491 km grens) en Swaziland (430 km grens).
Lesotho (909 km grens) vorm 'n enklawe binne die grense van Suid-Afrika.

Suid-Afrika is een van die mees etnies diverse lande in Afrika. Die land het
meer Europese immigrante ontvang as enige ander land in Afrika en het die
hoogste bevolking van Europese, Indiese en gemengde afkoms. Rasse- en etniese
stryd was nog altyd 'n groot deel van die geskiedenis en politiek van die land.
'n Ander belangrike faktor in die ontwikkeling van die land is die ryk
mineraalbronne waaroor die land beskik. Die land se ekonomie is die grootste en
mees ontwikkelde op die kontinent met moderne infrastruktuur oor die hele land.

Rassekonflik tussen die wit minderheid en die swart meerderheid het die land se
geskiedenis en politiek oorheers. Die tema het 'n hoogtepunt bereik met die
apartheidsbewind tussen 1948 en die negentien-negentigs. Nadat die Nasionale
Party in 1948 aan bewind gekom het, is verskeie stelsels ingestel gegrond op eie
rasse-ontwikkeling. Wette wat suiwer op eie rasse-ontwikkeling gegrond is, is
vanaf 1990 afgeskaf na 'n lang en soms gewelddadige stryd teen apartheid waarin
swart mense die leiding geneem het. Wit, Bruin en Indiër-Suid-Afrikaners het
egter ook deelgeneem en buitelandse druk was 'n belangrike faktor in die
uiteindelike aftakeling van apartheid.

Die dramatiese verandering in die politieke stelsel is egter op die ou einde op
wonderbaarlike wyse relatief vreedsaam bewerkstellig. Suid-Afrika is een van die
min lande in Afrika (en die res van die ontwikkelende lande) wat nie 'n
staatsgreep ondergaan het nie. Die veelpartysamesprekings, waarvolgens die nuwe
Suid-Afrika in plek gestel is, het gelei tot die ontwikkeling van die grondwette
met stewige beskerming van menseregte. Ongelukkig beskerm die Grondwet van
Suid-Afrika nie die Afrikaner op die veld van die arbeidsgebied en privaatsektor
nie, omdat die grondwet toelaat dat die huidige regering Swart Ekonomiese
Bemagtiging en Regstellende aksie teen die Afrikanerminderheid ingestel kon
word. Dit beteken dat Afrikaners nie staatskontrakte kan kry nie, tensy hulle
hul besighede verdeel en 'n 51 persent aandeel aan 'n swart besigheidsman gee.

Vandag word daar gereeld na Suid-Afrika as die Reënboognasie verwys – 'n term
wat aanvanklik deur Aartsbiskop Desmond Tutu bedink is en later op uitgebrei is
deur die toenmalige president Nelson Mandela – as 'n metafoor vir die land se
nuutgevonde multikulturele diversiteit na die beëindiging van die skeiding wat
deur die apartheidsideologie meegebring is. Suid-Afrika is die eerste, en sover
enigste, land wat kernwapens ontwikkel het en daarna vrywillig sy hele
kernwapenprogram ontbind het.

Suid-Afrika het 11 amptelike tale, met slegs Indië wat meer het. As gevolg
hiervan is daar vele aanvaarde amptelike name vir die land. Agt nie-amptelike
tale word ook erken: Fanagalo, Lobedu, Noord-Ndebele, Phuthi, Gebaretaal, Khoe,
Nama en San. Sien ook tale in Suid-Afrika.

Suid-Afrika het een van die oudste argeologiese terreine in Afrika. Uitgebreide
fossieloorblyfsels by die Sterkfontein-, Kromdraai- en Makapansgatgrotte dui aan
dat verskeie lede van Australopithecus in Suid-Afrika gewoon het vanaf ongeveer
drie miljoen jaar gelede. Hulle is gevolg deur verskeie Homo-spesies insluitend
Homo habilis, Homo erectus en die moderne mens, Homo sapiens.

Bantoe ystergebruikende landbouers en veewagters het teen die 4de- of 5de eeu
suid oor die Limpoporivier in hedendaagse Suid-Afrika in beweeg (die
Bantoe-uitbreiding). Hulle het stadig verder suid getrek, waar die vroegste
ystergieterye in die hedendaagse KwaZulu-Natalprovinsie uit ongeveer 1050
gedateer word. Die mees suidelike groep was die Xhosas wat tot by die
Groot-Visrivier getrek het, wat vandag in die Oos-Kaapprovinsie lê. Die
ystertydperkgroepe het vroeëre jagter-versamelaargroepe verplaas soos hulle suid
getrek het.

Die geskrewe geskiedenis van Suid-Afrika begin op 6 April 1652 toe 'n
verversingstasie by die Kaap die Goeie Hoop deur Jan van Riebeeck namens die
Verenigde Oos-Indiese Kompanjie gevestig is. Wat hulle hier gevind het was geen
universiteite, geen biblioteke, geen tegnologie en geen kultuur. Hulle het 'n
mensdom hier ontmoet genaamd die Koi San, wat op die brink van die oermens
gevestig was. Dié antieke mensdom het op daardie stadium nog nie eers die wiel
ontdek nie. In die Kaap was geen sien van enige ander beskawings behalwe die Koi
San. Vir die grootste deel van die 17de en 18de eeue was die vestiging, wat
stadig aan die uitbrei was, 'n Nederlandse besitting. Die Nederlandse setlaars
het uiteindelik naby die Visrivier met die Xhosas, wat besig was om in 'n
suidwestelike rigting uit te brei, in aanraking gekom. Ook hulle was 'n baie
primitiewe en selde beskaafde nomadiese trekvolk wat in hulle beslag geen form
van ontwikkeling of tegnologie gehad het, behalwe die vorm van ystertydperk tipe
assegaaie nie. Ook hulle het nie die wiel al uitgevind nie en was afhanklik van
die spies en die assegaai op oorlewing.

'n Reeks oorloë, wat as die Kaapse grensoorloë bekend staan, het hierop gevolg.
Die oorloë is meestal deur botsende belange veroorsaak en veediefstal. Om
arbeidstekorte in die Kaap te verlig, is slawe uit Indonesië, Madagaskar, en
Indië deur die Nederlandse owerheid ingevoer. Die meeste afstammelinge van dié
slawe, wat gereeld met Nederlandse setlaars getrou het, is later saam met die
oorblyfsels van die oorspronklike Khoikhoi as Kaapse kleurlinge en "Kaapse
Maleiers" geklassifiseer. Hierdie twee groepe verteenwoordig sowat vyftig
persent van die bevolking van die provinsie Wes-Kaap. Die Europese immigrante
uit Nederland is onder meer aangevul deur Duitsers en Franse Hugenote.

Groot-Brittanje neem die Kaap die Goeie Hoop in 1797 vir die eerste keer tydens
die Vierde Engelse-Nederlandse oorlog in besit. Nederland is in 1795 deur die
Franse weermag onder die leierskap van Napoleon Bonaparte oorwin. Brittanje wou
verhoed dat die Kaap in Franse hande val en die Britse weermag, onder Generaal
Sir James Henry Craig vaar na Kaapstad om die kolonie te beskerm namens die
Stadhouer Prins Willem V van Oranje.

Die goewerneur van Kaapstad weier aanvanklik om enige instruksies van die prins
te gehoorsaam, maar na die Britte gedreig het om kragdadig op te tree, stem hy
in. In Februarie 1803 lei die Vrede van Amiens daartoe dat die kolonie weer
onder Nederlandse beheer kom in die vorm van die Bataafse Republiek. Ná oorlog
weer uitbreek, word 'n Britse mag weereens na die Kaap gestuur en na 'n slag in
Januarie 1806 op die strande van Tafelbaai gee die Nederlandse vesting van die
Kasteel oor aan die Britte onder Sir David Baird, en die Britte annekseer die
Kaapkolonie in 1806.

Die Britte sit die oorlog teen die Xhosas voort en stoot die oostelike grens
ooswaarts tot by 'n lyn van forte, wat langs die Visrivier opgerig is, en
konsolideer die gebied deur Britse Setlaars aan te moedig om hulle in dié gebied
te vestig. As gevolg van druk deur afskaffingsverenigings in Brittanje, beëindig
die Britse parlement sy wêreldwye slawehandel in 1806 en skaf slawerny in al sy
kolonies af in 1833.

Die voortslepende grensoorloë, ongelukkigheid met die wyse waarop slawerny
afgeskaf is en ander verskille met die Britse owerheid lei daartoe dat 'n
gedeelte van die Nederlandssprekende bevolking as deel van die Groot Trek verder
in die binneland in trek buite Britse beheer. Die groep, wat eers as
Voortrekkers en later as Boere bekend sou staan, kom in teenstand met swart
stamme soos die Zoeloes. Hulle vestig 'n reeks Boererepublieke, waarvan die
Zuid-Afrikaansche Republiek en Oranje-Vrystaat die belangrikste is.

Die ontdekking van diamante in 1867 en goud in 1886 het ekonomiese groei en
immigrasie aangemoedig wat tot verdere onderdrukking van die plaaslike bevolking
gelei het. Die Boere weer Britse indringing in die Eerste Vryheidsoorlog
(1880–1881) suksesvol af deur taktiek wat baie meer gepas tot plaaslike
toestande is, te gebruik.

Die Boere het byvoorbeeld kakiekleure gedra wat dieselfde kleur as die veld was
terwyl die Britte helderrooi baadjies gedra het wat hulle maklike teikens vir
die Boereskerpskutters gemaak het. Die Britte keer ondanks teenstand deur die
Liberale Party in die Britse Parlement in die Tweede Vryheidsoorlog (1899–1902)
in groter getalle terug. Ondanks aanvanklike suksesse en verbete weerstand deur
die Boere, oorweldig die Britse magte die Boere as gevolg van hulle
getalleoorwig en beter toevoerlyne.

Nadat die Boer na guerillataktiek oorslaan, slaag die Britte eers daarin om die
Boere tot oorgawe te dwing toe hulle die geskroeide aarde beleid en
gepaardgaande konsentrasiekampe gebruik om dit vir die Boere onmoontlik te maak
om verder te veg. Met die Verdrag van Vereeniging word volle heerskappy oor die
Suid-Afrikaanse republieke aan Brittanje gegee. Die Britse regering kom ooreen
om die £3 000 000 oorlogskuld van die Boereregerings oor te neem.

Na vier jaar van onderhandelinge is die Unie van Suid-Afrika geskep uit die
Kaap- en Natalkolonies en die Oranje-Vrystaat en Transvaalse Republieke op 31
Mei 1910, presies agt jaar na die einde van die Tweede Vryheidsoorlog. Die nuut
geskepte Unie van Suid-Afrika was 'n Britse dominium. In 1934 smelt die
Suid-Afrikaanse Party en die Nasionale Party saam om die Verenigde Party te
vorm, wat versoening tussen Afrikaners en Engelssprekende blankes nagestreef
het. Dit skeur egter in 1939 oor die Unie se deelname aan die Tweede
Wêreldoorlog as 'n bondgenoot van die Verenigde Koninkryk. Die Nasionale Party
het met Nazi-Duitsland gesimpatiseer omdat baie Boere dit nie goed gedink het om
die Kakies te ondersteun na wat hulle als aan die Boere volk gedoen het nie.

In 1948 klop die Nasionale Party die Verenigde Party van genl. Jan Christian
Smuts in die algemene verkiesing en word 'n reeks strawwe afsonderingswette
ingestel om die apartheidsbeleid te implementeer. Onder apartheid, is mense van
verskillende rasse geskei en is swart mense stemreg binne die "wit Suid-Afrika"
ontsê. Implementering van die beleid veroorsaak oneindige leed aan miljoene
Suid-Afrikaners deur gedwonge verskuiwings, beperkings op beweging,
indiensneming en gewelddadige onderdrukking van die stryd teen apartheid.

Apartheid het al hoe meer omstrede geword in die internasionale arena wat tot
sanksies en onttrekking van beleggings gelei het, wat gepaard gegaan het met al
hoe erger onluste. Die spanning het 'n hoogtepunt bereik in 1984–85 toe die
regering met al hoe strawwer teenmaatreëls reageer. Dit het weer gelei tot
feller weerstand van anti-apartheidbewegings (veral die African National
Congress). Weerstands bewegings soos MK onder leiding van Nelson Mandela homself
het talle mense vermoor.

Al is daar ook druk op die huidige regering om dienslewering op te knap en
sosiale vraagstukke aan te spreek en is baie vordering gemaak wat betref
behuising, elektrisiteitsvoorsiening en toegang tot water, sal miljoene armes,
wat nie by die vereistes van 'n geglobaliseerde ekonomie kan aanpas nie, die
verloorders wees. So word na raming reeds 400 000 blanke Suid-Afrikaners in
krotbuurte en plakkerskampe gehuisves.

Terwyl die ANC-regering hom tot die bou van 'n nie-rassige samelewing verbind
het, word sy strategie in hierdie verband – die beleid van swart ekonomiese
bemagtiging – dikwels bevraagteken. Terwyl hierdie beleid die vorming van 'n
groeiende swart bourgeoisie en middelklas bevorder en versnel het, lewer ander
sosiale groepe kritiek op die newe-effekte van dié beleid – nepotisme, die
akkumulasie van kapitaal in min swart hande, groeiende ongelykheid en
inkomstegaping binne die swart gemeenskappe, en voortgesette diskriminasie teen
blanke werknemers waardeur die ekonomie en die hele samelewing ook dekades ná
die einde van apartheid volgens rasselyne georganiseer word.

Suid-Afrika het 'n tweekamerparlement wat bestaan uit 'n Nasionale Raad van
Provinsies (of hoër-huis) met 90 lede en 'n Nasionale Vergadering (of laerhuis)
met 400 lede. Lede van die laerhuis word volgens proporsionele verteenwoordiging
verkies: helfte van die lede word direk verkies op grond van nasionale lyste en
die ander helfte word verkies uit provinsiale lyste. Tien lede word verkies om
elke provinsie in die Nasionale Raad van Provinsies te verteenwoordig, ongeag
die bevolkingsgrootte van die provinsie. Verkiesings vir beide kamers word elke
vyf jaar gehou. Die regering word in die laerhuis gevorm en die leier van die
meerderheidsparty in die Nasionale Vergadering is die President.

Tans word Suid-Afrikaanse politiek oorheers deur die African National Congress
(ANC) wat 62,15% van die stemme in die algemene verkiesing van 2014 ontvang het.
Die hoofteenstander teen die ANC se heerskappy is die Demokratiese Alliansie
(DA) wat 22,23% van die stemme ontvang het. Die derde party is die Ekonomiese
Vryheidsvegters (EFF) wat slegs 6,35% van die stemme ontvang het. Die voorheen
dominante Nuwe Nasionale Party (NNP), waarvan die voorganger, die Nasionale
Party, apartheid aanvanklik ingestel het, het na 1994 spoedig steun verloor en
het op 9 April 2005 gestem om finaal te ontbind. Die munisipale verkiesing van
2016 het 'n groot skuif in die land se politiek gewys, waar die heersende
ANC-party sy meederheid verloor het en klein party soos EFF en IVP groot
minderhede gekry het. Sedertdien word Nelson Mandelabaai (Athol Trollip), Stad
Tshwane (Solly Msimanga) en Stad Johannesburg (Herman Mashaba) deur die DA
regeer.

Ondanks alle retoriek van 'n "reënboognasie" weerspieël verkiesingsresultate in
Suid-Afrika steeds die demografiese verdeling van sy bevolking. Swart kiesers
het 'n sterk neiging om vir die ANC te stem, blankes en bruines steun die DA,
die OD word merendeels deur die minderheidsgroepe (bruines, blankes, Indiërs)
verkies. Nasionale verkiesings het sodoende die karakter van 'n etniese sensus.
'n Hoë persentasie stemburgers uit minderheidsgroepe is veronseker en bly buite
stemming in verkiesings. Diegene, wat wél hul stemme uitbring, stem volgens
rasionale oorwegings – en verkies diegene politieke leiers waarvan verwag kan
word dat hulle hul eie etniese groep min of meer sal bevoordeel.

Suid-Afrika is 'n streeksmoondheid in Afrika suid van die Sahara wat in baie
opsigte 'n baanbrekerrol speel en as voorbeeld vir ander Afrikalande kan dien.
Ná dekades van internasionale isolasie gedurende die apartheidjare het die
buitelandse beleid onder president Nelson Mandela (1994–1999) nog in 'n fase van
heroriëntasie en versigtige hertoetreding tot die internasionale gemeenskap
geval.

Mandela se opvolger, Thabo Mbeki (1999–2008), het gedurende sy ampstermyn reeds
die kans vir die herdefinisie van Suid-Afrika se buitelandse beleid gesien wat
volgens hom op twee pilare gerus het – die voortsetting van strategiese
samewerking met die Noorde, maar as gelykwaardige vennoot, en die uitbreiding
van koöperasie met die Suide. Sentraal in die konsep van Suid-Suid-samewerking
het die uitbou van bestaande multinasionale instellings op die Afrikavasteland
gestaan (die sogenaamde "Afrika Renaissance"), waaronder die Afrika-unie (AU) en
die Suider-Afrikaanse Ontwikkelingsgemeenskap (SADC), en die sogenaamde
"skoenlapper-strategie" gestaan waarvolgens die samewerking met Asië en
Latyns-Amerika uitgebou is, met Afrika in die sentrum. Vanweë Mbeki se agterlike
beleid ten opsigte van kwelvrae soos Vigs – hy het onder meer enige samehang
tussen die MIV-virus en Vigs ontken – het sy internasionale reputasie egter
heelwat skade gely.

Gedurende die presidentskap van Jacob Zuma fokus Suid-Afrika se buitelandse
beleid steeds op die samewerking met ander ontluikende lande, maar hoe meer
aandag aan binnelandse kwessies geskenk word, hoe meer beweeg die Zuma-regering
weg van die vorige konsep van "presidensiële diplomasie". 'n Kernbeleid in die
vroeë 21ste eeu is die samewerking met Brasilië, Indië, Sjina en Rusland binne
die sogenaamde BRICS-groep van ontluikende ekonomieë nadat Suid-Afrika in 2010
uitgenooi is om tot die destydse BRIC-groep toe te tree.

Ten spyte van Suid-Afrika se relatief klein ekonomie is daar tydens die
jaarlikse BRICS-spitsberade konsensus met die groter lidlande oor 'n
verskeidenheid politieke kwessies bereik. Met die BRICS-spitsberaad van 2013,
wat in die Suid-Afrikaanse hawestad Durban gehou is, het die BRICS-groep se rol
as ekonomiese belangegroep sterker na vore getree. In die eThekwini-verklaring
het die staats- en regeringshoofde vier hoofdoelwitte geformuleer: die beplande
daarstelling van 'n gemeenskaplike BRICS-ontwikkelingsbank, die daarstelling van
'n fonds vir onverwagte uitgawes (Contingent Reserve Agreement, CRA), die
daarstelling van 'n sakeraad vir ondernemings en handel (Business Council) en
die daarstelling van 'n raad wat die samewerking tussen dinkskrums uit die vyf
BRICS-lande sal koördineer.

Suid-Afrika het tot 1994 uit slegs vier provinsies bestaan: Transvaal,
Oranje-Vrystaat, Natal en die Kaapprovinsie. Sedert die totstandkoming van die
volskaalse demokratiese Suid-Afrika in 1994, is die land verdeel in 9 provinsies
(die provinsie se hoofstad volg in hakies op die provinsie se naam):

Suid-Afrika is aan die heel suidelikste deel van Afrika geleë met 'n lang kuslyn
van meer as 2 500 kilometer (1 550 myl) wat oor twee oseane strek (die
Atlantiese en Indiese). Suid-Afrika het 'n groot verskeidenheid klimaatsones,
van die woestyntoestande in die Kalahari naby Namibië tot welige subtropiese
klimaat langs die grens met Mosambiek. Dit rys vinnig oor 'n bergagtige
platorand tot die binnelandse plato wat as die hoëveld bekend staan. Selfs al
word Suid-Afrika as semi-droog beskou, is daar aansienlike wisseling in klimaat
sowel as topografie.

Ondanks sy ligging in die subtropiese klimaatsone word groot dele van die land
danksy die invloed van die oseane en die feit dat die sentrale gebiede meer as
1 000 meter bo seevlak geleë is eerder deur 'n gematigde en sonnige klimaat
gekenmerk. Pretoria se gemiddelde jaarlikse temperatuur is net 0,5 °C hoër as
dié van Kaapstad. Kaapstad se gemiddelde 8,6 daaglikse sonskynure vergelyk baie
gunstig met byvoorbeeld die Spaanse hoofstad Madrid (7,9 ure) en die Italiaanse
hoofstad Rome (6,5 ure).

Die Suid-Afrikaanse binneland wissel van die bergagtige en yl bevolkte Karoo tot
gras- en bosveld in die noordelike dele van die land. Die ooste van die land lê
in die somerreënstreek – die oostelike kuslyn kry heelwat reën en is amper
tropies in aard. Die heel suidwestelike gedeelte van die land is weer
mediterreens met nat winters en warm, droë somers. Die suidwestelike gebiede van
die Wes-Kaap produseer die meeste van Suid-Afrika se wyn. Dit word gekenmerk
deur wind, wat die grootste deel van die jaar met tussenposes in Maart en April
waai. Kaapstad staan veral bekend vir sy suidoosterwind.

Die felheid van die winde het die vaart om die kus van die Kaap van Goeie Hoop
in die verlede lewensgevaarlik vir seevaarders gemaak en baie skipbreuke is
daardeur veroorsaak. Effens verder oos aan die suidkus van die land, waar
reënval in die vorm van kort buie meer gereeld deur die jaar is, word die
Tuinroete aangetref, wat bestaan uit 'n beeldskone groen landskap.

Suid-Afrika het meer as 20 000 verskillende inheemse plante, of omtrent 10% van
alle spesies op aarde, wat beteken dat dit baie ryk aan biodiversiteit is.

Suid-Afrika se mees algemene bioom is grasveld, veral op die Hoëveld waar die
plantegroei oorheers word deur verskillende grasse, lae struike en doringbome,
hoofsaaklik kameeldoring en witdoring. Plantegroei is selfs yler in die
noordweste as gevolg van die lae reënval. Dáár kom verskeie vetplantspesies voor
wat water stoor soos aalwyne en nabome in die baie warm en droë Namakwaland. Die
gras- en doringsavanne verander stadig in bosveld in die noordooste van die land
met digter plantegroei. Daar is ook 'n beduidende hoeveelheid kremetartbome in
die gebied naby die noordelike punt van die Krugerwildtuin.

Suid-Afrika se nywerheidsektor is die grootste en belangrikste op die vasteland
van Afrika, en met sy rykdom minerale is die republiek ook een van die wêreld se
voorste mynboulande. Nogtans het die land nooit daarin geslaag om tot 'n
nywerheidsland te ontwikkel nie – 'n feit wat deur sommige deskundiges aan
Suid-Afrika se vroeëre beleid van Apartheid toegeskryf word. Een van die
grootste uitdagings vir die land bly dan ook om die swart bevolking te leer dat
deur hard te werk, die regverdige verdeling van rykdom en hulpbronne dan
moontlik is. Die algemene verstaan van die begrip van regverdige verdeling van
rykdom en hulpbronne word deur politieke figure soos Julius Malema verdraai deur
om sy ondersteuners te vertel dat 'n mens nie nodig het om hard te werk nie. Hy
glo sy ondersteuners is geregtig op grond en rykdom sonder om 'n vinger te lig.

Suid-Afrika beskik oor die wêreld se grootste reserwes goud en platinum, asook
reuse-reserwes van ander metale en minerale soos chroom, mangaan, steenkool en
ystererts. Die enigste belangrike natuurlike hulpbronne, wat nie plaaslik
voorkom nie, is bauxiet en ru-olie. Jaarliks word minerale en metale ter waarde
van sowat 700 miljard ZAR gemyn wat grotendeels uitgevoer word.

Volgens historiese oorlewering is die eerste wyn aan die Kaap reeds op 2
Februarie 1659 gekelder. Maar dit was veral Franse Hugenote-vlugtelinge uit
tradisionele Franse wynboustreke wat in 1688 gevorderde kennis en tegnologie van
wynbou na Suid-Afrika gebring het. Hul besonderse wynvermoëns en -geheime het
verseker dat duursame wyn aan die Kaap geproduseer is, wat onontbeerlik was vir
verbygaande skepe. Hierdie geheimenisse van wynvervaardiging is oor generasies
heen binne families bewaar wat van Hugenote-immigrante die leidende
wynprodusente gemaak het.

In die laat 18de eeu het die wynmaker Hendrik Cloete internasionale erkenning
vir sy rooi en wit-dessertwyne gekry wat op die landgoed Constantia naby
Kaapstad geproduseer is. Die deurbraak vir droë witwyne het in 1957 gekom toe op
die wyngoed Twee Jonge Gezellen vir die eerste keer koue fermentasie toegepas
is. Hierdie proses van gekontroleerde fermentasie is oorbodig in Europa waar die
stoor van wyne in ondergrondse kelders en koeler temperature in die najaar,
wanneer druiwe geoes word, wyn van hoë gehalte waarborg. Om die
fermentasieproses te optimaliseer en tot twee of drie weke te verleng, word jong
witwyne aan die Kaap tot 15 °C verkoel.

Suid-Afrika is met 2,7 persent van die jaarlikse produksie, wat gelykstaan aan
730 miljoen liter, tans die negende grootste wynprodusent ter wêreld en die
vierde grootste buite Europa. Sowat 4 450 wynprodusente is in die land
geregistreer. Die gewildste soorte vir die internasionale mark is Chenin Blanc
en Cabernet Sauvignon.

Danksy die toenemende internasionale gewildheid van Suid-Afrikaanse wyne het die
uitvoersyfers sedert die jare negentig skerp gestyg en in 2010 reeds byna
400 miljoen liter beloop (teenoor 'n skrale 25 miljoen in 1991). So het
Suid-Afrikaanse wynuitvoerders byvoorbeeld in 2009 op die Britse mark by hul
Franse eweknieë verbygesteek en van die RSA die vierde grootste verskaffer van
wyn gemaak.

Die tweede grootste nywerheidsbedryf met 'n lang tradisie van plaaslike
vervaardiging is die motorbedryf. Groot Duitse produsente soos BMW en Volkswagen
het 'n beduidende persentasie van hul vervaardigingskapasiteite na Suid-Afrika
uitgeplaas en produseer hier ook vir oorsese markte. Nogtans het die bedryf 'n
sterk sikliese karakter – weens dalende vraag van oorsese ekonomieë is produksie
in 2008 en 2009 merkbaar verminder. Ander belangrike nywerheidsektore sluit
chemie, inligtings- en kommunikasietegnologie asook tekstiele in.

Suid-Afrika se energiebedryf beleef in die vroeë 21ste eeu ingrypende
strukturele verandering. Dit dra tans reeds sowat 15 persent tot die BGP by en
sal as gevolg van stygende binnelandse vraag verdere groei toon. Om in die land
se toekomstige kragbehoeftes te kan voorsien, sal nuwe kragsentrales opgerig
moet word. Die nasionale energieverskaffer Eskom sal danksy 'n lening van die
Wêreldbank byna vier miljard VSA-$ in sy Medupi-projek belê, tog bly hierdie
konvensionele termiese kragsentrale by Suid-Afrikaanse en buitelandse
nie-regeringsorganisasies omstrede. Kritici wys op die hoë
koolstofdioksied-emissies van steenkoolkragsentrales.

Die eerste werklike poging van die nuwe bedeling om 'n plan te maak ten opsigte
van infrastruktuur, is met die koms van die FIFA Sokker-Wêreldbekertoernooi in
2010 onderneem. 'n Oormaat toeriste is verwag, en dus het die regerende party
dit goed gedink om die wol oor almal die wêreld heen se oë te trek met die bou
van snelweë en 'n passasierstreinstelsel genaamd die Gautrein. Daar is met mooi
praat en beloftes aan die bevolking van Suid-Afrika vertel dat die opgradering
van die infrastruktuur meestal vir die koms van toeriste sou wees met die
aanbied van die Sokker-Wêreldbekertoernooi. Dit was nie die geval nie en het die
regering dit goed gedink om al die kostes wat hulle aangegaan het met 'n
elektroniese tolstelsel genaamd E-tol op te maak. Dit het eers na die tyd aan
die lig gekom dat dit die regering se plan van die begin af was om die
tolstelsel te gebruik om hulself en hul pensioenfonds aan te vul en te verryk.

Volgens 'n ondersoek, wat deur Standard Bank gedoen is, is toerisme tans een van
die belangrikste verskaffers van buitelandse valuta vir die land, met 'n
inkomste van R53,9 miljard in 2003 (of sewe persent van die bruto binnelandse
produk) – nog voor die goudmynbou, wat R35,3 miljard verdien het.

Volgens die voormalige minister van toerisme, Marthinus van Schalkwyk, het die
aantal buitelandse toeriste wat Suid-Afrika in 2009 besoek het, eksponensieel
gegroei tot meer as 9,9 miljoen. Die toerismesektor se direkte en indirekte
bydrae tot die ekonomie het tussen 1994 en 2009 byna verdubbel – van 4,9 tot 7,9
persent of ZAR 89,4 miljard.

Suid-Afrika se besigste lughawe is die O.R. Tambo Internasionale Lughawe naby
Johannesburg, gevolg deur die Kaapstad Internasionale Lughawe naby Kaapstad.
Suid-Afrikaanse Lugdiens, Suid-Afrika se staatslugredery, bied internasionale
verbindings na en van hierdie twee lughawens. Daarbenewens bied ook ander groot
internasionale lugrederye soos British Airways, KLM, Lufthansa/Swiss, IBERIA en
Air France daaglikse vlugte na Johannesburg of Kaapstad. Vir binnelandse vlugte
in Suid-Afrika of vlugte na buurlande is daar verskeie lugrederye soos Airlink,
Comair, Kulula.com, Mango, Air Namibia, Safair en South African Express. Kleiner
lughawens in Suid-Afrika sluit in Bram Fischer Internasionale Lughawe by
Bloemfontein, Koning Shaka Internasionale Lughawe by Durban, Kruger Mpumalanga
Internasionale Lughawe, Oos-Londenlughawe, Polokwane Internasionale Lughawe en
Port Elizabeth-lughawe.

Die diamant-, goud- en steenkoolmynbedryf in Suid-Afrika was van die begin af op
spoorlyne aangewese om mynbouprodukte, wat vir uitvoer na oorsese bestemmings
bestem was, na die land se seehawens te vervoer. Om koste te bespaar, het die
Britse koloniale bewindhebbers spoorlyne nie volgens die Europese
standaardspoorwydte van 4 voet 8,5 duim laat bou nie, maar in die smaller
spoorwydte van 1067 millimeter wat oorspronklik deur die Noorse ingenieur Carl
Abraham Pihl ontwikkel en waarna volgens sy inisiale aanvanklik as
CAP-spoorwydte verwys is. Dié spoorwydte is wêreldwyd op nuwe spoorlyne
toegepas, maar dit het veral in Suid-Afrika algemeen gebruiklik geword. Hier het
mense ook gaandeweg hul eie etimologie vir dié spoorwydte ontwikkel en dit
"Kaapspoor" begin noem. Kaapstad is deur die Britse kolonialis Cecil John Rhodes
as die beginpunt van 'n beplande spoorverbinding tussen die Kaap en Kairo
aangewys wat egter nooit verwesenlik is nie.

Die eerste Suid-Afrikaanse stoomtrein het op 26 Junie 1860 tussen Durban en
Durban-Punt geloop. Hierdie eerste amptelike treinrit in die land oor 'n afstand
van 3,2 km het slegs sowat vyf minute geneem, maar was die beginpunt vir die bou
van 'n uitgebreide spoorwegnetwerk. 'n Tweede spoorwegverbinding tussen Kaapstad
en Eersterivier is op 13 Februarie 1862 amptelik geopen. Die vinnige
ontwikkeling van Suid-Afrika se mynboubedryf het die bou van steeds meer
spoorlyne noodsaaklik gemaak, waaronder die Kaapse hoofspoorlyn tussen De Aar en
Kimberley.

Die stoomlokomotiewe op Suid-Afrikaanse spoorweë is aanvanklik in Engelse en
Skotse fabrieke vervaardig. Eers vanaf die 1920's is hulle ook uit ander lande
ingevoer. Een van die belangrikste reekse was Klas 19D-lokomotiewe wat vanaf
1936 deur die Duitse vervaardigers Krupp en Borsig verskaf is. Hierdie
2’D1’-lokomotiewe, waarvan sommige ook ná die Tweede Wêreldoorlog deur Britse
fabrieke volgens die Duitse ontwerpe gebou is, het hoofsaaklik goederetreine
getrek.

Om ook gebiede, wat anderkant uitgestrekte woestyne geleë was, vir spoorvervoer
te ontsluit, was een van die grootste uitdagings. Gedurende die Tweede
Wêreldoorlog het Duitse ingenieurs vir die steppegebiede van die suidelike
Sowjetunie sogenaamde kondenswaterlokomotiewe ontwikkel wat die grootste deel
van hul stoomketelwater vir herhaalde gebruik kon herwin. Die waterverbruik kon
sodoende aansienklik verminder word en het hierdie tipe lokomotiewe uiters
geskik vir spoorvervoer in droë streke gemaak. Weens die hoër onderhoudkoste is
kondenswaterlokomotiewe selde gebruik, maar die Suid-Afrikaanse Spoorweë het
besluit om die nuwe tegnologie op sy lyne in te span. Klas
25-kondenswaterlokomotiewe vir die plaaslike mark is deur North British
Locomotive Company (NBL) in Glasgow en Henschel in Kassel, Duitsland,
vervaardig. Een van hulle, Henschel se Red Devil, is tans die sterkste
smalspoorlokomotief ter wêreld.

'n Tweede belangrike ontwerp vir gebruik op Suid-Afrikaanse spoorweë was
Garratt-stoomlokomotiewe met twee dryfwiele waardeur die las op die
draaionderdele beter verdeel kon word. Kenmerkend vir dié lokomotiewe was die
groot stoomwaterketel op die voorste dryfwiel. 'n Belangrike reeks was Klas NGG
13-lokomotiewe wat in 1927 en 1928 deur Hanomag in Hannover, Duitsland,
vervaardig is.

Naas die vigs-epidemie word misdaad in Suid-Afrika as 'n nasionale krisis
beskou. Gepaardgaande met hierdie misdaad syfer kan 'n geweldige moord syfer en
verkragtings syfer ook gevind word. Die moord op Afrikaners en Plaasmoorde word
ten sterkste deur die huidige regering ontken, maar is 'n werklikheid en 'n
grootskaalse probleem wat gekoppel word aan Volksuitwissing of "Genocide".
Suid-Afrika is een van vyf lande wêreldwyd waar georganiseerde misdaad 'n
negatiewe effek op die ekonomie het en hoë ekstra koste veroorsaak. Volgens 'n
ondersoek van 1997 van die Duitse Handelskamer het sowat 15 persent van die
ondernemings wat deelgeneem het, nuwe beleggings weens die hoë misdaadsyfers
gestaak. Meer as twee derdes het gekla oor inbrake en motordiefstalle.

Die Amerikaanse Departement van Buitelandse Sake waarsku VSA-burgers dat
Suid-Afrika 'n swak rekord in misdaadbekamping het. Die situasie het blykbaar
sedert 2006 verder versleg, aangesien nou ook buitelanders in welvarende
voorstede deur kriminele bendes bedreig word. In Februarie 2007 het ses
Amerikaanse diplomate in Pretoria die slagoffers van 'n gewapende roof geword,
en nuusberigte staaf dat buitelandse diplomate se vrees vir misdaad ná 'n reeks
soortgelyke voorvalle steeds groter word.

Ook as 'n gevolg van politiese steunwerwing, het sekere politieke figure
geweldmisdaad aangeblaas ter ondersteuning van hulle politiese ideale. Hierdie
geweldmisdaad word veral teen sagte teikens soos plaasbewoners gepleeg. Veral
plaasmoorde, die afmaai en vermoor van meestal wit plaaseienaars (Boere) en hul
gesinne, trek die aandag van Suid-Afrikaanse en internasionale media.

Sommige van die slagoffers van plaasmoorde is nog kinders en sommige is bejaarde
mense wat op hul eie kapasiteit geen bedreiging vir misdadigers kan inhou nie en
as weerloos bestempel word. Politici van die regerende ANC ontken die verskynsel
en maak dit af as bog. Hulle verwys na plaasmoorde, wat deur baie Afrikaners as
volksmoord bestempel word, as net deel van die algemene misdaadstatistiek en
weier om enige aandag daaraan te skenk. As gevolg hiervan is geen werklike
statistiek daarvan beskikbaar nie, alhoewel sekere privaat instansies en persone
probeer om die syfers en getalle op te neem. Die werklike syfers van
rasgebaseerde moorde in stedelike gebiede is nog minder duidelik.

Die eerste bevolkingsopname is in 1658 deur die Verenigde Oos-Indiese Kompanjie
(VOIK) gedoen, ses jaar nadat Kaapstad as verversingspos vir VOIK-skepe op pad
na Oos-Indië gestig is. Die blanke bevolking het destyds slegs 166 beloop. As
aandelemaatskappy het die VOIK uitsluitlik in die winsgewendheid van sy
onderneming belang gestel, en daar kon dus geen sprake wees van doelgerigte
kolonisasie nie. So het die blanke bevolking teen 'n baie stadige koers gegroei.
Teen die begin van die 18de eeu was daar 1 300 Europese setlaars aan die Kaap,
en toe in 1731 'n bevolkingsopname gedoen is, het die blanke bevolking op 1 544
gestaan. Dit het verder gegroei tot 10 000 in 1778 en sowat 22 000 teen die
einde van die eeu.

In die vroeë 19de eeu is Britse immigrasie na Suid-Afrika grotendeels deur die
Britse regering of weldadigheidsorganisasies bevorder en gefinansier. Nadat die
Kaapkolonie in 1806 onder Britse bewind gekom het, is drie klein privaat
kolonisasieprojekte van stapel gestuur wat die vestiging van immigrante
georganiseer het. Die belangrikste hiervan was dié van 196 arm en werklose
leerjongens wat in 1817 onder leiding van ene Benjamin Moodie vanuit Leith in
Skotland vertrek het om 'n nuwe heenkome aan die Kaap te vind. Die meeste van
hulle was meganici of ongeskoolde werkers wat kontrakte aangegaan het om in
Suid-Afrika te werk. Ná hul aankoms het die meeste van hierdie immigrante egter
hul kontrakte verbreek en ander, meer lukratiewe werkgeleenthede aanvaar. Die
kolonisasieprojek was onsuksesvol, en Moodie het bankrot gespeel.

Die Britse regering het sy houding teenoor die vestiging van Britse setlaars
vanaf 1819 om strategiese redes verander. Die Kaapkolonie, wat die Verenigde
Koninkryk van Nederland oorgeneem het, was immers merendeels deur inheemse volke
bewoon, en ter stabilisering van die Britse bewind was dit raadsaam om die
kolonie deur middel van blanke immigrasie te ontwikkel en uit te brei en so
sterk moontlik te angliseer. In 1820 het die regering 'n bedrag van £50 000
beskikbaar gestel om sowat 5 000 Britse setlaars – wat later as 1820-Setlaars
bekend sou staan – in die Albany-gebied naby Algoabaai, nie ver van die huidige
Port Elizabeth nie, te vestig. Protestants-Christelike etiek en liberale
houdings het by die projek hul invloed laat geld. So het die setlaars vrye
landbougrond ontvang, maar hul kontrakte was aan sekere voorwaardes gebonde.
Hulle is verbied om slawe aan te hou of om inboorlinge in diens te neem. Anders
sou hulle hul grond weer kwytraak. Die owerheid het sowat 90 000 aansoeke van
voornemende emigrante ontvang.

In die dekades tot 1840 het die meeste Britse immigrante hul vaart na
Suid-Afrika self betaal, maar slegs enkele honderd het jaarliks na die Kaap
vertrek. Die oorgrote meerderheid emigrante het hulle in Noord-Amerika gevestig.
Eers met die Groot Hongersnood in Ierland het die getal Britse immigrante in
Suid-Afrika toegeneem. Volgens die Colonial Land and Emigration Commission
Reports vir 1851 het nogtans vir elke Brit, wat hom in Suid-Afrika gevestig het,
vier na Australië en Nieu-Seeland vertrek, sewe na Brits-Noord-Amerika (tans
Kanada), en 49 na die Verenigde State.

Tussen 1825 en 1845 het Britse immigrante geen finansiële steun van
regeringskant of privaat liggame ontvang nie. Amptelike rekords vir dié periode
gee 'n totaal van 5 345 immigrante uit Groot-Brittanje en Ierland. Daar word
geen verskil gemaak tussen Engelse, Skotse, Walliese en Ierse immigrante nie.

Nadat Natal in 1843 tot Britse kolonie verklaar is, was die plaaslike
immigrasiebeleid weer eens daarop gemik om die Britse bewind te stabiliseer en
te verhoed dat die gebied tot "'n kolonie van inboorlinge sou degenereer", soos
die destydse goewerneur Sir P. Maitland dit gestel het. Ooreenkomstig die
koloniale regering se beleid is 'n aantal immigrasieskema's in werking gestel
waarvolgens Britse immigrante finansiële steun ontvang het. Tussen 1849 en 1852
het byna 5 000 Engelse en Skotse immigrante in Natal aangekom. Baie van hulle is
met beloftes van vrye grond en 'n aangename lewe in 'n "land van melk en
heuning" na die kolonie gelok.

Sowat twee derdes van die Natalse immigrante het onder leiding van Joseph
Charles Byrne na die kolonie gekom. Byrne, die seun van 'n Ierse veehandelaar
wat tydelik na Australië geëmigreer en op sy terugvaart na Groot-Brittanje in
Kaapstad aangekom het, het daar sakemanne ontmoet wat van voorneme was om Natal
ekonomies te ontwikkel. Terug in Engeland, het Byrne 'n fortuin met spekulatiewe
transaksies verdien en kennis gemaak met sakelui in die skeepvaartbedryf wat
dieselfde belang in die ontwikkeling van Natal gestel het. Byrne het 'n
ooreenkoms met die Britse Colonial Office aangegaan waarvolgens hy die vervoer
van Britse emigrante na Natal sou reël. Mits die setlaars met sukses op plase in
Natal gevestig sou word, sou die Colonial Office sy koste vergoed.

Daar was ook suksesvolle pogings om arm jong vroue in Suid-Afrika te vestig. So
het byvoorbeeld vroulike huisbediendes finansiële steun ontvang om die tekort
aan vroue in Suid-Afrika effens te probeer verlig. In 1857 het sowat 1 000 Ierse
vroue in Suid-Afrika aangekom. Ander skema's, soos dié wat deur die Female
Middle Class Emigration Society van stapel gestuur is, het die immigrasie van
gekwalifiseerde en gesofistikeerde vroue bevorder wat as sendelinge en
onderwysers gewerk het en 'n waardevolle bydrae tot die opvoeding van inheemses
gelewer en op politieke en sosiale hervorming aangedring het.

Migrasiesyfers in Cornwall was die hoogstes in die Verenigde Koninkryk, veral in
'n tyd toe die Corniese tin- en mangaanmyne uitgeput was. Cornwallisers was
meestal bereid om te migreer indien mynbouaktiwiteite elders werkgeleenthede vir
hulle kon bied, en so het baie van hulle ook in Suid-Afrika aangekom. Die eerste
Corniese immigrante was steengroefwerkers wat saam met die 1820-Setlaars na die
Kaap geëmigreer het en stene vir die eerste permanente geboue ontgin het. Toe
die Britse koloniale grens in 1847 tot by die Oranjerivier geskuif is, het
Corniese mynwerkers, wat in Engels dikwels Cousin Jacks genoem word, met die
ontginning van kopermyne in Namakwaland begin.

Die unieke geologie van Suid-Afrika het die sosiale gaping tussen hoogs
gekwalifiseerde mynboudeskundiges en ongeskoolde werkers nog versterk. Die land
se laegraadse goud- en ertsneerslae lê diep sodat die plaaslike mynboubedryf op
ingenieurs en kapitaal aangewese is. Die Britse immigrante, wat poste in die
bedryf gevul het, net soos dié in ander sektore soos handel en finansies, het 'n
elite gevorm. Mynbou-ondernemings se aggressiewe uitbreiding was een van die
beslissende faktore wat die ontstaan van 'n rasgebaseerde, ongelyke arbeidsmark
met wetlike en sosiale benadeling vir swartes bevorder het.

Maar ook Afrikaners is deur die vestiging van 'n mynboubedryf en die toenemende
industrialisasie geraak. Groot getalle arm blankes het na die stede gestroom
waar veelrassige krotbuurte ontstaan het. Vanaf die 1880's tot in die laat
1930's het 'n reeks natuurrampe, oorloë en ekonomiese agteruitgang tienduisende
Afrikaanssprekendes in grootskeepse armoede gedompel. Terwyl die getal
armblankes in amptelike statistieke op meer as 121 000 beraam is, het omstreeks
1924 reeds 'n kwart van die Afrikanerbevolking in die armblanke-kategorie geval.
Die situasie het dramaties versleg met die ekonomiese insinkings van die Groot
Depressie waartydens 'n derde van alle Afrikaners, sowat 300 000 mense, as
armlastig beskou is. Vir die koloniale owerheid – en latere blanke
Suid-Afrikaanse regerings – was wit armoede 'n besondere probleem wat wit
aansien kon bedreig. Deur middel van rasseskeiding, waarby benadeelde blankes in
die volgende dekades in wit enklawes van armoede en in werkskeppingskemas van
staatsondernemings en nywerhede in staatsbesit weggesteek is, is die vraagstuk
opgelos totdat dit in 1994 skielik weer opgeduik het.

Die Tweede Suid-Afrikaanse Oorlog het potensiële immigrante afgeskrik sodat min
Britte hulle in die laaste jare van die 19de eeu aan die Kaap gevestig het. Die
Britse besluit om Afrikanervroue en -kinders as 'n soort gyselaars in
konsentrasiekampe aan te hou, het net soos die Afrikaners se
guerilla-oorlogtaktiek verbittering veroorsaak. Uiteindelik was blanke politieke
eenheid, en die stabiliteit wat dit vir die Britse Ryk in Suider-Afrika sou
verseker, vir die Britse Colonial Office meer belangrik as die politieke regte
van swart en bruin Suid-Afrikaners. Toe die land in 1910 selfregering as Unie
van Suid-Afrika gekry het en 'n einde aan politieke inmenging uit Londen gemaak
is, is die weg gebaan vir 'n politieke stelsel wat dekades lank op rasseskeiding
berus het.

Nog voor die Uniewording het Groot-Brittanje pogings onderneem om meer Britse
immigrante as boere na die Suid-Afrikaanse platteland te bring. Een doelwit was
om die kloof tussen die twee wit bevolkingsgroepe te oorbrug, 'n ander was die
bestryding van Afrikanernasionalisme deur anglisering. Die skema is uiteindelik
gestaak aangesien ander oorsese bestemmings soos Kanada en Australië met hul eie
skema's vir Britse immigrante meer aanloklik was. Die hoeveelheid geskikte
landbougrond in Suid-Afrika was beperk, en die nuut ontwikkelende
nywerheidsektor was danksy die beskikbaarheid van swart mannekrag nie aangewese
op groot getalle immigrante nie. Britse immigrasie was dus beperk. In 1910 het
8 314 Britse immigrante in Suid-Afrika aangekom, in 1913 (een van min jare in
dié tyd met uitvoerige statistieke) het 14 251 nuwe aankomelinge hulle in die
land gevestig, waarvan 10 009 Britte.

Maar ook in die volgende dekades het Britte hulle in Suid-Afrika gevestig, en
immigrasiesyfers het in die tyd ná die Tweede Wêreldoorlog selfs gestyg.
Tradisioneel is Britse immigrante en hul nakomelinge as meer liberaal gesind
beskou as Afrikaners, tog is hierdie soort stereotipes in die nuwe Suid-Afrika
afgebreek. Die aantal Britse migrante in Suid-Afrika is in 2015 op 318 000
beraam.

Volgens skeepslyste was sowat veertig persent van die eerste setlaars aan die
Kaap Duitsers wat in diens van die Verenigde Oos-Indiese Kompanie (VOIK) op
Nederlandse skepe gevaar het. Volgens 'n verordening van die VOIK, wat in 1657
uitgereik is, is slegs Nederlanders en Duitsers in diens geneem. Gewoonlik was
Duitse bemanningslede op VOIK-skepe van Nederduitse afkoms en het sodoende min
moeite ondervind om Nederlands aan te leer.

Duitse huursoldate en ander personeel in diens van die VOIK was, anders as die
breë massa in hul tyd, meestal geletterd. Baie van hulle het weens die moeilike
ekonomiese situasie in Duitsland ná die einde van die Dertigjarige Oorlog na
Nederland geëmigreer. So verskyn op VOIK-lyste onder meer seuns van dominees en
amptenare, adellikes en sakelui, en selfs akademici soos wiskundiges,
landopmeters en botanici.

Die eerste wetenskaplike publikasies oor Suid-Afrika se natuurlewe en ander
onderwerpe is deur Duitse navorsers geskryf wat verskeie kere verkenningstogte
in die binneland van Suid-Afrika onderneem het. Die eerste Khoi-woordeboek is in
die vroeë 1660's deur 'n boorling van Hannover, Georg Friedrich Wende,
saamgestel.

Naas Franse Hugenote het Duitse immigrante 'n belangrike rol by die vestiging
van die wynboubedryf aan die Kaap gespeel. Een van hulle, Henning Hüsing, het sy
loopbaan as arm soldaat by die VOIK en veewagter begin. As vryburger was hy een
van vyf boere wat hulle as veetelers bekwaam en vleis aan die VOIK verskaf het.
As een van die welvarendste burgers aan die Kaap het Hüsing later groot
graanvelde aangelê en raadslid in Stellenbosch geword waar hy herehuise soos
Meerlust en ander woongeboue laat bou het. Volgens oorlewerings het hy meer as
100 000 wingerdstokke geplant. 'n Ander wynboer was Carl Georg Wieser, 'n
boorling van Heidelberg, wat ná sy loopbaan as soldaat in 1731 met 'n Kaapstadse
vrou getrou en later die Constantia-wyngoed gekoop het. Suksesvolle huwelike het
van Martin Melck, 'n boorling van Oos-Pruise, die welvarendste man aan die 18de
eeuse Kaap gemaak.

Baie wynboere het hulle wonings deur Duitse boumeesters laat bou. Die bekendste
van hulle was Anton Anreith (1754–1822), 'n boorling van Freiburg im Breisgau,
wat sy kunsvolle gewels en houtsnywerk in Constantia en Kaapstad (soos die leeue
waarmee die kansel van die Lutherse kerk versier is) geskep het.

Ander domeine van Duitse immigrante was gesondheidsdienste en politiek. In die
Nederlandse tyd het sowat vyftig Duitse geneeskundiges aan die Kaap
gepraktiseer. Jan van Riebeeck se opvolger as kommandeur was Zacharias Wagenaar
(Wagner), 'n boorling van Dresden. Maar dit was ook Duitsers wat dikwels protes
teen VOIK-besluite aangeteken het.

Boeregesinne van Duitse afkoms soos die Bothas, Pretoriuse en Albrechts was in
die geledere van die eerste groep van die Groot Trek. Die tweede groep is
aangevoer deur Johannes van Rensburg, 'n boorling van Rendsburg in
Sleeswyk-Holstein. Die derde Boereleier, Andries Hendrik Potgieter, het sy
wortels in Osnabrück gehad. 'n Voorouer van Paul Kruger, die latere president
van die Zuid-Afrikaansche Republiek (Transvaal), Jacob(us) Kruger (ook Cruger of
Krüger gespel), is in 1690 in Prignitz, 'n streek in Brandenburg gebore en het
in 1713 as soldaat in diens van die VOIK getree.

Die Duitse invloed is steeds sterk, sowel op ekonomiese asook kulturele gebied.
Suid-Afrika is daarnaas 'n gewilde reisbestemming vir Duitse toeriste asook die
gewildste bestemming vir Duitse emigrante op die vasteland van Afrika. Volgens
amptelike Duitse statistieke het in 2013 1 100 Duitsers na Suid-Afrika
geëmigreer, terwyl 1 102 na hul geboorteland teruggekeer het.

'n Dertigtal Noorse gesinne uit Ålesund het op 29 Augustus 1882 in Natal
aangekom. Voor 1880 het Noorse emigrante hulle merendeels in die Verenigde State
gevestig, maar danksy die persartikels van 'n Noorse sendeling in Zululand, ene
kaptein Landmark, het voornemende Noorse emigrante belang daarin gestel om 'n
nuwe tuiste in Natal te vind. Hul vaart na Natal is onder meer deur die Regering
van Natal se agente in Londen gereël. Nakomelinge van die Noorse immigrante het
die Norwegian Settlers Association of Marburg gestig.

Al het die eerste Joodse immigrante hulle reeds in die 17de eeu aan die Kaap
gevestig, kon daar eers met die grootskaalse immigrasie van Russies-Litause Jode
vanaf die 1880's sprake van 'n georganiseerde Joodse gemeentelewe in Suid-Afrika
wees. Omstreeks 1880 is die plaaslike Joodse bevolking op sowat 4 000 beraam,
met 40 000 nuwe aankomelinge in die volgende drie dekades. Gedurende die 1930's
was Suid-Afrika 'n toevlugsoord vir Joodse vlugtelinge uit die Duitse Ryk. So
het die Joodse bevolking gegroei tot 90 000 in 1936 en 115 000  in 1960.

In die ou bedeling het Joodse burgers dieselfde bevoorregte status geniet soos
ander blankes, ondanks anti-semitiese tendense in bepaalde nasionalistiese
Afrikanerkringe, so in die verregse vleuel van die regerende Nasionale Party.
Die anti-semitiese rassisme in dele van Europa, wat sy hoogtepunt in die
stelselmatige Sjoa-volksmoord deur die Nasionaal-Sosialistiese Duitse bewind
tydens die Tweede Wêreldoorlog gevind het, was vir baie Suid-Afrikaanse Jode
rede genoeg om openlik weerstand te bied teen die beleid van rasseskeiding. So
het 'n relatief groot persentasie Joodse Suid-Afrikaners by die
anti-Apartheid-beweging aangesluit, onder wie die skryweres en wenner van die
Nobelprys vir Letterkunde, Nadine Gordimer, die politikus Helen Suzman wat jare
lank, tussen 1961 en 1974, die enigste afgevaardigde van die Progressiewe Party
in die Suid-Afrikaanse parlement was, en Joe Slovo, 'n kommunistiese stryder wat
– ná meer as twintig jaar in ballingskap – na Suid-Afrika teruggekeer het as een
van min blanke leiersfigure in die African National Congress.

Ander Joodse burgers het die NP-bewind gesteun. Opvallend was die groot
persentasie aanhangers van Sionisme wat nou betrekkinge met Israel gehandhaaf
het – meer as in enige ander land. So het Suid-Afrika voor 1994 steeds goeie
betrekkinge met Israel onderhou, ondanks dié land se afkeuring van Pretoria se
rassebeleid. Ná die eerste demokratiese verkiesing in 1994 het baie Joodse
inwoners by die groot golf van blanke emigrante aangesluit.

Saam met die implementering van die Apartheids-wetgewing, waarvolgens die
toegang van swart Suid-Afrikaners tot die arbeidsmark in 'n toenemende mate
gereguleer en beperk is, net soos die vrye beweging van swart werknemers, en met
die oog op die beplande uiteindelike ontneming van Suid-Afrikaanse burgerskap
van swart inwoners in die laaste stadium van die Apartheidstelsel, was daar 'n
dringende behoefte om die getalle van gekwalifiseerde blankes te verhoog. In
1958 het die Viljoen-kommissie, wat die toekomstige ontwikkeling van Suid-Afrika
se nywerheidsektor ondersoek het, in sy verslag bevind dat die heersende
groeikoers van die ekonomie net volgehou kon word met die werwing van jaarliks
sowat 25 000 immigrante.

Naas sy bestaande immigrasiekantoor in Suid-Afrika-huis op Londen se
Trafalgarplein het Samorgan nuwe kantore in Cockspur-straat, Londen (in
dieselfde gebou waar amptenare van die 1820 Settlers Memorial Association
gesetel was), Manchester, Birmingham, Glasgow, Sheffield en Newcastle geopen.
Vir voornemende Britse immigrante was die vooruitsig op 'n beter toekoms vir hul
kinders in 'n opkomende land, 'n hoër lewensstandaard, die aangename klimaat en
laer belastingtariewe aantreklik genoeg om immigrasiesyfers te laat styg.

Teen die middel van 2015 is die bevolking van Suid-Afrika deur Statistieke
Suid-Afrika op 54 956 900 beraam, onder wie 44 228 000 swartes (80,5 persent van
die totale bevolking), 4 832 900 bruinmense (8,8 persent), 4 534 000 blankes
(8,3 persent) en 1 362 000 Asiërs (2,5 persent). Van die totale bevolking was
28 078 700 mense vroulik en 26 878 300 manlik.

Die aantal ekonomiese migrante, wat onwettiglik in die land bly, word op tussen
drie en vier miljoen beraam.

Omtrent 63% van Suid-Afrikaners is religieus. Die grootste godsdiens is die
Christendom met sowat 80% van die totale bevolking in 2001, gevolg deur 15%
ongebonde, 1,5% Moslems, 1,2% Hindoes, 0,3% tradisionele Afrika-godsdienste en
0,2% Jode. Ondanks 'n meerderheid aan Christene is daar nie een dominante
denominasie nie. Belangrike Christelike kerke sluit in die Rooms-Katolieke Kerk
(7,1%), die Nederduits Gereformeerde kerke (Nederduitse Gereformeerde Kerk,
Nederduitsch Hervormde Kerk en Gereformeerde Kerke in Suid-Afrika met 6,7%) en
die Anglikaanse Kerk van Suider-Afrika (3,8%).

Die Islam het Suid-Afrika in drie fases bereik. Die eerste het met die aankoms
van die Nederlandse koloniste in die 17de eeu begin. Die eerste Moslems is as
slawe deur die Verenigde Oos-Indiese Kompanjie uit die Maleise argipel aan die
Kaap gebring en was die voorouers van die Kaapse Maleiers. Die tweede was die
immigrasie van Indiërs uit Brits-Indië ná die Natalkolonie, waar hulle in die
Britse suikerplantasies gewerk het. Sowat 176 000 Indiërs van alle gelowe is ná
Natal gebring, waarvan 7–10% Moslems. Die derde fase het met die einde van
Apartheid begin, nadat Moslems uit Afrika en Indië ná Suid-Afrika begin migreer.
Die meeste Moslems is Soenniete, gevolg deur Ahmadi, veral in Kaapstad.

In Suid-Afrika leef sowat 70 000 Jode, die grootste groep in Afrika. Die eerste
Jode het tydens die Britse Kaapkolonie in die 19de eeu ná Suid-Afrika gekom.
Tydens die apartheidsbewind het Suid-Afrikaanse Jode 'n belangrike rol in die
Anti-apartheidsbeweging gespeel, terwyl ander hulself vir nou bande tussen
Suid-Afrika en Israel bewyer het.

Suid-Afrika se 550 000 Hindoes vorm die tweede grootste Hindoebevolking in
Afrika ná dié van Mauritius, waarvan die meeste in die provinsie KwaZulu-Natal
leef. Die meeste Hindoes is nakomelinge van Indiërs wat uit Brits-Indië ná
KwaZulu-Natal geneem is om daar te werk.

In 2000 was 95 persent van die Blanke en Asiatiese, 79 persent van die
Kleurlinge en 41 persent van die Swart bevolking verstedelik. Behuisingstekorte
en onvoldoende infrastruktuur is veral in die metropolitaanse gebiede 'n groot
probleem, en as gevolg daarvan word veral die randgebiede van stede deur
informele woonstrukture soos plakkerskampe gekenmerk. Die boubedryf is tans nie
in staat om in die groeiende aanvraag na behuising te voorsien nie. Swart
stedelike gebiede soos Soweto ly onder oorbevolking; in hierdie stad woon nog
steeds tussen drie en vier miljoen mense op 'n oppervlakte van net 130 vierkante
kilometer.

Suid-Afrika bly 'n land wat langs ras-, etniese-, taal-, godsdiens- en klaslyne,
maar ook langs die lyn tussen sentrum en periferie verdeel is. Die plaaslike
historiese ontwikkeling het van die Suid-Afrikaanse samelewing 'n soort
rasgebaseerde kastestelsel gemaak – ras en velkleur het daarin meer betekenis
gekry as klas, taal en ander sosiale kriteria.

Terwyl Suid-Afrika algemeen as 'n multikulturele, veelrassige en veeltalige
staat beskryf word, het Engels – ongeag sy relatief klein demografiese basis van
ongeveer drie miljoen moedertaalsprekers en sy beperkte geografiese verspreiding
– tans die status van 'n lingua franca in die meeste openbare domeine, waaronder
politiek en ekonomie. Hoe meer dit as 'n taal van hoër status waargeneem word,
hoe meer vind taalverskuiwing plaas. Daarnaas word dit ter wille van
kostebesparing (vertalings in die ander tien ampstale geniet lae prioriteit as
beskikbare finansiële middele beperk is) en om praktiese redes (daar word
veronderstel dat die meeste Suid-Afrikaners Engels min of meer magtig as) bo
Suid-Afrika se ander tale verkies, ongeag die feit dat die regering homself tot
veeltaligheid verbind het.

Net soos in ander Britse kolonies is Engels aanvanklik deur soldate en amptenare
aan die Kaap ingevoer. Hulle is opgevolg deur sendelinge, setlaars en
fortuinsoekers. Met die stigting van Engelse nedersettings in die Oos-Kaap vanaf
1820 en in Natal (1841–51) asook die diamantstormloop van Kimberley en die
goudstormloop aan die Witwatersrand het Engels posgevat as een van die tale van
Suider-Afrika.

Die vroegste variëteit van Engels was dié van Suidoos-Engeland se laer klasse
wat deur die eerste Britse immigrante, onder wie die 1820-setlaars, gepraat is
en vanweë vergelykbare immigrasiepatrone baie ooreenkomste, veral ten opsigte
van uitspraakgewoontes, met Australiese Engels toon sodat daar dikwels na 'n
gemeenskaplike variëteit van Suidelike Halfrond-Engels verwys word.

'n Tweede golf van Engelssprekende setlaars het tussen die 1840's en laat 1860's
in Suid-Afrika aangekom. Hul sosiale, kulturele en geografiese agtergrond het
merkbaar verskil van dié van vroeëre immigrante. So was die meeste setlaars in
dié periode afkomstig uit die middelklas van die Midlands van Sentraal-Engeland
en die noorde van Engeland en hulle vestigingsgebied hoofsaaklik beperk tot
Natal. Naas die breë werkersklasaksent van die Kaap is sodoende 'n tweede
variëteit van Engels in Suid-Afrika gevestig wat as meer respektabel geag is.
Anders as byvoorbeld in Australië het die verskillende variëteite in Suid-Afrika
min neiging getoon om met mekaar te vermeng.

Gedurende die Britse koloniale bewind in Suid-Afrika is Afrikaans as die
sentrale element van Afrikaneridentiteit beskou. Die Britse beleid van
assimilasie was dus hoofsaaklik daarop gemik om Afrikaans deur Engels te vervang
– 'n doelwit wat, gegewe die beperkte hulpbronne, onmoontlik geblyk het om te
bereik. 'n Verslag oor die onderwysstelsel het in 1901 getoon dat die status van
Afrikaans en Nederlands as omgangstaal onaanvegbaar was.

Hierdie beleid het steeds uitwerkings op Suid-Afrika se politieke, kulturele en
sosiale lewe waar 'n klein geangliseerde swart elite taalvaardigheid in Engels
as paspoort vir opwaartse sosiale en ekonomiese mobiliteit beskou. Die gaping
tussen hierdie elitêre swart minderheidsbewind en die groot onderdrukte massa
het groter geword en sal deur die volgende generasies nie maklik oorbrug kan
word nie.

Die re-organisasie van Suid-Afrika se onderwysstelsel en sy nasionale
opvoedkundige beleid word deur die ANC-regering as 'n sleuteltaak van sy
kulturele beleid beskou. Die onderwysstelsel van die ou bedeling is vanweë sy
rasseskeiding en die beperking van kwaliteitonderwys tot blanke leerders steeds
as een van die ooglopendste kenmerke van die apartheidsteldsel ervaar.
Suid-Afrikaanse openbare skole het hul deure eers in April 1994 vir leerders van
alle bevolkingsgroepe geopen. Op hierdie datum is 'n nuwe nie-rasgebaseerde
nasionale onderwysstelsel en algemene skoolplig ingevoer.

Die Suid-Afrikaanse kunstradisie kan as die oudste in die menslike geskiedenis
beskryf word – die rotskuns van inheemse San of Boesmans het 'n ononderbroke
tradisie wat tot in prehistoriese tye terugstrek en tot in die 19de eeu
gedokumenteer kan word. Hul skilderye en rotstekeninge kan op meer as 3 000
plekke in die land aangetref word.

Europese ontdekkingsreisigers en geograwe het Westerse invloede na Suid-Afrika
gebring. Skilders soos Thomas Baines (1820–1875), Frederick Timpson l'Ons
(1802–1887) en Thomas Bowler (1812–1869) is bekende verteenwoordigers van
Suid-Afrika se vroeë moderne skilderkuns wat homself veral op landskapskilderye
toegespits het. Hierdie tradisie is voortgesit deur skilders soos Frans Oerder
(1867–1944) en Pieter Wenning (1873–1921) wat hul opleiding in Nederland ontvang
en groot invloed op skilders soos J.E.A. Volschenk (1853–1936) en Hugo Naudé
(1869–1938) uitgeoefen het. Ander bekende Suid-Afrikaanse landskapskilders sluit
Jacobus Hendrik Pierneef (1886–1957) en lede van die Everard-groep in.

Die San het 'n soort boog as musiekinstrument gebruik. Volgens oorlewerings is
die Portugese ontdekkingsreisiger Vasco da Gama deur die inheemse Khoi-khoi met
'n soort fluitkonsert verwelkom toe hy in 1497 naby die huidige Mosselbaai voet
aan wal gesit het. Waarskynlik is destyds 'n melodie met vier tone op vier
fluite gespeel – 'n musikale beginsel wat vandag nog steeds deur die Venda in
die noorde van die land toegepas word, al gebruik hulle 'n groter aantal
fluitspelers wat almal byna, maar nie presies dieselfde toonhoogte speel nie.
Die resultaat is 'n konglomeraat van klein toonverskille rondom vier basistone.

Die kulturele veelsydigheid van Suid-Afrika word weerspieël in 'n groot
verskeidenheid moderne musiekstyle. Suid-Afrikaanse musikante het oorsese
musiekstyle soos jazz, rhythm & blues, Christelike gospelliedere en disco-musiek
oorgeneem, maar ook hul eie musikale tradisies ontwikkel waarin hulle hul
lewensgevoel vertolk het. 'n Spesifieke vorm van protes- en vryheidsliedere
liedere het in die konteks van diskriminasie en apartheid ontstaan, en dit was
nie beperk tot swart etniese groepe nie. Ook Afrikaanse musikante – veral die
sogenaamde Voëlvrybeweging – het in die 1980's hul misnoeë oor die
apartheidsbewind met musiek laat blyk. Huidige Afrikaanse protesmusiek behandel
politieke en kulturele ontworteling, misdaad en korrupsie.

Moderne Afro-popmusiek – 'n mengsel van stedelike en elektroniese ritmes – het
as dansmusiek ook by gehore buite Suid-Afrika aanklank gevind. Groepe soos
Malaika en Mafikizolo het oorsee sukses behaal, net soos Freshlyground wat in
2006 'n MTV-Award ontvang het.

Suid-Afrikaanse beatmusiek word veral deur kwaito verteenwoordig, 'n musiekstyl
wat invloede van house-musiek, rhythm & blues, hip hop en tradisionele swart
musiek toon. Swart woonbuurte was die bakermat van kwaito waarin swart jongmense
van hul droom sing dat hulle eendag 'n musikale loopbaan sal begin wat hulle in
staat stel om 'n nuwe lewe buite hul krotbuurt te begin. Bekende sterre soos
Brenda Fassie, Dantai en TKZee het kwaito tot spreekbuis van Suid-Afrika se
swart jeug gemaak en ook in Europa en Amerika sukses behaal.

Die plaaslike vervaardiging van rolprente het in 1916 begin toe I W Schlesinger
sy Killarney-filmateljee in Johannesburg gevestig het. Tussen 1916 en 1922 is
altesaam 42 rolprente in dié ateljee vervaardig, maar die beperkte toegang tot
die internasionale mark gedurende die 1920's het nadelige invloed op die bedryf
gehad. Dit het eers weer in die 1950's 'n oplewing getoon met die nuwe
belangstelling van Afrikaanse rolprentmakers. Gedurende die 1980's het die
Suid-Afrikaanse regering belastingvoordele aan internasionale vervaardigers
verskaf wat rolprente plaaslik geskiet het.

Ontwerpers soos Gavin Rajah en Jenni Button en etikette soos Stoned Cherrie en
Sun Goddess het Suid-Afrika op die internasionale kaart van mode geplaas.
Kaapstad en Johannesburg is die land se leidende modesentrums vanwaar plaaslike
mode-etikette en -ontwerpers ook na Europese markte begin uitvoer het en hul
verskyning op Paryse en Londense modeskoue gemaak het.

Johannesburg is sedert 1997 die gasheerstad vir die Sanlam SA Modeweek wat
jaarliks in April (lente- en somerreekse) en in Oktober (herfs- en
wintermodeversamelings) gehou word. 'n Tweede skou, die Joburg-modeweek, vind
jaaliks in laat Augustus plaas. Die Goudstad se modebedryf is in die sogenaamde
Modedistrik gekonsentreer waar meer as 100 modeondernemings – van
tekstielprodusente tot top-ontwerpers – hul fabrieke en ateljees gevestig het.
Die modewinkelsentrum Fashion Kapitol fungeer met 'n dertigtal boetieke as die
Modedistrik se middelpunt. Hier word ook gereeld modeskoue gehou.

Suid-Afrika se gewildste sportsoorte is krieket, rugby en sokker. Ander sporte
met 'n belangrike ondersteuning is swem, atletiek, gholf, boks, tennis, ringbal
en netbal.

Krieket is tradisioneel die sport van die Anglo-Afrikane en die Indiese
Suid-Afrikane, maar word vandag deur mense van al die etniese groepe beoefen.
Suid-Afrika se nasionale krieketspan staan bekend as die Proteas en neem as
volle lid van die Internasionale Krieketraad (IKR) aan toetskrieket sowel as
Internasionale eendagwedstryde (EDI) en Twintig20 deel. Suid-Afrika neem sedert
1992 aan elke Krieketwêreldbeker deel, maar kon dit tot op hede nie wen nie.
Suid-Afrika het in 2003 as gasheer van die Krieketwêreldbeker opgetree, wat deur
Australië gewen is.

Rugby was histories veral gewild onder persone van Afrikaanse afkoms.
Suid-Afrika se nasionale rugbyspan staan bekend as die Springbokke en het sedert
1995 aan elke Rugbywêreldbeker deelgeneem, waarvan hulle dié van 1995 in
Suid-Afrika en 2007 in Frankryk kon wen. Suid-Afrika is een van die sterkste
rugbyspanne en neem gereeld aan wedstryde soos die Rugbykampioenskap (saam met
Argentinië, Australië en Nieu-Seeland) deel. Daarbenewens neem Suid-Afrikaanse
rugbyspanne saam met spanne uit Australië en Nieu-Seeland asook een span elk van
Argentinië en Japan aan die jaarlikste Superrugby-wedstryd deel. Die
Suid-Afrikaanse Bulls kon hierdie wedstryd tot op hede drie keer wen.

Sokker is Suid-Afrika se gewildste sport, veral onder Swart mense. Die hoogste
sokkerafdeling is die Premier Sokkerliga en bekende sokkerspanne sluit in
Mamelodi Sundowns, Orlando Pirates FC en Kaizer Chiefs. Suid-Afrika se nasionale
sokkerspan staan bekend as Bafana-Bafana, terwyl die vrouesokkerspan
Banyana-Banyana genoem word. Bafana-Bafana het tot op hede aan drie
Sokker-Wêreldbekers deelgeneem (1998, 2002 en 2010), maar kon nie een keer tot
die uitklopronde deurdring nie. Suid-Afrika self het die
Sokker-Wêreldbekertoernooi van 2010 aangebied, wat deur Spanje gewen is. Die
Afrikanasiesbeker het Suid-Afrika twee keer aangebied, in 1996 en in 2013 en een
keer gewen, in 1996.



https://af.wikipedia.org/wiki/Pole

Pole (Pools: Polska [ˈpɔlska] luister (hulp·inligting)), amptelik die Republiek
van Pole (Pools: Rzeczpospolita Polska luister (hulp·inligting)), is 'n land in
Sentraal-Europa. Dit grens aan Duitsland, Tsjeggië, Slowakye, Oekraïne,
Wit-Rusland, Rusland en Litaue. In administratiewe opsig word Pole in 16
woiwodskappe (pl. województwo, enkelvoud województwa) verdeel.

Sy geografiese ligging het 'n beduidende invloed op Pole se dikwels onstuimige
historiese ontwikkeling uitgeoefen. Magtige buurlande soos Rusland en Duitsland
het verskeie kere geleenthede waargeneem om Pole binne te val en te beset. Die
Tweede Wêreldoorlog het die mees onlangse grensveranderings meegebring – terwyl
Pole in die ooste gebiede met swak grond aan die destydse Sowjetunie moes
afstaan, het Duitse gebiede met ryk landbougrond en 'n goed ontwikkelde
infrastruktuur in die weste en noordooste onder Poolse administrasie gekom.
Sedert 1945 vorm die Oder- en Neiße-riviere die westelike grenslyn met
Duitsland.

Aangesien die geografiese sentrum van Europa naby Vilnius in Litaue geleë is,
maak Pole deel uit van Sentraal-Europa. Dikwels word na lande soos Pole,
Tsjeggië en Hongarye as oostelike Sentraal-Europa verwys – 'n term wat ook
benadruk dat al hierdie state voormalige Oosbloklande is en almal in die 1990's
'n proses van politieke en ekonomiese hervormings begin het.

Pole is 'n stigterslid van die Verenigde Nasies en die OVSE en het in 1996 by
die OESO, op 12 Maart 1999 by die NAVO en op 1 Mei 2004 by die Europese Unie
aangesluit.

Driekwart van Pole se huidige oppervlakte word deur vlaktes beslaan wat tydens
die laaste Ystydperk (die sogenaamde Weichsel-ystydperk) gevorm is en
grotendeels laer as 200 meter bo seevlak is. Die kusgebiede langs die Oossee
word deur talle skoorwalle en strandmere gekenmerk, terwyl twee baaie, die
Pommerse Baai in die weste en die Baai van Gdańsk in die ooste, diep na die
binneland in strek.

Verder suidwaarts is die noue Sudete-bergreeks in die weste geleë, wat met sy
hoogste bergspits, die Śnieżka (Tsjeggies Sněžka, Duits Schneekoppe) in die
Reusegebergte, tot 1 602 meter bo seevlak rys, asook die Klein-Poolse Hoogplato
en die Lublinse Bergland in die ooste. In die uiterste suide strek die uitlopers
van die Wes-Karpate tot by Poolse grondgebied, met die Beskide-bergreeks in die
ooste en – verder weswaarts – die bergreeks Hoë Tatra.

In die tydperk tussen die 16de en 18de eeu het Pole se oppervlakte sowat een
miljoen vierkante kilometer beslaan. Voor die Poolse Delinge in die laat 18de
eeu het dit nog 733 000 vierkante kilometer beloop. Nadat Pole in 1795 deur
Rusland, Pruise en Oostenryk geannekseer is, het die land 123 jaar lank van die
politieke landkaart van Europa verdwyn. Toe Pole ná die Eerste Wêreldoorlog in
1918 as 'n selfstandige nasie herstel is, het sy oppervlakte 388 000 vierkante
kilometer beloop.

Danksy die inlywing van Duitse gebiede – Warmia en Mazury, die Pommerse
Mereplato (Pojezierze Pomorskie), die gebied van Lubusk, Dolny Sląsk
(Neder-Silesië) en 'n gedeelte van Górny Sląsk (Opper-Silesië) het gebiede met
'n totale oppervlakte van sowat 100 000 vierkante kilometer onder Poolse
administrasie gekom, terwyl die land gebiede in die ooste (Wileńszczyzna,
Polesie, Wołyń, Podole) met 'n oppervlakte van 180 000 vierkante kilometer aan
die Sowjetunie afgestaan het. As gevolg van hierdie grensveranderings kom die
huidige Poolse staatsgebied met dié van sowat 1 000 jaar gelede grootliks
ooreen.

Die langste riviere in Pole is die Wisła met 1 022 km, die grensrivier Oder
(Odra) met 840 km, die Warta met 795 km en die Boeg met 774 km. Die Boeg vloei
langs die Poolse oosgrens. Wisła en Oder vloei vanuit die suide deur die hele
land in noordelike rigting en mond net soos talle kleiner riviere in Pommere in
die Oossee uit. Hierdie twee groot riviere oorheers die hidrografies-fluviatiele
struktuur van die land.

Die Łyna- en Angrapa-riviere mond via die Pregel en Hańcza in die Nemunas en
uiteindelik die Oossee. Daarnaas mond 'n aantal kleiner riviere soos die Jizera
in die Sudete-bergreeks via die Elbe in die Noordsee uit. Die Orawa-rivier uit
die Beskiede-bergreeks mond net soos enkele kleiner riviere uit die Woudkarpate
via Waag, Donau en Dnister in die Swartsee uit.

Die Poolse riviere, wat vandag deur kanale met mekaar verbind is, het al vroeg
as waterweë gedien. So het die Wikings tydens hul rooftogte deur Europa met hul
langskepe die Wisła en Oder bevaar. In die middeleeue en die vroeë moderne
tydperk, toe Pole-Litaue tot een van die beduidendste Europese graanprodusente
ontwikkel het, is agrariese produkte op die Wisła in rigting van Gdańsk en
verder na Wes-Europa vervoer. Baie renaissance- en barok-stoorhuise vir graan,
wat in stede langs die rivier opgerig is, getuig vandag nog van dié florerende
handel.

Pole is ryk aan mere – meer as 9 300 van hierdie waterliggame het 'n oppervlak
van meer as een hektaar. Behalwe vir Finland is daar in geen ander Europese land
meer mere per vierkante kilometer as in Pole. Die grootste mere met 'n oppervlak
van meer as 100 km² is Śniardwy en Mamry in Masurië en die Lebameer (Jezioro
Łebsko) en Jezioro Drawsko in Pommere. Talle mere is deur riviere en kanale met
mekaar verbind en vorm sodoende 'n uitgestrekte netwerk van waterweë.

Van die vroegste menslike nedersettings in Pole het langs die oewers van mere in
die Groot-Poolse Mereplato ontstaan, soos die paalhuise van Biskupin, 'n dorp
van meer as 1 000 inwoners wat in die 7de eeu v.C. gestig is. Die voorouers van
die huidige Pole, die Polane, het hul eerste forte op meereilande (ostrów)
gebou. So was die regeringsetel van die legendariese vors Popiel in die 8ste eeu
in Kruszwica by die Gopolomeer geleë. Die eerste histories gedokumenteerde
heerser van Pole, hertog Mieszko I, het sy paleis in Poznań op 'n eiland in die
Wartarivier laat bou.

Die Poolse staatswapen (Pools: Godło Polski), die wit arend op 'n rooi
agtergrond, is vir die eerste keer in 1228 deur hertog Leszek die Witte as seël
gebruik. Vanaf 1241 is dit as nasionale wapen gedokumenteer, en ook die
landskleure rooi en wit, wat aanvanklik deur Poolse magte gebruik is, dateer uit
die 13de eeu.

Die nasionale volkslied - "Pole behoort nog steeds vir ewig aan ons" - dateer
uit die tydperk van die Poolse Delinge en is 'n getoonsette gedig deur Józef
Wybicki (1747–1842) wat moontlik ook die melodie geskryf het. Toe Pole van die
Europese politieke landkaart verdwyn het, is dit vir die eerste keer deur Poolse
soldate in Italië gesing.

Die Pole (Pools Polacy, eenvoud Polak) is 'n Wes-Slawiese volk wat oorspronklik
uit 'n verskeidenheid stamme, waaronder Polane, Chorwate, Kujawiërs, Masowiërs
en Jadzwinge, ontstaan het. Die oorgrote meerderheid van die Poolse bevolking
(38,5 miljoen in Desember 2014) is aanhangers van die Rooms-Katolieke Kerk.
Volgens hul dialekte, tradisionele kleredragte en sedes word die Pole in 'n
westelike, 'n noordelike en 'n suidelike groep onderverdeel.

Vanweë die groot etniese en demografiese veranderings ná die Tweede Wêreldoorlog
is die oorgrote meerderheid van Pole se bevolking etniese Pole (98,7 persent).
Daar is net vier beduidende minderhede – Duitsers (veral in die westelike
Bo-Silesië rondom die stad Opole, Duits Oppeln), Oekraïners in Suidoos-Pole,
Wit-Russe in die noordooste en Litauers naby die grens met Litaue.

As gevolg van laer geboortesyfers en emigrasie het die Poolse bevolking in die
laat 20ste en vroeë 21ste eeu negatiewe groei getoon. In 2008 het die
geboortesyfer effens gestyg tot 1,31 kinders per vrou, en danksy die 414 000
geboortes, wat aangeteken is, het die Poolse bevolking vir die eerste keer in
elf jaar weer gegroei tot 38,135 miljoen. Volgens die Sentrale Statistieke Buro
(GUS) is Pole se bevolking moontlik kleiner as oorspronklik beraam. Gegewens van
die sensus in 2011 dui daarop dat die land tans slegs 37,2 miljoen inwoners het.

So is daar naas die inheemse bevolking van sowat 38 miljoen is ook beduidende
groepe van Pole in die buiteland, die sogenaamde "Polonia" wat op altesaam 15
miljoen beraam word (insluitende burgers van Poolse afkoms) – waaronder die
Verenigde State (tussen ses en tien miljoen, waarvan baie hulle in Chicago
gevestig het), Duitsland (1,5 miljoen), Brasilië (800 000), Frankryk (tussen
700 000 en 1 miljoen) en enkele honderdduisend in die Verenigde Koninkryk en die
Republiek van Ierland.

By die Polonia word ook etniese Pole in Rusland, Oekraïne en ander voormalige
Sowjet-republieke gereken (altesaam sowat twee miljoen), waarvan Wit-Rusland
(400 000), Litaue (260 000) en Oekraïne (200 000).

Die aantal Pole wat na die Verenigde State emigreer het sedert Pole se
toetreding tot die Europese Unie (EU) in 2004 merkbaar afgeneem, maar steeds
meer Poolse burgers het hulle in ander lidstate van die EU lande gevestig.
Volgens 'n verslag, wat deur die Amerikaanse Migration Policy Institute in
Washington, DC gepubliseer is, het in 2009 altesaam 1,5 miljoen Pole in
EU-lidstate – veral in die Verenigde Koninkryk, Duitsland en die Republiek van
Ierland – gebly.

Weens die gebrek aan statistieke oor die Poolse minderheidsbevolkings kan die
getalle vir die meeste klein minderhede net beraam word. Hieronder val
Kasjoebiërs, Masuriërs, Lemke, Slowake, Tsjegge, Sinti en Roma, Tatare, Russe en
Armeniërs.

Ná die Nasionaal-Sosialistiese besettingsbeleid in Pole en Oos-Europa het in die
oostelike gebiede van die voormalige Duitse Ryk een van die mees dramatiese
bevolkingsverskuiwings in die moderne geskiedenis plaasgevind. Reeds voordat die
Potsdamse Protokol van 2 Augustus 1945 onderteken was, is sowat 400 000 etniese
Duitsers uit gebiede binne die Duitse grense van 1937 verdryf. Saam met mense
wat op bevel van Duitse owerhede, die Duitse Weermag of volgens hul eie besluit
voor die Rooi Leër gevlug het, het die aantal vlugtelinge uit Pommere,
Oos-Pruise, Oos-Brandenburg en Silesië uiteindelik sewe miljoen beloop. Daarnaas
is 1,3 miljoen sogenaamde Volksdeutsche (etniese Duitsers) uit Pole binne die
grense van 1939 verdryf.

Tans word die aantal etniese Duitsers in Pole op sowat 570 000 beraam. Volgens
die "Ooreenkoms oor Goeie Buurmanskap en Vriendskaplike Samewerking", wat op 17
Junie 1991 tussen die Bondsrepubliek Duitsland en die Republiek van Pole gesluit
is, word die regte van die Duitse minderheid deur die Poolse staat beskerm.

Die Duitsers in Pole beskik oor hul eie kulturele en belangegroepe. Aangesien
groter dele van die Duits-Poolse bevolking in die gebied rondom die stad Opole
(Duits: Oppeln) en in Opper-Silesië saamgetrek is, beskik hulle nou oor die
moontlikheid om gebruik te maak van instrumente van plaaslike selfbestuur. Die
Poolse verkiesingswette gee bepaalde politieke voorregte aan minderhede – hulle
verkiesingskomitees kan ook in gevalle waar hulle minder as vyf persent van die
uitgebragte stemme in 'n verkiesing op hulle verenig het, afgevaardigdes na
gewestelike rade en die nasionale parlement stuur. So het die Duitse minderheid
in die algemene verkiesing van 2001 twee setels in die Sejm verower.

Die tussen 20 000 en 25 000 Poolse Litauers is in drie Noordoos-Poolse
munisipaliteite (Puńsk, Sejny en Szypliszki) gekonsentreer, maar vorm slegs in
Puńsk die meerderheid (85 persent van die bevolking). Kleiner groepe etniese
Litauers kan in alle groot Poolse stede aangetref word.

Die oudste menslike spore, wat in die rivierlandskappe van die Wisła en Odra
ontdek is, is sowat 100 000 jaar oud. Die Neandertalers (Homo sapiens
neandertalis), wat gebiede in die suide van die land bewoon het, was nog
jagters, en eers tussen 8 000 en 5 500 v.C. het mense van die Middelsteentydperk
(Homo sapiens sapiens) die eerste permanente nedersettings gestig. Hierdie vroeë
beskawing het sy oorsprong in die Donou-gebied gehad.

Tussen die 13de en 3de eeu v.C. het Pole deel van die sogenaamde
Lausitz-beskawing gemaak wat vanaf die huidige Sakse in Suidoos-Duitsland tot by
die Wisła-rivier uitgebrei het. Aanvalle deur Asiatiese stamme het die bewoners
genoodsaak om hulself in groter groepe te organiseer en hul nedersettings te
versterk. 'n Voorbeeld van hierdie soort dorpe was Biskupin (tussen 700 en 400
v.C.) wat op 'n eiland gestig is en deur 'n beskermingswal omring was. Navorsers
beraam die inwonertal op tussen 1 000 en 1 200.

Vanaf die 6de eeu v.C. is Pole verskeie kere deur Skitiese en Sarmatiese stamme
uit die ooste en – vanuit die weste – deur Keltiese en Germaanse stamme
aangeval, tog het die invallers hulle dikwels in die verowerde gebiede gevestig
en met die inheemse bevolking vermeng. En alhoewel hierdie invallers gereeld
verwoesting gesaai het, het hulle nogtans die belangstelling van vreemde
handelaars in die Poolse geweste gewek en sodoende handels- en kulturele bande
met ander volke aangemoedig. Die oudste spore van die historiese Barnsteenroete,
wat vanuit die Oosseekus tot Rome geloop het, word in die 5de eeu v.C. gedateer.

Romeinse en Bisantynse skrywers uit die 1ste en 2de eeu n.C. soos Tacitus,
Ptolemeus, Pomponius Mela, Jordanes en Prokopius van Caesarea het in hul werke
reeds na die gebied van die huidige Pole verwys. Vanaf die 6de eeu het Slawiese
stamme hulle hier begin vestig en geleidelik tot die vernaamste etniese groep in
die land ontwikkel. Hulle vroeë administratiewe setels was goed georganiseer –
die destydse regeringstelsel het sowel op stamvergaderings asook die gesag van
stamhoofde berus. Voorbeelde vir hierdie soort vroeë Slawiese nedersettings
sluit Wislica, Poznań en Gniezno in. Ander nedersettings was oorspronklik
handelsplekke soos Szczecin en Wolin of religieuse sentrums soos Góra Sleza.
Danksy hul versterkings was hulle in staat om rooftogte van nomadiese stamme uit
Asië en van stamme uit die aangrensende Groot-Morawië af te weer.

Omstreeks 850 het die sogenaamde Beierse geograaf in sy "Beskrywings van
nedersettings rondom kastele noord van die Donau" na Slawiese stamme verwys wat
die Wisła- en Odra-riviergebiede bewoon het: die Goplanie (Goplane), die
Dziadostane (Dadosesani), Sleenzani (Slenzane), Bobrzanie (Bobrane), Opolini
(Opolane), Vuislane (Wislane) en Ledizi (Ledzice).

Danksy nou handelsbande met ander gebiede het nedersettings langs handelspaaie
begin ontwikkel. Ook hier is versterkings gebou om die bewoners teen gewapende
konflikte te beskerm, terwyl stamhoofde 'n belangrike administratiewe rol
gespeel het. Die Polane het die geweste van Groot-Pole oorheers en teen die
middel van die 10de eeu in oostelike (Masowië) en westelike rigting (Lebus en
Lausitz, Pools: Ziemia Lubuska en Luzyce) begin uitbrei. Danksy die onderwerping
van ander stamme het hulle 'n vroeë staat met 'n doeltreffende administrasie
geskep.

Toe die koning in 1382 oorlede is, is hy deur sy dogter Maria op die Hongaarse
troon opgevolg. Die Poolse adellikes het hulle egter teen 'n hernieude personele
unie uitgespreek en ná twee jaar se debatvoering die dertienjarige Jadwiga
(Hedwig), Lodewyk se jonger dogter, as Poolse koningin benoem. Jadwiga was om
politieke redes genoodsaak om haar beplande huwelik met Willem van Habsburg op
te sê en het met die Litause vors Jogaila (Pools Jagiełło) getrou.

Die Duitse Orde het in die volgende dekades steeds weer militêre alliansies met
magte aangegaan wat Pole-Litaue vyandelik gesind was, so met die Huis Habsburg.
Eers in 1525 is alle geskille tussen die twee partye besleg. Die Duitse Orde is
onder die invloed van Martin Luther gesekulariseer en het as wêreldlike staat
(Hertoglike Pruise, later Oos-Pruise) voortbestaan. As Poolse leen het dit later
'n besitting van die Huis Brandenburg geword en sy bande met Pole in 1657
verbreek.

Die Ottomaanse Ryk het vir Pole-Litaue 'n gevaarlike teenstander geword wat sy
magsfeer steeds verder na Europa uitgebrei het. Invalle van Ottomane en
Krimtatare was 'n konstante bedreiging vir die suid-oostelike gebiede sodat 'n
nuwe verdedigingstelsel geskep en nuwe setlaars in die streek gevestig is om die
Poolse heerskappy te vestig.

Die binnelandse situasie in Pole-Litaue in die 15de en 16de eeu is met 'n
treffende spreekwoord omskryf: "Pole is die hel vir boere, die vagevuur vir
stadsbewoners, die hemel vir adellikes en die paradys vir Jode."

Die adellike magsuitbreiding het ook die ontwikkeling van stedelike
nedersettings belemmer. Terwyl die burgerdom in Wes-Europese stede al lank 'n
welvarende klas was, is handel en ambagte in Pole-Litaue stelselmatig
geblokkeer. Vanaf 1469 het die Pools-Litause adel doeanevryheid en die reg op
vrye skeepvaart op die Wisła-rivier geniet – twee voorregte, wat winsgewende
graanuitvoere na Wes-Europa moontlik gemaak het, die ekonomiese vooruitgang van
stede egter belemmer het.

Hierdie ongekende mag en invloed is treffend die Goue Vryheid (złota wolność)
genoem en het nie net belastingvryheid ingesluit nie. Vanaf 1386 kon alle ampte
slegs deur inheemse kandidate beklee word. In 1425 is die Poolse variant van
Habeas corpus as beginsel in Pole se regstelsel ingevoer – geen adellike kon
sonder formele aanklagte in hegtenis geneem word nie. Adellikes was ook by
besluite oor die Poolse belastingwetgewing betrokke.

Terwyl in die res van Europa 'n periode van skeurings en godsdienstige oorloë
begin het, het Pole-Litaue tot 'n "paradys vir ketters" ontwikkel, soos die
Poolse teenhervormer en biskop van Ermland, Jan Hosius, dit beskryf het. Die
beginsel van godsdienstige verdraagsaamheid, wat tussen 1517 en 1663 in
Pole-Litaue toegepas is, het van hierdie staat saam met die Vorstedom Seweburge
'n uitsondering in Europa gemaak.

Anders as byvoorbeeld in Duitsland of Tsjeggië was daar hoegenaamd geen
tradisies van linkse politieke bewegings nie. 'n Klompie lede van die Poolse
Kommunistiese Party, wat in 1937 as deelnemers aan 'n kongres na Moskou genooi
is, is daar tereggestel. Die Kommunistiese Party van Pole (PPR), wat in 1942 in
Moskou in die lewe geroep is, was verdeeld in verskillende groeperings wat
mekaar beveg het. 'n Aantal stigtingslede is in 1942 en 1943 onder geheimsinnige
omstandighede in die Sowjet-hoofstad vermoor. In 1943 het Władysław Gomułka
sekretaris-generaal van die party geword en – uit vrees vir die Duitsers – vir
nou politieke bande met die Sowjetunie gepleit, al was hy daarvan oortuig dat
Pole sy eie sosialistiese model sou moes volg. Die kommunistiese magsoorname in
Pole het dus uiteindelik op opportuniste en emigrante gesteun wat 'n tyd lank in
Sowjet-Rusland gebly het. Die geleidelike kommunistiese magsoorname is deur twee
Sowjet-Russies oorheersde instellings gesteun – die Poolse Volksleër en die Buro
vir Veiligheid.

Stalin se beleid was konsekwent op die bolsjewisering van alle verowerde gebiede
gemik – so is die Poolse regering in ballingskap, wat in Londen gesetel was, net
soos die Armia Krajowa ("Tuisleër"), wat teen die Duitse weermag geveg het, deur
hom slegs as hinderlik vir sy planne beskou. Toe die Duitse uitsaaikorporasie in
April 1943 in sy radionuus die ontdekking van massagrafte van duisende vermoorde
Poolse offisiers in Katyń vermeld het, het die regering in ballingskap daarop
gedring dat die Rooi Kruis die vonds en die presiese omstandighede van die
slagting moes ondersoek. Stalin het met die verbreking van diplomatieke
betrekkinge gereageer.

Daar was min hoop dat Pole se voormalige westerse geallieerdes Pole van die
Sowjet-Russiese juk sou bevry. Die Koue Oorlog het vrese gewek dat Pole se
westelike grense weer deur Duitsland bevraagteken sou kon word – in Maart 1946
het Winston Churchill nie net die term "Ystergordyn" In die politieke debat oor
Oos-Europa ingevoer nie, maar ook daarop gewys dat Pole se gebiedseise teenoor
Duitsland eintlik ongegrond sou wees. Tegelykertyd was dit duidelik dat die
Sowjet-Russe Oos-Pole nie aan Warskou sou teruggee nie. Stalin was Pole se
enigste waarborg teen 'n hernieude grensverskuiwing en verkleining van die land.
Terwyl die westerse bondgenote in baie Poolse kringe as verraaiers beskou is,
het die land agter die Ystergordyn versink.

Die voormalige Duitse gebiede, wat in 1945 onder Poolse administrasie gekom het,
was baie keer groter as die gebiedseise wat enige Poolse politikus voor of
gedurende die Tweede Wêreldoorlog gemaak het. Oorspronklik sou Duitsland volgens
verteenwoordigers van Pole se "Nasionale Demokrasie" slegs Oos-Pruise, Danzig en
Opper-Silesië afstaan, maar uiteindelik is Stalin se voorstel deurgevoer. Pole
se "terugkeer na die Piastiese lande", soos dit amptelik genoem is, het met die
verdrywing van sowat 3,5 miljoen Duitssprekende bewoners gepaard gegaan. Die res
van die oorspronlike Duitse bevolking van agt tot nege miljoen het al eerder
voor die Rooi Leër gevlug. Honderdduisende het in kampe, as gevolg van
bombardemente of mishandelings gesterf.

Die vreedsame rewolusie in Pole het oor vyftien maande voortgeduur waartydens
bykans tien miljoen mense by die vakbond Solidarność onder leiding van Lech
Wałęsa aangesluit het. Die outoritêre staat se gesag is sodoende ernstig
ondermyn. Met die afkondiging van krygswet deur generaal Wojciech Jaruzelski op
13 Desember 1981 is die demokratiseringsproses skielik stopgesit en 13 000
vakbondaktiwiste en intellektueles in hegtenis geneem. Die kommunistiese
regering moes plek maak vir 'n militêre junta.

Die krygswet het tot 'n ernstige ekonomiese en maatskaplike depressie in Pole
gelei. Verskeie kere het politieke spannings in straatgevegte opgevlam. Hierdie
onluste en politieke moorde, wat deur die veiligheidsdienste gepleeg is, het in
die volgende jare sewentig menselewens geëis. Ook ná die opheffing van krygswet
in 1983 het die ekonomiese situasie nie merkbaar verbeter nie terwyl die land
steeds deur militariste geregeer is. Emigrasiesyfers het aansienlik gestyg. Eers
toe Michail Gorbatsjof se nuwe beleid van glasnost en perestrojka die ou
Sowjet-doktrine van militêre optrede teen hervormingsgesinde Oosbloklande
obsoleet gemaak het, het die tyd gekom om die politieke stelsel omver te werp.

Op 4 Junie 1989 is verkiesings gehou waarin 'n deel van die parlementêre setels
vry verkies kon word. Die Kommunistiese Party het 'n verpletterende nederlaag
gely, en nog in Junie is Tadeusz Mazowiecki as die eerste nie-kommunistiese
premier in enige Oosblokland ingesweer. Hierdie baanbrekersrol het egter ook
beteken dat die proses van politieke hervormings en afrekening met die ou bewind
behoedsamer moes wees as in lande soos Tsjeggoslowakye en die DDR waar die
politieke omwenteling eers later begin het.

Nóg 'n politieke sukses, Pole se toetreding tot die Noord-Atlantiese
Verdragsorganisasie (NAVO) in 1999, is reeds deur Wałęsa se opvolger, Aleksander
Kwaśniewski, 'n post-kommunis en medestigter van die Sosiaaldemokratiese Party
van Pole, aangeteken. Ander belangrike organisasies, waarby Pole aangesluit het,
is die Wêreldhandelsorganisasie (1995) en die OESO (1996).

Pools is die ampstaal en ook die mees gebruikte taal in Pole, en dit word ook as
standaardtaal in die media gebruik.

As Wes-Slawiese taal is Pools nou verwant aan Tsjeggies en Slowaaks asook die
twee Sorbiese taalvariante in die Duitse deelstate Brandenburg en Sakse. Nog
duideliker is die verwantskap met Kasjoebies, 'n klein Slawiese taal wat naby
Gdańsk gepraat word en deur baie Pole ook as 'n dialek van hul eie taal beskou
word.

Die sogenaamde "oorgangsresessie", waarin Pole tydens die eerste fase van
transformasie gedompel is, was langer en dieper as verwag, tog het die land as
die eerste van Oos-Europa se transformasie-ekonomieë sedert 1992 voortdurende
ekonomiese groei ervaar. Die bruto nasionale produk (BNP) het tussen 1989 en
2001 met byna 'n derde gestyg, terwyl die skuldlas verlaag is en die
inflasiekoers afgeplat het. In Februarie 2010 het die prysgroei volgens
statistieke van Eurostat verstadig tot 3,4 persent. In 2013 het die gemiddelde
inflasiekoers verder gedaal tot 0,9 persent en veral danksy dalende pryse vir
olie en kos verder verstadig tot 0,1 persent in 2014. In Augustus 2015 is 'n
negatiewe jaarlikse inflasiekoers (-0,4 persent) aangeteken.

Werkloosheid (11 persent of 1,563 miljoen werknemers in Augustus 2015), veral
onder die jeug (sowat die helfte van alle werkloses is jonger as 35 jaar), bly
egter net soos Pole se begrotingstekort sorgwekkend, alhoewel dit merkbaar begin
afneem het.

Klein en middelgroot ondernemings is meestal regstreeks geprivatiseer en dikwels
aan hul bestuurders of werknemers verkoop of tot gemeenskaplike ondernemings van
die Poolse staat en (buitelandse) beleggers omgeskep. Middelgroot ondernemings
waarin beleggers nie belang gestel het nie is volgens die konsep van
massaprivatisering verkoop. Aandele van hierdie ondernemings is opgedeel en aan
sogenaamde Nasionale Beleggingsfonds (Narodowny Fundusz Inwestycyjny, NIFs)
oorgedra. Die publiek het gratis fonds-aandele ontvang wat later in gewone
aandele omgeskep is. Sowat 500 ondernemings is tot 2000 volgens hierdie metode
geprivatiseer.

Die dienstesektor dra nou byna 64 persent tot die BBP by, terwyl die
nywerheidsektor en boubedryf se gesamentlike aandeel tot 32,6 persent verminder
het. Die landbousektor dra 3,4 persent tot die Poolse BBP by. Die privaatsektor,
wat 80 persent van alle Poolse werknemers in diens het, se aandeel beloop sowat
75 persent.

Beduidende bedrywe met 'n lang tradisie sluit voedselverwerking,
energievoorsiening, mynbou en swaar nywerhede, masjienbou, elektrotegniese en
elektroniese nywerhede, motorvervaardiging en tekstielvervaardiging in. Die
tersiêre sektor toon die snelste groei (5,8 persent in 2008).

Sowat die helfte van die land se oppervlakte (16 miljoen hektaar) word vir
landboudoeleindes gebruik. 39 persent van die Poolse bevolking woon in
plattelandse gebiede, en die landbousektor verteenwoordig sowat 16 persent van
alle werkgeleenthede. Al het die land- en bosbousektor se bydrae tot die bruto
binnelandse produk in die 21ste eeu steeds kleiner geword (4,4% in 2000, 3,5% in
2010) bly die landbousektor 'n belangrike ekonomiese bedryf vir die Poolse
samelewing en die arbeidsmark.

Met 'n totale produksiewaarde van sowat 19 miljoen € is Pole tans die sewende
grootste produsent van agrariese produkte, waarby vleis (veral varkvleis), melk,
graan (koring en rog), raapsaad, vrugte en groente 'n sentrale rol speel. Pole
was daarnaas in 2010 die tweede grootste aartappelprodudsent in die EU na
Duitsland en die grootste appelprodusent met sowat 2,3 miljoen ton (nog voor
Italië met 2,2 en Frankryk met 1,65 miljoen ton).

Groot vordering is met organiese boerdery gemaak. Toe Pole in 2004 by die EU
aangesluit het, was daar minder as 4 000 organiese boerderye. In laat 2010 het
die aantal organiese plase gegroei tot 20 956 met 518 527 hektaar (2,8 persent
van die totale landbou-oppervlakte). Die aantal verwerkingsbedrywe het van 55
tot 293 gegroei. Organiese landbou word tans nog deur ontoereikende
bemarkingstrukture geknel. Daarnaas maak nie net gesertifiseerde plase nie, maar
ook talle klein boerderye gebruik van tradisionele landboumetodes sonder chemie
en industriële tegnologie. Sodoende word 'n hoë gehalte van landbouprodukte
gewaarborg. Die totale omset met organiese produkte het in 2008 sowat 86 miljoen
€ beloop. Die gemiddelde organiese boerdery het oor 'n plaas met 25 hektaar
beskik, teenoor tien hektaar in die konvensionele landbousektor.

Jaarliks bring sowat veertien miljoen toeriste 'n besoek aan Pole. Dit maak van
die land die 14de gewildste toerismebestemming ter wêreld.

Die ekonomiese strategie, wat aan die Sowjet-model verbonde was, het voorkeur
aan die ontwikkeling van swaar nywerhede gegee, terwyl invoere van vervaardigde
goedere stapsgewys deur 'n herstrukturering van die nywerheidsektor vervang sou
word. Uitvoere was slegs daarop gemik om buitelandse valuta vir invoergoedere te
verdien wat vir die industrialisering noodsaaklik was, maar nie plaaslik
beskikbaar was of vervaardig kon word nie. Buitelandse lenings is soveer
moontlik vermy, net soos ander eksterne invloede wat moontlik 'n nadelige
uitwerking op die ontwikkelende sentraal-beplande ekonomie in Pole sou kon hê.

As gevolg van die internasionale ekonomiese krisis het Pole se uitvoere in 2009
met 17,1 en die invoere selfs met 26,3 persent verminder. Die tekort op die
Poolse handelsbalans het 8,7 miljard € beloop.

Die Republiek van Pole word in die grondwet van 1997 as 'n parlementêre
demokrasie met presidiale elemente gedefinieer wat aan die beginsels van 'n
regs- en welvaartsstaat gebonde en neutraal ten opsigte van wêreldbeskouings is.
Hierdie grondwet is gedurende 'n omvattende proses van politieke transformasie
saamgestel. Ná die politieke omwenteling van 1989 – met 'n ronde tafel-forum,
die eerste half-vrye parlementêre verkiesings en die vorming van 'n regering
onder leiding van Tadeusz Mazowiecki, die eerste nie-kommunistiese eerste
minister in oostelike Sentraal- en Oos-Europa ná die Tweede Wêreldoorlog – is
die vroeëre vakbondleier Lech Wałęsa in 1990 as staatspresident verkies. Die
eerste volledig vrye algemene verkiesing is op 27 Oktober 1991 gehou. Die Poolse
grondwet is in 1992 en 1993 omvattend hersien, en op 17 Oktober 1997 het 'n nuwe
grondwet van krag geword.

Die hoogste staatsorgane is die staatspresident, die Ministerraad en die Poolse
parlement, die Sejm. Die Poolse staatspresident word vir 'n ampstermyn van vyf
jaar regstreeks deur die volk verkies en beskik oor sekere uitvoerende
bevoegdhede: hy is die opperbevelhebber van die Poolse weermag en speel ook 'n
rol in die formulering van Pole se buitelandse beleid. Hy het die reg om
wetsontwerpe te veto. 'n Drievyfde-meerderheidstem in die Sejm is nodig om 'n
presidensiële veto te verwerp.

Die Poolse tweekamer-parlement bestaan uit die Sejm met 460 afgevaardigdes en
die Senaat met 100 senatore. Die Sejm word op proporsionele grondslag verkies,
die Senaat op die basis van eerste-oor-die-wenstreep (relatiewe meerderheid).
Partye moet 'n minimum van vyf persent van alle uitgebragte stemme op hulle
verenig (koalisies van partye wat vir 'n verkiesing gevorm word benodig
tenminste agt persent). Partye, wat etniese minderhede verteenwoordig, is nie
aan hierdie beperking onderworpe nie – so beskik die Duitse minderheid tans oor
een setel in die Sejm.

Met die administratiewe hervormings, wat op 1 Januarie 1999 in werking gestel
is, is die aantal administratiewe geweste of woiwodskappe van 49 tot 16
verminder. Hulle word verder verdeel in altesaam 379 administratiewe distrikte
(powiat). Die laagste vlak in die administratiewe hiërargie is munisipaliteite.

Die woiwodskappe word deur 'n dubbel-administrasie gekenmerk – die gewestelike
parlement of Sejmik, wat regstreeks verkies word, beskik oor bevoegdhede ten
opsigte van belasting. Sy lede verkies die woiwodskaps-maarskalk (Pools:
Marszałek) as gewestelike regeringshoof wat die finansiële gesag uitoefen (die
woiwodskappe se begroting word deur die sentrale regering gefinansieer) en as
voorsitter van die Zarząd of gewestelike regering fungeer. Daarnaas is daar 'n
sogenaamde Wojewoda as verteenwoordiger van die sentrale regering.

Sedert Augustus 2015 beklee die konserwatiewe politikus Andrzej Duda die amp van
staatspresident.

Ná die algemene verkiesing van 25 Oktober 2015 is die konserwatiewe party Reg en
Geregtigheid (PiS) met 37,6 persent van die uitgebragte stemme die sterkste
party in die land. Dit vorm tans met die Polska Razem en die Solidarna Polska 'n
koalisie-regering met Beata Szydło (PiS) as eerste minister.

Die linkse politieke spektrum is tans verdeeld en in vergelyking met ander
Europese lande opvallend swak. Ver-regse en protespartye speel geen
noemenswaardige rol nie.

Die nuwe regering onder die eerste minister Donald Tusk, wat in November 2007
ingehuldig is, het in sy nuwe beleid teenoor Duitsland, Rusland en die Europese
Unie (EU) die belangrikheid van goeie betrekkinge beklemtoon. Ná die politieke
spanninge van die afgelope jare is die betrekkinge met Berlyn in 2008 as
uitstekend beskryf.

Alhoewel Pole die Russiese optrede in Georgië skerp gekritiseer het, is daar
steeds 'n opregte behoefte om 'n dialoog met die Russiese bewindhebbers te voer.
Die Poolse beleid teenoor die EU is proaktief en konstruktief, tog bevorder die
land sy eie behoeftes en belange uitdruklik. Poolse veiligheidsbelange word deur
die NAVO-lidmaatskap en noue samewerking met die Verenigde State (onder meer ten
opsigte van die voorgestelde missielafweersisteem in Pole en Tsjeggië) verseker.

Die Poolse literatuur het geleidelik uit Latynse geskrifte begin ontwikkel wat
hoofsaaklik uit jaarboeke, traktate en kronieke bestaan het. Die 11de eeuse
lofsang van Maria (Bogurodzica of "Moeder van God"), wat in 1408 vir die eerste
keer neergeskryf is, word as die oudste literêre monument van die Poolse taal
beskou. Kerklike geskrifte soos preke en biografieë van heiliges het die Poolse
literatuur daarna nog eeue lank oorheers. Pools het sodoende Latyn as kerktaal
begin vervang, en met die uitvinding en verspreiding van die drukpers in die
15de en 16de eeu het Pools ook as nasionale literêre taal begin fungeer.

Die periode van ontworteling en oorheersing het tot in die middel van die 19de
eeu 'n beslissende invloed op die werk van Pole se drie romantiese barde Adam
Mickiewicz (1798–1855), Juliusz Słowacki en Zygmunt Krasiński uitgeoefen wat in
hul Poolse "Messianisme" Jesus Christus se pad van lyde aan dié van die Poolse
nasie gelykgestel het. Vir hulle sou Pole 'n beslissende rol in die stryd teen
tirannie en oorheersing deur vreemde magte speel. Die drie barde het hul
maatskaplike rol as leiers in die nasionale stryd om onafhanklikheid aan die
nuwe konsep van literatuur te danke wat as plaasvervanger vir nie-bestaande
openbare instellings gedien het.

Dit was veral Mickiewicz wat met sy werk uitdrukking aan die gevoelens van 'n
hele volk gegee en sodoende tot die beduidendste verteenwoordiger van die
literêre Poolse Romantiek ontwikkel het. Een van sy hoofwerke, Pan Tadeusz
(1834), word as Pole se nasionale heldedig beskou.

Die na-oorlogse Poolse literatuur behandel 'n groot verskeidenheid onderwerpe
wat van Sosialistiese realisme (Jerzy Andrzejewski) tot wetenskapsfiksie
(Stanisław Lem) strek. Aanvanklik het die verwerking van die Tweede Wêreldoorlog
groot aandag onder skrywers geniet om dan geleidelik na die nuwe werklikheid oor
te skakel. Die Nobelprys vir Letterkunde is tot hede vier keer – in 1905, 1924,
1980 en 1996 – aan Poolse skrywers toegeken.

Die politieke ontdooiing, wat op die afsterwe van Josef Stalin in Maart 1953
gevolg het, het 'n nuwe generasie skrywers na vore laat tree, waaronder
onkonvensionele denkers soos Stanisław Jerzy Lec (1909–1966) wat met vertalings
van sy werke (Unfrisierte Gedanken, 1959) ook op Westerse markte soos Duitsland
sukses behaal het. Stanisław Lem (1921–2006) word as een van die beduidendste
verteenwoordigers van die wetenskapsfiksie-genre gereken.

Die skrywer Czesław Miłosz (1911–2004) het sy geboorteland nog gedurende die
Stalinistiese tydperk in 1951 verlaat om hom eers in Frankryk en daarna (in
1960) in die Verenigde State te vestig. Ná die ongekende reeks van stakings
gedurende die somer van 1980 is die Nobelprys vir Letterkunde aan Miłosz
toegeken – as 'n skrywer wat "kompromisloos uitdrukking aan die mens se posisie
in 'n wêreld van swaar konflikte" gegee het. Sy gedigte, romans en verhale kon
in Pole eers ná die politieke omwenteling van 1989 vrylik verkoop word, net soos
die romans van Andrzej Szczypiorski (1928–2000) of die liriek van Wisława
Szymborska (1923–2012). Verbode werke is nogtans heimlik aangebied – hierdie
onwettige verspreiding van literatuur het in Pole as drugi brieg of "tweede
omloop" bekend gestaan. In 1996 is Wisława Szymborska se digkuns met die
Nobelprys vir Letterkunde bekroon.

Ander beduidende verteenwoordigers van Pole se na-oorlogse literatuur is Witold
Gombrowicz, Sławomir Mrożek, Miron Białoszewski, Kazimierz Brandys, Ernest
Bryll, Zbigniew Herbert, Marek Hłasko, Paweł Huelle, Ewa Lipska, Jan
Parandowski, Jerzy Pilch, Julian Przyboś, Tadeusz Różewicz, Władysław Terlecki,
Jan Twardowski, Ryszard Kapuściński, Stefan Chwin, Leszek Kołakowski, Andrzej
Stasiuk, Olga Tokarczuk, Dorota Masłowska en Jerzy Prokopiuk, asook Karol
Wojtyła wat as Pous Johannes Paulus II bekendheid verwerf het.

Meer nog as die letterkunde het die skilderkuns in die "lang 19de eeu", toe die
Poolse volk van sy staat en selfregering ontneem is, 'n sentrale rol in die
nasionale strewe gespeel. Skilders het hul kuns as 'n patriotiese missie beskou
en hulle op nasionaal-romantiese en heroïese motiewe begin toespits. Werke soos
die uitbeelding van die Kościuszko-opstand in 1794 deur Piotr Michałowski
(1800–1855) en Jan Matejko (1838–1893) se monumentele Slag van Grunwald het ook
internasionale bekendheid verwerf. Volgens Matejko, die vernaamste Poolse
skilder uit hierdie periode, kon kuns ook as 'n soort "wapen" beskou word en sou
daar ook geen skeiding tussen patriotisme en kuns kon wees nie.

Een van Matejko se skoliere, Stanisław Wyspiański (1869–1907), het hom as
skilder, skrywer, dramatikus, tekenaar en regisseur bekwaam en met sy werk die
Modernisme in die Poolse kuns ingelui. Die modernisering van die Poolse toneel-
en gebruikskuns word aan sy naam verbind, terwyl hy as skilder stylelemente van
die Jugendstil en Simbolisme met elemente uit die tradisione Poolse volkskuns
versmelt het. Die binneversiering, wat hy vir die Fransiskane-kerk in Krakau
ontwerp het, word steeds by die indrukwekkendste voorbeelde van moderne
dekorasiekuns gereken.

Die politieke liberalisering of "politieke dooiweer" wat teen die middel van die
1950's op die Stalinistiese periode gevolg het, het ook 'n gunstige klimaat vir
eksperimentele oopheid in die kuns geskep. 'n Kenmerkende verskynsel van hierdie
stroming was die Poolse plakkaatkuns, 'n simbiose tussen gebruiks- en beeldende
kuns, met Henryk Tomaszewski (1914–2005) as sy vernaamste verteenwoordiger. Die
Poolse skool van plakkaatskool het vinnig internasionale erkenning geniet en met
die opening van die plakkaatmuseum in Warskou (1968) en die plakkaat-biënnale,
wat sedert 1966 die ontwikkeling van die eietydse plakkaatkuns belig, 'n vaste
plek in die Poolse kulturele lewe verower. Ook jonger generasies van Poolse
kunstenaars soos Piotr Młodożeniec (*1956) en Marek Sobczyk (*1955), wat onder
hul gemeenskaplike logo Za Fryki moderne plakkaatkuns skep, vind inspirasie by
hierdie kunsstroming.

Die vroegste menslike behuisings in Pole is van verganklike materiaal soos hout
gebou wat min spore gelaat het. 'n Noemenswaardige uitsondering is die
voor-Slawiese versterkte dorp Biskupin uit die 7de eeu v.C.

Die argitektoniese ontwikkeling in die 19de eeu kan as 'n soort terugblik op die
verlede beskryf word sodat die heersende boustyle almal die voorsetsel "neo-"
gekry het: Neo-Renaissance, Neogotiese en selfs Neo-Romaanse boustyl. Die
belangrikste stroming was nogtans die Neoklassisme wat sy vormetaal aan die
klassieke oudheid ontleen het. Weelderige barok- en rokoko-boukuns moes plek
maak vir Griekse en Romeinse stylelemente. Boumeesters het kerkgeboue in die
styl van Romeinse pantheons en monumentele paleise geskep. Die aktiefste van
hulle was die Italiaans-gebore Antonio Corazzi wat massiewe neoklassieke geboue
soos die Groot Skouburg in Warskou ontwerp het.

Ná 'n kort herlewing van neo-klassisisme ná die Eerste Wêreldoorlog het
funksionalisme as nuwe oorhersende stroming geseëvier. Ná die Tweede
Wêreldoorlog het die heropbou van stede en dorpe sentraal gestaan. Die
prestasies van Poolse boumeesters was indrukwekkend as 'n mens die grootskaalse
verwoesting in gedagte hou. Die kommunistiese bewind het Sosialistiese realisme
as nuwe argitekontiese styl geforseer, waarby die Paleis van Kultuur en
Wetenskap in Warskou – 'n geskenk van Josef Stalin – as die mees monumentele
voorbeeld beskou word.

Die wetenskapsektor sal 'n belangrike bydrae tot Pole se omvattende ekonomiese
ontwikkelingstrategie Pole 2030 lewer. Dié plan maak voorsiening vir 'n
kennisgebaseerde ekonomie met intelligente spesialisering (smart specialisation)
waarby bestaande navorsingsvelde, waarin Poolse wetenskaplikes besonder goed
presteer, as basis vir die uitgebreide samewerking tussen universiteite,
navorsingsinstellings en ondernemings in die privaatsektor sal dien. Sogenaamde
sentra van uitmundendheid geniet hierby besondere aandag; hulle sal onder meer
die ontwikkeling en bemarking van innovatiewe tegnologieë en produkte bevorder.

Belangrike strategiese navorsingsvelde in Pole sluit onder meer die
gesondheidswese en omgewingsbewaring, landbou en voeding, staat en samelewing,
veiligheid, nuwe materiale en tegnologieë, inligtingstegnologieë, energie en
energiebronne en vervoerinfrastruktuur in.

Die staat se monopolie op die perswese is in Maart 1990 opgehef. Tegelykertyd is
die uitgewery Ruch, wat nou aan die eertydse kommunistiese staatsparty PZPR
verbind was, ontbind. Met die instelling van markbeginsels is reeds in die
eerste vier maande van 1990 meer as 90 tydskrifte gestaak. In Oktober van
dieselfde jaar is die Poolse persbedryf geprivatiseer en meer as 100 dagblaaie
verkoop. 'n Groot deel van die nuwe beleggers soos Hersant en Maxwell was in die
buiteland gesetel. Sowat 70 titels is aan nuutgestigte koöperasies oorgedra,
waaronder die gerenommeerde Warskouse weekblad Polityka wat sedert 1957 uitgegee
word.

Die dagblad Gazeta Wyborcza wat in 1989 as spreekbuis van die
Solidarność-burgerkomitees in die lewe geroep is, het met 'n daaglike sirkulasie
van tussen 430 000 en 840 000 eksemplare tot die grootste en invloedrykste
koerant in Pole ontwikkel. In 1999 is 46 dagblaaie (teenoor 52 in 1998 en 67 in
1990) en 5 518 tydskrifte (teenoor 5 297 in 1998 en 3 007 in 1990) in Pole
uitgegee. In die vroeë 21ste eeu het die totale aantal nasionale en
streekkoerante, weekblaaie, maandelikse en vaktydskrifte 5 400 beloop. Dagblaaie
verskyn soggens Maandag tot Saterdag. Daar word geen laat of Sondaguitgawes
uitgegee nie.

Die hoë graad van konsentrasie van ekonomiese mag en die neiging van baie Pole
om as gevolg van hoë lewenskoste nie meer op dagblaaie in te teken nie is tans
die belangrikste kwelvrae. Alhoewel die onafhanklikheid van redaksies oor die
algemeen nie deur buitelandse beleggers aangetas word nie, verwys kritici na die
beduidende rol wat buitelandse kapitaal van Duitse (Gruner + Jahr, Bauer, Burda,
Passauer Neue Presse) en Noorse (Orkla) uitgewerye intussen in die Poolse
perswese speel. Duitse mediaondernemings het in 2000 reeds 'n markaandeel van
meer as 38 persent gehad. Dit is egter ook waar dat Duitse uitgewerye 'n
beslissende rol by die vinnige groei van die aantal Poolse tydskrifte-titels
gespeel het.

Televisie is tans die belangrikste massamedium in Pole. Die Poolse
uitsaaikorporasie het sy eerste televisieprogramme (Telewizja Polska, TVP) in
1952 in Warskou gebeeldsaai.

Ingevolge die Wet op Uitsaaidienste van 1993 is die destydse komitee vir
openbare radio- en televisiekanale geherorganiseer en TVP in 1994 in 'n
aandelemaatskappy (Pools: Spółka Akcyjna, SA, 'n eenmanonderneming van die
Poolse staat) omgeskep. As openbare uitsaaier pas TVP die beginsels van die Wet
op Uitsaaidienste toe: die toeganklikmaking van inligting, kuns- en kultuur,
opvoeding en wetenskap; die verhoging van opleidingsvlakke van burgers; en die
ondersteuning van die inheemse rolprentbedryf.

Die streekprogramme weerspieël die plaaslike openbare lewe, die geskiedenis en
kultuur van die verskillende geweste asook die probleme wat deur nasionale,
etniese en religieuse minderhede moontlik ondervind word. Hulle bevorder
daarnaas die beginsel van gewestelike selfbestuur. Streekprogramme word gereeld
deur 63 persent van die Poolse bevolking bekyk.

Volgens IAB Polska het 63 persent van alle Poolse huishoudings in 2011 oor
internettoegang beskik, 'n toename van vyf persent teenoor die vorige jaar en
ietwat laer as die gemiddeld van die Europese Unie (70 persent). Volgens die
Buro vir Elektroniese Kommunikasie sal 95 persent van die Poolse bevolking in
2016 toegang tot hoëspoed-internetdienste met 30 megagrepe per sekonde hê.



https://af.wikipedia.org/wiki/Afrikaans

Afrikaans is 'n Nederfrankiese taal wat 'n lid is van die Germaanse taalgroep.
Afrikaans is een van die jongste erkende tale. Dit is op 8 Mei 1925 as 'n
amptelike taal erken, en is tans die derde jongste Germaanse taal wat amptelike
status geniet, naas Faroërs (of Faroëes) wat in 1948 grondwetlik erken is en
Luxemburgs (of Lëtzebuergesch) wat hierdie status in 1984 gekry het.

Afrikaans is tans een van die elf amptelike tale van Suid-Afrika en daarnaas ook
'n belangrike taal van Namibië. Dit word deur ongeveer 6,59 miljoen sprekers in
Suid-Afrika (13,5 persent van die totale bevolking) en in elf persent van alle
Namibiese huishoudings as eerste taal gebruik. Afrikaans het uit 17de eeuse
Nederlands ontwikkel en meer as 95 persent van sy woordeskat is van Nederlandse
oorsprong. 'n Klein aantal woorde is ontleen uit tale soos Maleis, Portugees,
Frans, Duits, Engels en ander Afrikatale. Afrikaans het op sy beurt weer 'n
groot invloed uitgeoefen op Suid-Afrikaanse Engels en plaaslike swart tale en 'n
aantal Afrikaanse woorde is in baie ander tale opgeneem.

Sowat een miljoen van Suid-Afrika se 6,44 miljoen Afrikaanssprekendes is
tweetalige moedertaalsprekers van Afrikaans en Engels. Buiten die oorspronklike
taalgebied is daar groot groepe Afrikaanssprekendes in lande soos Namibië
(146 000), die Verenigde Koninkryk (ongeveer 100 000), Nieu-Seeland (21 000 in
2006), Botswana (20 000), die Verenigde State (19 000), Australië (13 000), en
Kanada (8 770 volgens die sensus van 2011).

Afrikaans is 'n Indo-Europese taal wat aan die Wes-Germaanse tak van die
Germaanse tale behoort. Afrikaans behoort saam met Nederlands aan die
Nederfrankiese taalgroep wat van Oudnederlands afstam. Nederfrankiese
verskeidenhede word in Europa in Nederland, die noorde van België,
Frans-Vlaandere in Frankryk en die Duitse gebied langs die Ryn tussen Keulen en
die grens tussen Duitsland en Nederland gepraat. Buite Europa word
Nederfrankiese verskeidenhede in Suid-Afrika, Namibië, Suriname en die
Nederlandse eilande in die Karibiese See gepraat.

Die Nederfrankiese verskeidenhede word saam met Nedersaksies onder Nederduits
gegroepeer. Daar het 'n skeiding gekom tussen Nederduits en Hoogduits vanweë die
Hoogduitse klankverskuiwing.

Teen die middel van die 17de eeu het Europeërs hulle gevestig aan die Kaap. Op
taalgebied sou hier 'n proses afspeel wat in alle Nuwe Wêreldlande afgespeel
het, waar mense van verskillende tale en kulture vermeng het. Nuwe
omgangsvariëteite sou ontstaan. Aan die Kaap sou ook taalontwikkelinge wat
latent in Nederlands aanwesig was tot ontplooiing kom), (soos die sinkopee van
die intervokaliese -d- en -g- (byvoorbeeld: sadel > saal en regen > reën).

By die ontwikkeling van sommige Afrikaans-Hollandse omgangsvariëteite was die
invloed van vreemde tale gering, maar ander variëteite het 'n
kreoliseringsproses ondergaan, byvoorbeeld Hottentot-Hollands en Slawe-Hollands.
Alle vreemdelinge aan die Kaap het Nederlands egter eie probeer maak. Veral
ander Europeërs is binne 'n relatief kort tydperk geassimileer. Die nuwe
omgangsvariëteite word wel gekenmerk deur 'n eenvoudiger taalkode. Hierdie
proses was egter nie alleen tot die Kaap beperk nie. In Brasilië sou in
dieselfde tyd 'n omgangsvariëteit ontstaan het wat grammatikaal eenvoudiger is
as Europese Portugees. Ook in Quebec sou 'n omgangsvariëteit ontstaan wat
grammatikaal eenvoudiger is as Europese Frans.

As gevolg van die Europese volksverhuising, verhuis Friese, Angele, Sakse en
Jutte van die Europese vasteland na die Britse eilande waar hierdie Germaanse
immigrante vermeng met die Britse Kelte. Tussen 800 en 1100 sou ook Wikings of
Vikinge hulle vestig op die Britse Eilande. Die nuwe Germaanse taal wat hier
ontwikkel het en later as Engels (afkomstig van Angele) bekend sou staan, is ook
grammatikaal eenvoudiger as die Germaanse tale van die Europese vasteland.

As gevolg van die grootskaalse taal- en kultuurvermenging in Amerika, sou dáár
ook nuwe omgangsvariëteite ontstaan het wat grammatikaal eenvoudiger is as
Standaardengels. Die bekendste voorbeeld hiervan is Negerengels.

Die Nederlandse omgansvariëteite aan die Kaap tussen 1652 en omstreeks 1800 is
selde op skrif gesit, wat beteken dat ons vandag nie presies weet hoe hierdie
variëteite gelyk het nie. Teen omstreeks 1800 is die volgende omgangsvariëteite
aan die Kaap gepraat, naamlik:

Die skrywer A.N.E. Changuion vermeld dat in 1844 die volgende variëteite aan die
Kaap gepraat was, naamlik:

In 1875 was S.J. du Toit van mening dat daar drie soorte Afrikaans gepraat was
aan die Kaap en dit was volgens hom:

In 1854 het die Oranje-Vrystaat Nederlands aanvaar as amptelike taal. In 1882 is
Nederlands erken as amptelike taal in die Kaap naas Engels. In 1888 is
Nederlands erken as amptelike taal in die Zuid-Afrikaansche Republiek (ZAR). Om
die erkenning van Nederlands as amptelike taal in die Kaapse parlement te
herdenk, is te Burgersdorp die Eerste Taalmonument opgerig in 1893. Aan die
einde van die 19de eeu was daar mense wat van mening was dat Afrikaans (veral
Boere-Afrikaans) meer erkenning moes geniet en het hulle voorspraak begin maak
vir 'n eie inheemse taal: Afrikaans. In die Nederlandstalige pers is toe soms
briewe en artikels geplaas in Afrikaans.

Ook het die Kaapse Maleiers begin om Afrikaans-Nederlands naas Arabies te
gebruik in hulle godsdiensgeoefening. Die Maleiers het onder andere
Afrikaans-Nederlands geskryf maar in die Arabiese alfabet.

Die eerste- en tweede Afrikaanse Taalbeweging het veral die Amerikaanse
Taalbeweging en ook die Vlaamse Taalbeweging as voorbeelde beskou. In die VSA
het Noah Webster gepleit vir 'n eie inheemse Amerikaanse taal in die plek
Engels. Ook in Vlaandere, Brasilië, Noorweë en Quebec het stemme opgegaan vir 'n
eie inheemse taal. Hierdie taalbewegings was deur nasionalisme aangevuur. Die
Vlaamse Taalbeweging, die Brasiliaanse Taalbeweging, die Amerikaanse
Taalbeweging en die Quebecse Taalbeweging het op 'n mislukking uitgeloop. Die
Noorse Taalbeweging was wel aanvanklik 'n sukses, maar is tans besig om te
misluk. Alleen die Afrikaanse Taalbeweging was volledig suksesvol in die
vestiging van 'n nuwe kultuurtaal. Die motivering en doelstellings van al
hierdie taalbewegings was dieselfde.

Die eerste Afrikaanse taalbeweging neem 'n aanvang in 1875 met die stigting van
die GRA of die Genootskap van Regte Afrikaners in die Paarl. Die doelstellings
van die GRA is egter deur die meeste Kapenaars verwerp. Nederlands was beskou as
die algemene aanvaarde kultuurtaal. Dit was die formele skryftaal, kerktaal,
bestuurstaal, onderwystaal en die taal van die pers. Nederlands het hoë aansien
geniet en is as 'n deftige statustaal beskou. Afrikaans was beskou as 'n taal
wat die stempel van onkunde dra. Hoofregter J.H. de Villiers was in 1876 van
mening dat 'n Afrikaanse Bybel, soos voorgestaan deur die Patriotmanne, onvanpas
was, omdat die Afrikanerbevolking Nederlands in elk geval verstaan. Dieselfde
regter was al op 13 Mei 1875 in Kaapstad van mening dat as dit die bedoeling is
van die GRA en Patriotmanne om Nederlands te vervang met Afrikaans, dit later
sal blyk 'n groot "misslag" te wees en die beweging uiteindelik 'n mislukking
sal word omdat die bevolkingsgrootte van die Afrikaners te klein is.

Artikels in die Nederlandstalige pers het neerhalend na Afrikaans verwys. In De
Zuid-Afrikaan is na Afrikaans verwys as 'n "corruptie", "een mengelmoes van
onzin en dwaasheid", wat niks anders sou wees as "een caricatuur van de gemeene
wijze waarop die Mozambiekers op onze straten spreken en n.b. meestal geschreven
wordt door uitlanders, die noch ons volk, noch ons land kennen". Di Afrikaanse
Patriot, mondstuk van die GRA, is as 'n"vod", 'n "Prulblad", " 'n Hottentot
Courant" beskryf.

Die meeste Afrikaners in die tyd, het Afrikaans egter as 'n uiters inferieure
taalvorm beskou. Vir hulle was dit 'n taal sonder grammatika; 'n Hottentotstaal;
'n wartaal; 'n mengelmoes vol onsin en dwaashede en 'n taal wat by skaapkrale en
in die kombuis hoort.

Die erkenning van Afrikaans as amptelike taal, naas Engels, vind plaas in 1925.
Volgens wet 9 van 1925 is Afrikaans toe aan Nederlands gelykgestel, maar in die
praktyk het die ondersteuners van D.F. Malan Nederlands op 'n despotiese manier
met Afrikaans vervang.

Afrikaans het sinoniem geword met nasionalisme. Afrikaans as kultuurtaal is
beskou as die produk van nasionalisme; of as 'n uitingsvorm van nasionalisme.
Die Afrikaners het immers oor 'n reeds gevestigde kultuurtaal beskik
(Nederlands) wat doelbewus vervang moes word met 'n ander kultuurtaal
(Afrikaans).

Die ondersteuners van D.F. Malan wou nie alleen 'n wig inslaan tussen Afrikaans
en Nederlands nie, maar ook 'n wig tussen die Afrikaners en die Kleurlinge.
J.B.M. Hertzog het juis gewaarsku dat Malan die verkeerde pad volg. Vir Hertzog
was Nederlands die kultuurtaal van die Afrikaner en het Hertzog die
Kleurlinggemeenskap ook beskou as deel van die Afrikaners. Malan het gewen. Hy
het die kleurlinge tot nie-blankes laat verklaar en hulle uit 'blanke' dorpe en
stede laat verwyder. Uiteindelik het juis hierdie rassisme die taal skade
berokken. Afrikaans het 'apartheidstaal' geword, 'n simbool van die
onderdrukking van die gekleurde helfte van sy eie sprekers.

Met sy nuwe funksie as amptelike taal het die woordeskat van Afrikaans in die
20ste eeu grootskaals uitgebrei, en intussen het meer as 200 Afrikaanse
vakwoordeboeke verskyn. Om die taal, wat oorspronklik 'n eenvoudige
kommunikasiemiddel en omgangstaal was, te kon uitbou as 'n medium vir die
onderwys, administrasie, literatuur, kunste en wetenskappe, is dikwels na
Nederlandse terme teruggegryp om neologismes te vorm. Die verskillende
Afrikaanse vaktale het intussen ook die internasionale woordeskat, wat op hulle
gebiede gebruiklik is, oorgeneem.

Hierdie beskouing is in stryd met die teenswoordige ontwikkeling in baie lande,
waar streektale – as 'n soort reaksie op die toenemende globaliseringstendense
en die dreigende verlies van kulturele identiteit – begin herleef. Afrikaans
toon in sy huidige situasie baie ooreenkomste met Europese streektale en beskik
oor dieselfde potensiaal om in sy hoofsaaklike taalgebiede – die weste van
Suid-Afrika en die suide van Namibië – 'n funksie as enigste amps- en
wetenskapstaal te kan vervul. Daar is talle voorbeelde van ander lande, waar 'n
konsekwente taalbeleid ten gunste van kleiner tale suksesvol ingestel is. Die
Kanadese provinsie Quebec het 'n eentalige Franse gebied in Noord-Amerika
geword, ondanks die ekonomiese druk wat vanuit die Engelse omgewing uitgaan. In
Katalonië, die historiese nywerheidsentrum van Spanje, het die plaaslike
Katalaans Spaans volledig verdring uit die openbare lewe, en selfs die tersiêre
onderwys het Katalaans as enigste voertaal aanvaar. In Luxemburg word 't
Luxemburgs (wat eintlik 'n vorm van Moeselfrankies is) as amptelike taal erken
naas Frans en Duits.

In die geval van Afrikaans bly die letterkunde en die kultuurlewe 'n waarborg
vir die voortbestaan van Afrikaans. Afrikaanse koerante en tydskrifte is net so
suksesvol soos privaat televisiekanale, wat op die Afrikaanse mark gemik is. In
die suidelike helfte van Namibië is Afrikaans die belangrikste huis- en
omgangstaal, en ook die grootste koerant van die land, Die Republikein, verskyn
in Afrikaans.

Uit die skatting van 2007 blyk dat Engels (as onderrigtaal) nie 'n groot invloed
uitoefen op Afrikaanssprekende kinders se huistaalgebruik nie. Dit blyk verder
ook dat baie minder bruin Afrikaanssprekers na Engels oorskakel, as wat
aanvanklik vermoed was. Dieselfde gebeur in Namibië. Alhoewel Engels sedert 1990
die amptelike taal in Namibië is en die onderwystaal slegs Engels is, groei die
aantal Afrikaanssprekendes.[verwysing benodig]

Daar is onlangs nuwe skattings (gegrond op SA Satistics 2010 mid-year estimates)
uitgereik wat toon dat Afrikaans as huistaal oor die afgelope drie jaar
veranderinge ondergaan het. Die getal mense wat Afrikaans tuis gebruik, het van
omtrent 6,44 miljoen in 2007 tot omtrent 6,49 miljoen in 2010 gestyg (Namibië
inkluis).

Verder kan ook vasgestel word dat Afrikaanse huishoudings toenemend na
"dubbelmedium" oorskakel wat beteken dat Engels benewens Afrikaans gebruik word.
Die getal wit Afrikaanssprekendes het effens toegeneem, terwyl die persentasie
bruin Afrikaanssprekendes stadig maar seker daal. Volgens 2007 se Community
Survey word geskat dat omtrent 6,44 miljoen Suid-Afrikaners Afrikaans as
huistaal gebruik het (Blankes: 2,76 miljoen – Namibië inkluis, Bruin: 3,44
miljoen – Namibië inkluis, Swart: 0,24 miljoen (Namibië uitgesluit), Indiërs:
minder as 10 000).

In die oostelike Suid-Afrika is daar stedelike konsentrasies van veral blanke
Afrikaanssprekers in Pretoria, Bloemfontein, Vereeniging, Welkom, Potchefstroom,
Klerksdorp, Kemptonpark, Pietersburg, Nelspruit, Witbank en Krugersdorp. In
Namibië is daar sowat 146 000 sprekers. Afrikaans word daar erken as nasionale
taal, maar die enigste amptelike taal sedert onafhanklikheid in 1989 is Engels.
Volgens skattings is daar tot twintig miljoen mense wêreldwyd wat Afrikaans as
moeder-, tweede of derde taal kan praat.

Hoewel Afrikaans as 'n Germaanse taal geklassifiseer word, kan dit op grond van
ruimtelike gebruik as 'n Afrikataal bestempel word. In Afrika word daar 'n reeks
tale gepraat, wat nie aan mekaar verwant is nie. In die sin kan enige taal van
Afrika as sinoniem met Afrikataal beskou word. Verdere redes sluit in:

Omrede die Taalkommissie, wat die Afrikaanse taal reguleer, se hoofkwartier
fisies op die Afrika-vasteland gestasioneer is (vergelyk Nederlandse Taalunie,
wat die Nederlandse taal reguleer, in Den Haag), kan dit ook as aanduiding dien
dat Afrikaans 'n Afrikataal is.

Met die einde van die amptelike beleid van rasseskeiding het die internasionale
belangstelling in Suid-Afrika duidelik toegeneem, en ná dekades van sanksies en
boikotte is daar sprake van 'n normalisering van die kulturele en politieke
betrekkinge tussen die Lae Lande (Nederland en Vlaandere) en Suid-Afrika se
Afrikaanssprekende gemeenskap. 'n Aantal universiteite in die buiteland, onder
meer Gent in België, Keulen en Göttingen in Duitsland en Wene in Oostenryk, het
Afrikaans as 'n taalvak binne die verband van die Neerlandistiek ingevoer. Die
Adam Mickiewicz-universiteit in Poznań, Pole se Insituut vir Engelse Filologie
het 'n Departement van Nederlands en Suid-Afrikaanse Studies en bied ook
spesialisasie in Suid-Afrika en Afrikaans aan.

Skole vir sekondêre onderwys in Nederland kan kies om Afrikaans as 'n deel van
die vak Nederlands te onderwys. Die ontwikkeling en geskiedenis van Afrikaans is
'n verpligte deel van die vak Literatuurgeskiedenis (as 'n deel van die
geskiedenis van die Nederlandse taal in Suid-Afrika).

Suid-Afrikaanse emigrante het in baie oorsese lande Afrikaanse gemeentes, klubs
en ander instellings gestig, en tans is daar enkele honderdduisend sprekers van
Afrikaans in die buiteland. In Julie 2008 is die eerste Afrikaanse radioprogram,
OppieStasie, in Australië deur Erika von Kaschke (nee Jooste) op die
gemeenskapsradiostasie, begin. Die program, wat Afrikaanse musiek speel en
inligting aan nuwe immigrante verskaf, word elke Sondag vanaf 15:30 tot 16:30
(Wes-Australiese tyd) uitgesaai.

Met insluiting van komposita het die woordeskat van Afrikaans tussen 1900 en die
laat 20ste eeu gegroei van slegs 50 000 tot 'n driekwart miljoen woorde. Saam
met die uitbou van Afrikaans tot 'n volwaardige moderne amps- en wetenskapstaal
is dus honderdduisende nuwe woorde by die oorspronklike kernwoordeskat, wat van
Nederlands oorgeërf is, gevoeg. Alhoewel Afrikaans in leksikale opsig
grotendeels sy Nederlandse wortels bewaar het, is daar nogtans net soos in ander
gevalle waar 'n Europese taal na 'n nuwe oorsese omgewing oorgeplant is, 'n
aantal belangrike afwykings van moderne Nederlands.

Net soos Amerikaanse Engels baie woorde van 17de en 18de eeuse Engels bewaar het
wat in moderne Britse Engels uitgesterf het (soos fall wat in Engeland deur die
Latynse autumn vervang is), het sommige ou Nederlandse woorde, wat in die
moderne Nederlandse standaardtaal nie meer gebruiklik is nie, in
Kaaps-Nederlands bly voortleef:

Die Afrikaanse woorde boetie en boeta het hulle oorsprong heel waarskynlik in
Nederlandse dialekvorme soos beut en boetje.

'n Groter aantal voorbeelde kom uit die landboutaal. 'n Dam is in Nederland
steeds 'n wal, terwyl dit in Afrikaans ook na die water kan verwys wat deur die
damwal ingehou word. Afrikaanssprekendes kan byvoorbeeld sê dat hulle in die dam
gaan swem, en bedoel dan die damwater. Die Suid-Afrikaanse taalkundige S.P.E.
Boshoff het hierdie oorgang na 'n nuwe betekenis aan die verskil van bodem
tussen die waterryke Nederland en die droë, dor klimaat van Suid-Afrika
toegeskryf, alhoewel die Dagregister van Jan van Riebeeck, die eerste
Nederlandse goewerneur aan die Kaap, volgens J. du P. Scholtz ook bewys lewer
dat die betekenisverskuiwing al in die Nederlandse omgangstaal aan die gang was.

Pad het in Afrikaans 'n ruimer betekenis gekry as in Nederlands waar dit slegs
na 'n weg verwys wat deur die voetstappe van mense of diere gemaak is. In
Suid-Afrika het dit ook 'n sinoniem vir 'n geasfalteerde verkeersweg geword, en
reeds in die 18de eeu het afleidings soos padmaker in die Kaapse taal voorgekom
wat na 'n opsigter verwys het wat vir die instandhouding van 'n pad
verantwoordelik was.

Vlei – wat uit vallei ontstaan het – het naas "dal tussen twee bergreekse"
spesifiek Kaapse betekenisse gekry soos "moerassige laagte tussen berge" en
"duinmeer". 18de en 19de eeuse reisigers het reeds na hierdie taalgebruik
verwys.

Dalk – wat uit dadelik saamgetrek is – het selfs 'n verandering ten opsigte van
sy woordsoort ondergaan. Terwyl dadelik 'n bywoord van tyd is ("onmiddellik,
gou"), word dalk in Afrikaans as 'n bywoord met modale funksie gebruik en is 'n
sinoniem vir "miskien, moontlik". Die oudste dokumente, waarin die
Kaaps-Nederlandse dalk voorkom, dateer uit die jare 1787 en 1789.

Ná die einde van die Tweede Vryheidsoorlog het groot getalle Afrikaners begin
verstedelik. Die Witwatersrand was 'n groot trekpleister, maar ook hoofsaaklik
Engelssprekend. Honderde duisende Afrikaners het in hierdie stede verengels.

In die twintigerjare is die eerste Afrikaanse hoërskole aan die Rand gestig en
Afrikaners is aangemoedig om hulle eie taal met trots te gebruik. Dit was in 'n
poging om die verengelsing teë te gaan. Aanvanklik was dit ook 'n groot sukses.
Daar is begin om ook Anglisismes aktief uit Afrikaans te weer. Sedert die
negentigerjare swaai die gety egter weer ten gunste van Engels.

In die verlede is verskillende spelvorme vir Afrikaans gebruik, byvoorbeeld die
Patriotspelling van die GRA en die getoelies van die Kaapse Moslemgemeenskap,
wat albei van 'n vereenvoudigde en vernieude spelling gebruik gemaak het.

Sedert 1914 is die Taalkommissie van die Suid-Afrikaanse Akademie vir Wetenskap
en Kuns verantwoordelik vir die normalisering van Afrikaans. Die spelreëls van
die Taalkommissie word gepubliseer in die Afrikaanse woordelys en spelreëls.

Die rede vir die invoering van 'n Afrikaanse spelling word wel bevraagteken.
Aanvanklik is beweer dat in Afrikaans die skrifbeeld die gesproke beeld moet
volg – ons skryf soos ons praat. Sommige het egter gemeen dat die Afrikaanse
spelling nie sodanig ingevoer is om die spreektaal te volg nie, maar om die
'twee tale' te skei. Die gewysigde skrifbeeld moes die skeiding vergestalt. Vele
Afrikaanse en Nederlandse woorde word immers op dieselfde manier uitgespreek,
byvoorbeeld: richting, rigting; provincie, provinsie; nationaal, nasionaal;
rover, rower; vrouw, vrou; ens.

In 1925 is die Kollewijn spelling, wat in 1891 ontwerp is, as die spelling vir
Afrikaans in Suid-Afrika aanvaar. Hierdie spelling was 'n vereenvoudiging van
die moeilike Nederlandse spelling. Russisch moet nou Russies word en moeilijk
moeilik. Dit was 'n meer fonetiese spelling gebaseer op die skryf hoe jy praat
manier. Hierdie spelling is in sekere gemeenskappe, veral in Vlaandere en in
Suid-Afrika in gebruik geneem, maar nie amptelik aanvaar nie.

Die Woordeboek van die Afrikaanse Taal, algemeen bekend as die WAT, is die
grootste verklarende Afrikaanse woordeboek. As omvattende verklarende woordeboek
probeer dit om Afrikaans in sy wydste omvang te weerspieël. Afrikaans in al sy
verskyningsvorme, nl. standaardtaal, streektaal, geselstaal en die verskillende
variëteite van Afrikaans soos Namakwalands en Kaaps word in die WAT opgeneem.
Veertien dele is reeds gepubliseer. Die veertiende deel, wat van "s" tot en met
"skooi" strek, het in 2013 verskyn. Dit is ook op CD en op die internet
beskikbaar.

Die Handwoordeboek van die Afrikaanse Taal, algemeen bekend as die HAT, is die
bekendste verklarende Afrikaanse woordeboek. Dit word oor die algemeen as
gesaghebbend beskou. In teenstelling met die WAT is die HAT 'n verklarende
Afrikaanse woordeboek in 'n enkele band, waarvan die vyfde (in 2015 huidige)
uitgawe 1 448 bladsye beslaan. Die woordeboek word sedert 1965 gereeld hersien.
Die vyfde papieruitgawe van die HAT het in 2005 verskyn, en HAT5 op CD-ROM in
2009. In 2015 is die gedrukte HAT 50 jaar oud.



https://af.wikipedia.org/wiki/Verenigde_State_van_Amerika

Die Verenigde State van Amerika (dikwels afgekort tot Verenigde State, VS of
VSA, Engels: United States of America of USA), in die omgangstaal ook net
Amerika genoem, is 'n land in die Westelike Halfrond, wat uit vyftig deelstate
en talle eilandgebiede bestaan. 48 van sy deelstate lê in Sentraal-Noord-Amerika
tussen die Stille Oseaan in die weste en die Atlantiese Oseaan in die ooste en
word in die noorde deur Kanada en in die suide deur Meksiko begrens, die
deelstaat Alaska lê in die noordweste van die Noord-Amerikaanse vasteland en
grens in die ooste aan Kanada, en die deelstaat Hawaii is 'n eilandgroep in die
middel van die Stille Oseaan. Die land beslaan altesaam veertig persent van die
Noord-Amerikaanse vasteland.

Die Verenigde State van Amerika is 'n federale presidensiële grondwetlike
republiek met 'n tweekamerparlement, die Kongres, wat uit die Senaat en die Huis
van Afgevaardigdes bestaan. Die hoofstad van die VSA is Washington, D.C., wat
nie deel uitmaak van een van die vyftig deelstate nie, maar in die federale
Distrik Columbia geleë is.

Die Verenigde State is met meer as 9,8 miljoen vierkante kilometer (byna 3,8
miljoen vierkante myl) en met 'n bevolking van sowat 323,6 miljoen die derde
grootste land ter wêreld ten opsigte van sy oppervlakte en bevolking. Met 'n
bruto binnelandse produk van meer as 18 558 miljard VSA-$ (272 060,28 miljard
ZAR) in 2016 is die VSA naas die Volksrepubliek van Sjina die tweede grootste
ekonomie ter wêreld.

Die land, wat oorspronklik deur die stamme van die Eerste Nasies bewoon is, het
danksy grootskaalse immigrasie van dwarsoor die wêreld tot een van die etnies,
sosiaal en godsdienstig mees diverse lande ter wêreld ontwikkel.

Die Verenigde State is deur dertien kolonies gestig, wat na aanleiding van die
Amerikaanse Rewolusionêre Oorlog hulle onafhanklikheid van Groot-Brittanje op 4
Julie 1776 verklaar en hulle grondwet, die Artikels van die Konfederasie, op 1
Maart 1781 bekragtig het. Die huidige grondwet is op 17 September 1787
aangeneem. Die oppervlakte van die VSA is gedurende die 19de eeu deur gebiede,
wat van Frankryk en Meksiko gekoop is, aansienlik uitgebrei. Met die ekonomiese
agteruitgang van die Sowjetunie in 1991 het die VSA die enigste oorblywende
supermoondheid geword. Die land oefen nog steeds 'n oorheersende ekonomiese,
politieke, kulturele en militêre invloed dwarsoor die wêreld uit.

As die wêreld se derde grootste nasie (totale area), het die Verenigde State 'n
baie wisselende landskap: gematigde woudland aan die ooskus, mangrovewoude in
Florida, die Great Plains in die middel van die land, die Mississippi-Missouri
rivierstelsel, die Rotsgebergte (Rocky Mountains) wes van die vlaktes, woestyne
en gematigde kusgebiede wes van die Rotsgebergte en reënwoude in die
noord-weste. Die vulkaniese eilande van Hawaii en die pool-gebiede van Alaska
maak die geografiese diversiteit net nog groter.

Die deelstate Nevada, Arizona, Florida, Colorado, Utah, Georgia en Texas het in
die laaste dekades die grootste relatiewe bevolkingsgroei getoon, terwyl die
deelstate Kalifornië, Texas, Florida, Georgia, Arizona en Noord-Carolina die
grootste absolute bevolkingsgroei ervaar het. Die bevolking van Wes-Virginië,
Noord-Dakota en die Distrik Columbia het afgeneem. Die grootste stede in die VSA
is New York Stad, Los Angeles, Chicago, Houston en Philadelphia.

Die volgende kaart toon die ses amptelike sensusgebiede (Pasifiese Streek
[Pacific – blou], Bergstreek [Mountain – rooi], Midweste [Midwest – oranje],
Suide [South – geel], Noord-Oos [Northeast – violet] en Afhanklike Gebiede
[Territories – groen]), vyftig deelstate en afhanklike gebiede van die Verenigde
State:

Die Noord-Amerikaanse vasteland word volgens fisiese besonderhede in vier groot
streke verdeel: Die Kanadese Skild met die Laurentiese Plato, die
Appalachestreek, die Binnelandse Vlaktes en die bergagtige Weste. Vir die gebied
van die Verenigde State word hierdie streke verder verdeel in sewe fisiografiese
streke: Die Vlaktes van die Atlantiese Kus en die Golf van Meksiko, die
Appalachiese Hooglande, die Binnelandse Vlaktes, die Binnelandse Hooglande, die
Rotsgebergte, Die Intermontane Streek met die Groot Bekken en die Pasifiese
Bergreekse. 'n Verdere streek, die Laurentiese Plato, beslaan slegs 'n klein
gedeelte van die VSA se oppervlak in die gebied van die Groot Mere.

Die huidige terrein van die noordelike Verenigde State is deur gletsers gevorm,
wat die noorde van die vasteland in die laaste Ystydperk bedek het. Die vroeëre
suidelike kant van die yslaag word nog steeds deur 'n reeks eindmorenes
gekenmerk, wat vanaf die eiland Long Island aan die Atlantiese ooskus in
westelike rigting tot by die Rotsgebergte loop. Die gebiede noord van hierdie
lyn is bedek met ou gletserafsettings. In die berggebiede van die noordweste en
in Alaska het die berggletsers duidelike spore van erosie gelaat. Uitgestrekte
gletsermere het groot gebiede in die weste bedek, waarvan die Groot Soutmeer in
Utah net 'n oorblyfsel is.

Die kusvlaktes van die Atlantiese ooste en die Golf van Meksiko strek van Long
Island tot by die Rio Grande aan die Texaans-Meksikaanse grens. Die kuslyn word
deur talle eilande, riviermondings, baaie, sandtonge en strandmere oorheers.
Eilande soos Long Island, Nantucket en Martha's Vineyard maak deel uit van die
kusvlakte en is eers ná die Ystydperk as gevolg van die stygende seevlak tot
eilande omskep. Die natuurlike hawens van die noordooste, soos New York- en
Chesapeakebaai, het reeds in die koloniale tydperk die landing van setlaars en
later seevervoer en handel met Europa vergemaklik. Suid van die groot kape van
Noord-Carolina soos Kaap Fear, Kaap Hatteras en Kaap Lookout is groot natuurlike
baaie en hawens skaars. Die kuslyn van die Golfgebied met sy strandmere word
deur die uitgestrekte Mississippidelta oorheers.

Wes van die Atlantiese kusvlakte verrys die heuwelagtige Piedmontstreek met sy
talle watervalle as 'n soort oorgangsgebied tussen die kusstreek en die
Appalache-gebergte. Hierdie bergreeks was miljoene jare gelede nog 'n magtige
gebergte, wat intussen deur erosie geslyp is. Die Appalagge loop vanuit die
suidooste van Kanada in westelike rigting tot by die Golfkusvlaktes van Alabama.
Slegs langs Nieu-Engeland se rotsige kuslyn strek die bergreeks plek-plek tot by
die Atlantiese Oseaan. Die gebied van die Appalache en die Adirondack-gebergte
van New York maak in geologiese opsig deel uit van die Kanadese Skild en behels
die grootste hooglande van die oostelike Verenigde State. Die hoogste bergspits
in die ooste is Mount Mitchell in die Swart Berge (Black Mountains) van
Noord-Carolina met 'n hoogte van 2 037 meter (6 684 voet) bo seevlak.

In geografiese opsig word die vlaktes in drie hoofstreke verdeel – die vrugbare
sentrale vlaktes – wat tot die belangrikste landbougebied van die VSA ontwikkel
het – met die Mississippivallei, die gebied van die Groot Mere en die Groot
Vlaktes, 'n boomlose plato van uitgestrekte grasvelde, wat geleidelik van die
laer vlaktes tot by die voorgebergtes van die Rotsgebergte verrys. In die
randgebied van die Rotsgebergte bereik hierdie gebied reeds 'n hoogte van sowat
1 600 meter, en sy ekonomiese sentrum en hoofstad van die deelstaat Colorado,
Denver, word weens sy ligging soms ook die Milehigh City genoem. Die Swart Berge
of Black Hills in Suid-Dakota is die enigste hoër geleë gebied, wat midde-in die
vlaktes verrys.

Die Mississippi se dreineringsgebied strek oor sowat 3,3 miljoen vierkante
kilometer, en met 'n lengte van meer as 4 000 kilometer behoort die rivier, wat
deur die Indiane Missi Sepe of "Vader van die Waters" genoem is, tot die
langstes ter wêreld. Die Missouririvier, wat in die Mississippi uitmond, bereik
dieselfde lengte. Die Mississippi mond in 'n geweldige delta, wat jaarliks met
meer as tagtig meter groei, en met talle syriviere, sogenaamde passes, in die
Golf van Meksiko uit.

Die Rotsgebergte is 'n magtige bergreeks wes van die Groot Vlaktes, wat vanaf
Kanada tot by die noordwestelike Verenigde State en verder tot by Nieu-Meksiko
in die suide strek en met talle hoë bergspitse pronk, waarvan Mount Elbert op
4 399 meter (14 433 voet) die hoogste is. Die gebergte maak deel uit van die
Sirkumpasifiese Berggordel, wat vanaf Asië oor die Aleoetiese Eilande dwarsdeur
die weste van die Noord- en Suid-Amerikaanse vastelande tot by Antarktika loop.
Die Noord-Amerikaanse waterskeiding loop langs die kruin van die Rotsgebergte;
riviere oos van die bergreeks maak deel uit van die Mississippi-Missouri- en
ander Atlantiese rivierstelsels, terwyl riviere wes van die Rotsgebergte in die
Stille Oseaan uitmond.

Die Rotsgebergte word onderverdeel in die Noordelike Rotsgebergte (Northern
Rockies), die Sentrale Rotsgebergte (Middle Rockies), die Wyoming-Bekken en die
Suidelike Rotsgebergte (Southern Rockies).

Die Intermontane Streek, 'n droë gebied met platos, bekkens en kleiner
bergreekse, lê tussen die Rotsgebergte en die westelike bergreekse. Die
Columbia-plato in die noorde is deur vulkaniese lava gevorm, en die
Columbiarivier, wat die gebied saam met sy takriviere dreineer, het diep canyons
in die plato gesny. Die uitgestrekte Colorado-plato, wat deur die Coloradorivier
en sy takriviere gedreineer word, pronk met die beroemde Grand Canyon, wat deur
die rivierwater in die sedimentêre gesteente gesny is en as een van die grootste
natuurwonders ter wêreld beskou word.

Die gebied wes van die platos is feitlik 'n halfwoestyn en word deur bekkens en
kleiner bergreekse gekenmerk. Hier lê ook die laagste punt van Noord-Amerika,
die Death Valley ("Doodsvallei"), sowat 86 meter (282 voet) benede seevlak. Die
Groot Bekken is die grootste van sy soort in die gebied, met die Humboldt as sy
belangrikste rivier en 'n groot aantal soutmere, waaronder ook die Groot
Soutmeer van die deelstaat Utah. Die riviere in hierdie bekken mond nie in die
oseane uit nie, maar binnelands. Die Groot Soutmeer is net 'n oorblyfsel van 'n
magtige soetwatermeer uit die Ystydperk.

Die Pasifiese Bergstelsel lê tussen die Intermontane Streek en die Stille
Oseaan, met bergreekse, wat parallel met die kuslyn in noord-suidelike rigting
loop en deur geologiese breuke en vulkanisme gevorm is. Die Kusgebergte met sy
talle vulkaniese bergspitse strek van Suidwes-Kanada in suidelike rigting tot in
Noord-Kalifornië, van waar die Sierra Nevada-bergreeks verder suidwaarts loop.
Mount Whitney is die hoogste bergspits in dié reeks met 4 418 meter (14 495
voet).

Alaska word gewoonlik in vier fisiografiese streke verdeel: die Arktiese Vlaktes
in die noorde, die kusvlaktes van die Arktiese Oseaan, die Rotsgebergte met die
Brooks Range-bergreeks as sy mees noordelike gedeelte, die gebied van die
Sentrale Bekkens en Hooglande met die Yukonrivierbekken en die Pasifiese
Gebergte, wat langs die suidelike kuslyn loop en die hoogste bergspits van
Noord-Amerika behels, Denali, wat 6 194 meter (20 320 voet) bo seevlak verrys.

Die eilande langs die suidooskus van Alaska en die Aleoete-argipel maak deel uit
van die Pasifiese Gebergte, wat hier gedeeltelik in die Stille Oseaan versink
het. Vulkaniese werking en aardbewings is tipiese kenmerke van hierdie
eilandgroepe. Die eilande self is net soos die Hawaii-eilandketting die
bergspitse van vulkane, wat vanaf die Pasifiese seebodem verrys. Die
Hawaii-argipel se enigste aktiewe vulkane is Mauna Kea en Mauna Loa op die
hoofeiland Hawaii.

Net soos byvoorbeeld Sentraal-Europa word groot dele van die Noord-Amerikaanse
vasteland oorheers deur westelike winde en 'n opeenvolging van laagdrukgebiede
(siklone), wat in die gebied van die Aleüte-eilandgroep ontstaan en afwissel met
hoëdrukgebiede. Net soos ander gebiede in die gemiddelde breedtegrade, word ook
die Verenigde State deur onbestendige weer en 'n opeenvolging van koue en
warmfronte gekenmerk. Die siklone of koue fronte, wat gewoonlik in westelike
rigting oor die vasteland beweeg, verskil van sy Europese eweknieë soms deur
hulle tregtervormige werwels of tornados – atmosferiese versteurings, wat
dikwels groot skade berokken.

'n Tweede belangrike verskil is die ligging van die grootste gebergtes. Terwyl
die Europese Alpe in wes-oostelike rigting loop en die suide van Europa teen
koue fronte uit die noorde beskerm, loop Noord-Amerika se grootste bergreekse,
die Kusgebergte en die Rotsgebergte, in noord-suidelike rigting en verhinder dus
dat vogtige en gematigde lugmassas vanuit die Stille Oseaan na die binneland kan
beweeg. Die hooglande tussen die Sierra Nevada en die Rotsgebergte lê gevolglik
net soos die Groot Vlaktes in die reënskadu van hierdie bergreekse. Hierdie
besonderse reliëf verklaar ook die feit dat groot woestyngebiede soos die
Mojave- en Gilawoestyn net enkele honderd kilometer van die kus af lê.

Die mees digbevolkte gebiede van die sogenaamde manufacturing belt, die groot
historiese nywerheidsgebiede, lê in die vogtige en gematigde klimaatstreke
tussen die Mississippirivier in die ooste en die Atlantiese Oseaan in die weste.
Die oostelike gedeelte was oorspronklik 'n gebied van uitgestrekte bosse, terwyl
die Groot Vlaktes, die hartland van Amerika, deur grasvelde gekenmerk word.
Hierdie vlaktes maak reeds deel uit van die droër westelike gebiede, maar is
feitlik 'n soort oorgangsgebied met periodes van hoër en laer reënvalle. Die
eerste verkennings van die gebied teen die middel van die 19de eeu het gedurende
'n vogtige periode plaasgevind en die oortuiging laat posvat dat die vlaktes 'n
uiters geskikte gebied vir akkerbou en veeteelt sou wees. Die eerste setlaars
het later egter besef dat reënvalle in die vlaktes wisselvallig is en die gebied
deur periodieke droogtes geteister word.

Die gebrek aan 'n soort kontinentale versperring in die vorm van 'n bergreeks,
wat dwarsoor die vasteland in oos-westelike rigting loop, lei daartoe dat koue
fronte uit die poolgebiede en warm fronte met tropiese lugmassas uit die suide
ongehinderd oor die Groot Vlaktes kan beweeg. Vogtige, warm lugmassas bereik
soms selfs die suide van Kanada en bevorder die groot aantal donderstorms en
bedompige weer in die Amerikaanse Midweste. Weerstoestande verander skielik, en
met die sogenaamde Northers beweeg uitgestrekte koue fronte soms na die uiterste
suide, waar hulle byvoorbeeld sitrusplantasies in Florida bedreig. Florida en
ander deelstate in die suide lê daarnaas in 'n gebied, wat dikwels deur orkane
getref word.

Die stamme van die oostelike beskawings was hoofsaaklik jagters en versamelaars,
maar was gedeeltelik ook akkerboere, wat bone, mielies, pampoene en meloene
verbou het. Hulle het in klein gemeenskappe van tussen vyfrig en tweehonderd
mense saamgewoon en word vanweë die sakrale aardhope, wat hulle gebou het, in
Engels ook mound builders genoem.

Die noordwestelike beskawings was eweneens akkerboere en word vanweë hulle
kookgereedskap, wat uit versierde korfskottels bestaan het, ook korfmakers
(Engels: basket makers) genoem. Daarnaas het hulle vir kookdoeleindes ook stene
verhit en in water geplaas, sodat hulle die tweede bynaam steenkokers (stone
boilers). Die noordelike stamme se stapelvoedsel was salm, terwyl die suidelike
Indiane veral eikels geëet het.

Die behuisings van die jagters verskil volgens die diere, wat hulle oorwegend
geëet het. Die visserstamme het eenvoudige hutte van bas gebou, die
buffeljagters het huide en velle gebruik wat saamgenaai is. Hulle gereedskappe
en voorwerpe was oorwegend van hout, huide, steen en erdewerk gemaak. Net 'n
klein aantal stamme het metale soos koper gebruik. Die Cherokee in die huidige
deelstate Georgia en Noord-Carolina het al boomstamme as boumateriaal vir hulle
hutte gebruik.

Die Pueblo-Indiane het selfs 'n soort stedelike kultuur met kubusvormige huise
ontwikkel. Die huise het oor meer as twee verdiepings beskik en was slegs deur
middel van lere en vanuit die dakke toeganklik. Hierdie stamme het onder sterk
kulturele invloede vanuit Meksiko gekom, van waar hulle ook die
katoenvervaardiging aangeleer het. Kalkoene en honde was hulle enigste
huisdiere, mielies, maniok, pampoene, tamaties, kakao, coca, sisal en tabak
hulle belangrikste landbouprodukte. Die Pueblo-Indiane was bekwame pottebakkers
en staan ook bekend vir hulle rituele, waarin gemaskeerde dansers, wat hulle
gode versinnebeeld, 'n groot rol speel.

Spanje was die eerste Europese grootmoondheid wat die Noord-Amerikaanse
vasteland vanuit die suide begin verken het. Die groot dryfkragte agter die
Spaanse ekspedisies was van ekonomiese en godsdienstige aard: Hulle was enersyds
op soek na goud en silwer, en andersyds het hulle weens hulle sendingbewussyn
daarin belang gestel om die inheemse bevolking te kersten.

Die goewerneur van die eiland Puerto Rico, Juan Ponce de León, het op Paassondag
van die jaar 1513 naby die huidige stad St. Augustine voet aan wal gesit en die
gebied Pascua florida genoem, waarvan later ook die naam van die deelstaat
Florida afgelei is. By sy terugkeer agt jaar later is Ponce de León deur Indiane
aangeval en dodelik gewond.

Die eerste Spaanse nedersetting, Fort St. Augustine, is eers in 1565 opgerig en
het later die beginpunt van 'n Spaanse sendingpad geword, wat na Pensacola aan
die Golfkus en verder weswaarts tot by San Diego aan die weskus geloop het.
Ander ekspedisies is in die 1530's en 1540's vanuit Meksiko uitgestuur en het
moontlik gebiede tot by die huidige Kansas in die noorde verken, maar alle
kragte is tevergeefs ingespan – in teenstelling met hulle Suid-Amerikaanse
kolonies het die Spanjaarde in die noorde geen edelmetale ontdek nie. Die
grotendeels woestynagtige terrein en Indiaanse aanvalle het verdere ekspedisies
verhoed, en die Spanjaarde het liewer by die meer gevorderde Pueblo-Indiaanse
beskawings in die suidweste met hulle sendingwerk begin.

'n Aantal huidige Amerikaanse stede is as Spaanse sendingstasies, handelsposte
en administratiewe setels gestig: Villa Real de la Santa Fé de San Francisco
(later verkort tot Santa Fé) in Nieu-Meksiko (1609), Fort San Carlos (die
voorloper van die stad Pensacola in Florida, 1698) en die presidios (versterkte
sendingstasies) in die omgewing van El Paso en San Antonio in Texas.

In die uitgestrekte gebied het die Spanjaarde met hulle klein aantal
nedersettings voorlopig net 'n swak posisie ingeneem. Eers toe die Britte en
Franse hulle Noord-Amerikaanse besittings in die 18de eeu begin uitbrei het, het
ook Spanje se aktiwiteite veral in Kalifornië versterk. Die Spanjaarde het op
hierdie gebied aanspraak gemaak as deel van Columbus se ontdekkings, en hulle
was verontrus toe die Deense seevaarder Vitus Bering die Noord-Pasifiese
kusgebiede in 1741 in Russiese opdrag begin verken het.

In 1763 is die Spaanse nedersetting San Diego aan die Pasifiese kus gestig. Die
sterk noordoostelike passaatwinde in die gebied het egter die seevervoer van
goedere uit Acapulco (Meksiko) na San Diego erg belemmer, en dit het skepe
dikwels vyftig dae geneem om die relatief klein seereis te onderneem. Gevolglik
is goedere vanuit Laredo op die skiereiland Baja California (Neder-Kalifornië)
op paaie vervoer. Die Spanjaarde het strategies geleë plekke gekies om 'n aantal
verdere Kaliforniese sendingstasies te stig, en in die tydperk tussen 1769 en
1823 het 25 stasies langs die sogenaamde Camino Real (Engels: Mission Trail)
tussen San Diego en San Francisco ontstaan.

Nadat Meksiko ná die Onafhanklikheidsoorlog van Spanje onafhanklik geword het,
het die stasies minder belangrik geword, en hulle is in 1836 volkome
gesekulariseer. As gevolg van die Meksikaans-Amerikaanse Oorlog het Meksiko sy
gebiede noord van die skiereiland Baja California en die Rio Grande in Texas in
1848 aan die Verenigde State afgestaan. In hierdie periode het met die
goudstormloop van Kalifornië die Amerikaanse kolonisasie van die gebied begin.

Die Italiaanse seevaarder Giovanni da Verrazano het in 1524 in Franse opdrag
onder meer die skiereiland Manhattan verken, terwyl Jacques Cartier in 1534 die
huidige Quebec bereik het. Die erste Franse nedersettings het egter eers in die
tydperk tussen 1562 en 1564 ontstaan, toe Hugenote 'n kolonie noord van die
skiereiland Florida gestig het. Hierdie nedersetting is deur die Spanjaarde as
'n bedreiging vir hulle eie gebiede beskou en gevolglik vernietig.

Die eerste permanente nedersettings is dus in die noorde gestig: Port Royal aan
die suidoewer van die Fundybaai in die jaar 1605, en drie jaar later Quebecstad.
Vanuit Nieu-Brunswick, Nova Scotia, Prins-Edward-Eiland en die
Sint-Laurensriviergebied het die Franse 'n baie groot gebied in Noord-Amerika
verken. Pelshandelaars het tot by die Groot Mere getrek en die sogenaamde
portages ontdek – smal strepe land tussen twee rivierlope, waar bote maklik na
die ander rivier gedra kon word. Die Franse het vinnig die boloop van die
Mississippirivier bereik, en in 1682 het Sieur de la Salle danksy hierdie groot
waterweg tot by die Mississippi-rivierdelta gevaar en die gebied ter ere van
koning Lodewyk Louisiana genoem. Louisiana het die belangrikste Franse kolonie
op die gebied van die huidige Verenigde State geword, en met New Orleans het die
Franse hier ook 'n belangrike seehawe gestig. Die res van die kolonie was egter
byna onbevolk, en in die volgende dekades het slegs klein ekspedisies vanaf New
Orleans vertrek om nedersettings langs die Mississippi tot by die huidige
deelstate Illinois en Wisconsin te stig. In die laasgenoemde gebiede is lood
ontgin.

Toe Frankryk sy kolonie Louisiana aan die Verenigde State verkoop het, was daar
talle parogieë waar Frans as omgangs- en kerktaal gebesig is. In die laaste
tweehonderd jaar het die gebruik van Frans egter sterk afgeneem. Maar stede soos
Mobile en New Orleans pronk nog steeds met 'n ryk argitektoniese erfenis uit die
Franse tydperk, veral in die Vieux carré of Franse kwartier.

Engeland het tot die mees suksesvolle koloniale grootmoondheid ontwikkel,
aangesien sy beleid van splendid isolation, sy posisie as leidende seemag sedert
die tydperk van koningin Elizabeth I en die politieke en godsdienstige woelinge,
wat die Noord-Amerikaanse kolonies van 'n bestendige stroom Britse immigrante
verseker het.

Die bekendste landing van setlaars was egter dié van die Puriteinse
Pelgrimvaders, wat in 1620 op hulle skip Mayflower Bostonbaai in die huidige
Massachusetts bereik het – 'n gebied, wat aan die destydse Plymouth-Kompanjie
behoort het. Die eerste nedersetting, New Plymouth, was suid van die huidige
Boston geleë en die beginpunt van 'n grootskaalse volksplanting in die gebied.
In die volgende twintig jaar het die kolonies sowat 25 000 Engelse immigrante
gelok, en weens die godsdienstige en politieke verdeeldheid van die setlaars het
voortdurend nuwe kolonies ontstaan. In die tyd van die Amerikaanse Rewolusie was
daar reeds dertien kolonies. Die meeste van hulle was kroonkolonies, wat deur 'n
koninklike goewerneur bestuur is. 'n Aantal kolonies het op die basis van 'n
oktrooi ontstaan, en hierdie groep het naas Massachusetts ook Rhode Island en
Connecticut ingesluit. 'n Derde groep was privaatbesittings, met Maryland, wat
aan Lord Baltimore geskenk is, as 'n Rooms-Katolieke nedersetting, en
Pennsilvanië, wat aan die Quaker-leier William Penn geskenk is. Naas die Quakers
het ook ander godsdienstige groepe soos die Morawiërs en Mennoniete (of
Pennsilvanië-Duitsers) kolonies in Pennsilvanië gestig. Laasgenoemde het in 1683
Germantown, 'n voorstad van Philadelphia, gestig. Weens die groot aantal Duitse
setlaars het Duits selfs 'n mededinger van Engels as omgangstaal in die streek
geword.

Nederland was aanvanklik 'n groot mededinger vir Engeland, wat reeds in 1609 in
Noord-Amerika geland het, en sy handelsmaatskappye – waaronder die Verenigde
Oos-Indiese Kompanjie, die Wes-Indiese Kompanjie en die Nieuw Nederland
Compagnie het belang gestel in die pelshandel en die Noordwestelike Deurvaart.
Die Wes-Indiese Kompanjie onder die leiding van die Duitse boorling Peter
Minnewitt het in 1626 die skiereiland Manhattan van die plaaslike Indiane gekoop
en 'n fort gestig, waaruit later die stad Nieu-Amsterdam en uiteindelik New York
Stad voortgespruit het.

Danksy Nederland se finansiële steun het ook Swede in die gebied van die
Delaware- en Schuylkillriviere 'n nedersetting gestig, maar weens sy Europese
politieke betrokkenhede is hierdie kolonie in 1655 aan die Nederlanders
afgestaan. Nadat ook die Nederlandse kolonie min aftrek van Hollandse burgers
gekry het, is dit eweneens in 1664 aan die Britte oorhandig, en ter ere van die
hertog van York is Nieu-Amsterdam se naam onmiddellik gewysig na New York.

Rusland het veral belang gestel in die jag op sabeldiere, en jagters het
dwarsdeur Siberië tot by die grense van Asië getrek. Die Deense seevaarder Vitus
Bering het in Russiese opdrag die seegebied tussen Siberië en Alaska verken en
sodoende die bewys opgelewer dat daar geen landverbinding tussen die Asiatiese
en Amerikaanse vastelande bestaan nie. In 1741 het Bering vir die eerste keer in
Amerika voet aan wal gesit.

Jagters het weens die groot getalle otters en seekoeie na die gebied gekom om
die huide op die Sjinese mark winsgewend te verkoop, en seekoeie was as gevolg
van die genadelose jag al in 1768 uitgeroei. Die pelshandel is deur die
Russies-Amerikaanse Pelshandelkompanjie beheer, wat in 1799 met sy hoofkwartier
in Sitka gestig is. Dit was veral offisiere wat die kompanjie bestuur het en die
kompanjie het ook as politieke administrasie van Russies-Amerika gedien. Die
Russe het hulle gebied tot by Kalifornië uitgebrei en in 1811 Fort Rossija
(later Fort Ross) sowat 120 kilometer noord van die huidige San Francisco
opgerig.

Ná die Krimoorlog was Rusland in politieke en militêre opsig verswak en het
Alaska uiteindelik in 1867 aan die VSA verkoop.

Die ekonomiese basis van die Britse kolonies in Noord-Amerika was landbou.
Alhoewel baie graangewasse in Nieu-Engeland verbou is, het mielies geleidelik
tot die streek se stapelvoedsel ontwikkel. Die meeste plase was relatief klein.
Die sentrale en suidelike kolonies was oorwegend deur 'n soort feodalisme
gekenmerk, met kleiner plase en net 'n beperkte aantal groter landgoede, wat
onder meer koring as hulle belangrikste graangewas verbou het. Die sentrale
gebiede was daarnaas gekenmerk deur die vinnige ontwikkeling van groot dorpe
soos Philadelphia en New York Stad.

Die kolonies het ook in godsdienstige opsig sterk van mekaar verskil. Terwyl
Massachusetts nog deur 'n soort teokrasie gekenmerk was, wat deur die plaaslike
Puriteinse oligargie beheer is, het die oorwegend Baptistiese Rhode Island net
soos New Jersey en Suid-Carolina vir godsdiensvryheid voorsien. Ook Maryland,
wat oorspronklik as 'n Rooms-Katolieke kolonie gestig is, en Pennsilvanië, waar
groot getalle Quakers hulle gevestig het, was gekenmerk deur godsdienstige
verdraagsaamheid en het binne enkele dekades talle Anglikaanse immigrante gelok.
Anglikaners en Skots-Ierse Presbiterianers het hulle ook in die suidelike
kolonies gevestig.

In 1776 het afgevaardigdes van die dertien kolonies ten gunste van die
Onafhanklikheidsverklaring gestem en sodoende die Verenigde State van Amerika
gestig. Danksy 'n politieke en militêre verbond met Frankryk, wat in 1778
gesluit is, het die VSA uiteindelik hulle militêre slaankrag aansienlik verhoog.
Groot Amerikaanse oorwinnings soos in die Slagte van Saratoga (1777) en Yorktown
(1781), waarin twee groot Britse leërs gevange geneem is, het Groot-Brittanje
gedwing om in 1783 die Vrede van Parys te onderteken, waardeur hulle die VSA
amptelik as 'n onafhanklike staat erken het. Dit was Groot-Brittanje se eerste
nederlaag sedert die Honderdjarige Oorlog met Frankryk wat tegelykertyd ook die
ondergang van Groot-Brittanje se Atlantiese ryk bestempel het.

Die Amerikaanse kolonies se samesluiting is deur inflasionêre tendense,
ekonomiese moeilikhede en grensoorloë met Indiane-stamme bevorder, maar nogtans
was daar aanvanklik groot verskille ten opsigte van die nuwe politieke bedeling.
Alle deelstate het hul oorspronklike koloniale statute met grondwette vervang,
tog was daar geen konsensus oor die nasionale regeringstelsel. Politici soos
Alexander Hamilton, John Adams en George Washington (die sogenaamde Federalists)
was ten gunste van federale eenheidsstaat, terwyl die federalistiese
Republikeine (en latere Demokrate) onder leiding van Thomas Jefferson vir 'n
losse konfederasie gepleit het.

Danksy die bemiddeling van Benjamin Franklin en James Madison het die dertien
deelstate se 55 afgevaardigdes tydens hulle vergadering in Philadelphia in 1787
die kompromis van 'n presidiale bondsrepubliek bereik. Die nuwe grondwet is
slegs geleidelik deur alle deelstate goedgekeur, maar in 1789 uiteindelik
bekragtig.

Met die Amerikaanse Grondwet van 17 September 1787 is die eerste demokratiese
staat van die moderne tydperk geskep wat voorsiening gemaak het vir
volksoewereiniteit op die basis van demokratiese menseregte in Thomas Jefferson
se Virginia Bill of Rights (1776), die skeiding van staat en kerk (Virginia
Statute of Religious Liberty uit die jaar 1785), die verdeling van mag tussen
die wetgewende, uitvoerende en regsprekende gesag, 'n balans van mag en gesag
tussen die federale regering en die deelstate (met dubbele burgerskap vir alle
inwoners) en tussen die federale politieke instellings.

Onder president John Adams (1797–1801) het Washington in 1800 die setel van die
Amerikaanse president en Kongres geword. Die federale regering se Alien and
Sedition Acts – wetgewing aangaande die inburgering van vreemdelinge – het die
aanleiding tot die eerste konflik met die suidelike state, veral Kentucky,
gegee. Adams se opvolger Thomas Jefferson (1801–1809) se beleid was gevolglik
daarop gemik om die invloed van die staat en regering op die burgers se lewe so
ver moontlik te beperk.

In die Noordwes- en Mississippi-gebiede, waar setlaars hulle vanaf 1787 begin
vestig het, is nuwe deelstate gestig: Kentucky (1792), Tennessee (1796), Ohio
(1803), Louisiana (1812), Indiana (1816), Illinois (1818) en Alabama (1819). Die
Franse keiser Napoleon se verkoop van Louisiana aan die Verenigde State word
dikwels as die belangrikste handelstransaksie in die Amerikaanse geskiedenis
beskryf. Die uitbreiding na die weste is nou ook bevorder deur die toegang tot
die Mississippirivier.

Die binnelandse uitbreiding het gepaard gegaan met die beleid van isolasionisme
– die neiging van Amerikaanse regerings om hulle in politieke opsig eerder tot
die Amerikaanse vasteland te beperk. Nieteenstaande die militêre en politieke
ooreenkomste met hul bondgenoot Frankryk (1778) het die Verenigde State hulself
reeds in 1793 tot 'n neutrale staat verklaar. President George Washington het in
sy laaste amptelike toespraak in 1796, die sogenaamde Farewell Address,
gewaarsku teen permanente ooreenkomste met Europese moondhede.

Die politieke spanninge tussen die Verenigde State en Groot-Brittanje, wat
oorspronklik rondom gebiedseise ontstaan het, het tot die Tweede
Onafhanklikheidsoorlog (1812–1814) gelei. President James Madison (1809–1817) se
poging om Brits-Noord-Amerika (Kanada) te verower, was egter tevergeefs en is
deur die Britte met aanvalle op Amerikaanse kusgebiede en die hoofstad
Washington vergeld. Vanweë sy betrokkenheid in Europa het Groot-Brittanje en die
VSA in 1814 uiteindelik in die "Ewige Vrede" van Gent ooreengekom om die vorige
status quo te herstel en die gebied van die Groot Mere tot 'n neutrale sone te
verklaar.

In 1819 het die VSA Florida van Spanje gekoop, en in 1823 het president James
Monroe met sy sogenaamde Monroe-doktrine Europese inmenging in die binnelandse
aangeleenthede van Noord- en Suid-Amerika summier verbied. Met die toelating van
Texas tot die Unie in 1845 en die inlywing van die Meksikaanse gebiede noord van
die Rio Grande volgens die Verdrag van Guadalupe Hidalgo in 1848 ontwikkel die
Verenigde State tot 'n Pasifiese moondheid.

Die Amerikaanse bevolking het in die tydperk tussen 1820 en 1860 van 9,6 tot
31,3 miljoen mense gegroei, en naas Britte het ook steeds meer Iere en Duitsers
'n nuwe heenkome in Amerika gevind. Die weswaartse migrasie word deur die
goudstormloop in Kalifornië (1848–1849) versterk; die tekort aan mannekrag het
die ontwikkeling van landboumasjiene bevorder, en met die bou van paaie en
spoorweglyne word die groot afstande tussen die wes- en ooskusgebiede oorbrug.
Die eerste Pasifiese spoorweglyn het tussen 1862 en 1869 ontstaan.

Die weswaartse verskuiwing van die bewoonde gebiede se grense, die frontiers,
die Amerikaanse mite van 'n "land van onbeperkte moontlikhede" vir almal en 'n
smeltkroes (melting pot) vir alle immigrante oefen 'n sterk invloed op die
lewensbeskouing, kultuur en selfbeeld van die Amerikaanse bevolking uit.

In die 19de eeu het die politieke, ekonomiese en sosiale spanninge tussen die
demokraties gesinde noordelike deelstate, waarvan die bewoners in die
omgangstaal Yankees genoem is, en die suidelike deelstate met hulle
aristokraties gesinde landeienaars steeds toegeneem. Die laasgenoemde was ten
gunste van vryehandel en slawerny, terwyl die Yankees vir invoertariewe en die
afskaffing van die slawerny op die plantasies van die suide gepleit het.

In die konflik tussen Kansas en Nebraska het die teenstanders van die slawerny
in 1854 die Republikeinse Party gestig. Die Republikeinse oorwinning in die
volgende verkiesing het tot die afstigting van Suid-Carolina en tien ander
suidelike deelstate in 1861 gelei. Hulle het die Gekonfedereerde State van
Amerika onder president Jefferson Davis (1808–1889) gevorm en Richmond as hulle
hoofstad gekies. Die nuwe staat is deur Engeland en Frankryk erken, terwyl
Rusland die noordelike deelstate gesteun het.

Davis se teenstander in die noorde was Abraham Lincoln, 'n voormalige
houtkapper, wat later advokaat, afgevaardigde van Illinois en uiteindelik in
1861 die 16de president van die Verenigde State geword het. Hy was vasbeslote om
die eenheid van die land te herstel.

In die volgende burgeroorlog is aanvanklik vrywilligers en moderne wapentuig
ingespan, terwyl Lincoln die Gekonfedereerde State se oorsese handel en veral
die invoer van wapens deur 'n seeblokkade afgesny het. Ten spyte van hulle swak
industriële en finansiële basis het die Gekonfedereerde State vasbeslote
voortgegaan met hulle militêre weerstand. Danksy die stretegiese vernuf van
generaal Robert E. Lee het die Konfederasie aanvanklik selfs oorwinnings in die
slagte van Bull Run (1861–1862), Fredericksburg (1862) en Chancellorsville
(1863) behaal. Uiteindelik het hulle egter tevergeefs teen die oormag van die
noordelike Unie geveg, en met die gekonfedereerde nederlaag in die Slag van
Gettysburg (1863) het die burgeroorlog 'n beslissende wending geneem.

In 1863 het president Lincoln die vrylating van alle slawe geproklameer, terwyl
'n noordelike leër onder generaal Sherman die deelstate Carolina en Georgia
verwoes en anargie en hongersnode veroorsaak het. In 1865 het generaal Lee by
Appomatox Court House gekapituleer, en 'n kort tyd later het 'n fanatieke
gekonfedereerde president Lincoln in Washington se Ford-teater vermoor.

President Andrew Johnson (1865–1869) het die kontinuïteit van Lincoln se
gematigde beleid verseker, maar nadat radikale Republikeine hom tot 'n magstryd
gedwing het, is hy selfs van hoogverraad aangekla. Swart Amerikaners het in 1868
burger- en in 1870 stemreg gekry.

Tydens die presidentskap van Ulysses S. Grant (1869–1877) is oorlogsveterane
dikwels onregmatig bevoordeel, en korrupsie het in hierdie tydperk ongekende
vlakke bereik. Onder die beskerming van 'n militêre bewind in die suide (wat tot
by 1877 bestaan het) het sogenaamde carpetbaggers – politici en ander immigrante
uit die noordelike deelstate – voordeel uit die moeilike situasie in die
Suidstate probeer trek. Inheemse Swartes is teen plaaslike blankes opgehits en
belastinggelde verkwis. Die planters, wat onder hoë belastingtariewe en
skuldlaste gebuk gegaan het, het die reg in eie hand geneem en geheime
organisasies soos die Ku-Klux-Klan gestig om die anargie teen te werk.

Die Liberale Republikeinse Party, wat van die moederparty afgestig is en onder
meer deur die Duitsgebore politikus Carl Schurz (1829–1906) bekendheid verwerf
het, het hom teen die vermenging van sake en politiek uitgespreek, maar die
sogenaamde "prooistelsel" in die Amerikaanse suide is ook onder die presidente
Hayes, Garfield, Arthur en Cleveland (1877–1889) slegs geleidelik bestry. As
gevolg van die Civil Service Act van 1883 is vir die eerste keer
bekwaamheidstoetse vir amptenare in die staatsdiens ingevoer.

In die periode tussen 1860 en 1914 het die bevolking danksy die natuurlike groei
en die 21 miljoen immigrante van 31,3 tot 91,9 miljoen mense gestyg. Die aantal
werkers het met 700 persent, die nywerheidsproduksie met 2000 en die totale
beleggingskapitaal met 4000 persent gestyg. Die Verenigde State het die
belangrikste produsent van yster, steenkool, ruolie, koper en silwer geword.
Stoomkrag is vinnig deur elektrisiteit vervang, terwyl proteksionistiese
wetgewing die ontstaan van groot monopolies bevorder het. Klein ondernemings het
sodoende onder die leiding van nywerheidsmagnate soos Astor (pelshandel), John
D. Rockefeller (ruolie, Standard Oil), Andrew Carnegie (yster en staal, Steel
Corporation), J.P. Morgan, Cornelius Vanderbilt (spoorvervoer) en ander tot
reusemaatskappye en -kartelle gegroei. In 1913 het twee persent van die
Amerikaanse bevolking sestig persent van die nasionale inkomste verdien, terwyl
Morgan en Rockefeller met hul 341 groot maatskappye en bates van VS$ 22 miljard
oor twintig persent van die nasionale kapitaal beskik het.

Ondanks die groot sosiale vraagstukke soos rassediskriminasie in die suidelike
deelstate en die konsentrasie van nywerhede en kapitaal in die noorde is die
demokratisering van die land deur die ekonomiese groei bevorder. Massaproduksie
het verbruikersgoedere vir die grootste deel van die Amerikaanse bevolking
bekostigbaar gemaak en die algemene lewenstandaard verhoog, terwyl die
nywerheidsmagnate groot skenkings vir die stigting van universiteite,
wetenskaplike instellings, musea, welsyns- en ander openbare instellings gemaak
het. Werkers het by nasionale vakbonde soos die American Federation of Labor
(A.F.L., 1886) en die Industrial Workers of the World (I.W.W., 1905) begin
aansluit. Die vakbande het die misbruik van ekonomiese mag en uitbuiting met
jaarliks sowat 1 000 stakings teengewerk, terwyl die federale regering ook begin
het om uitbuiting en monopolie met wetgewing te beperk.

President Theodore Roosevelt (1901–1909) het met die hervorming van die
administrasie en spoorwegtariewe begin; president William Howard Taft
(1909–1913) het wette teen ekonomiese monopolieë ingestel; en president Woodrow
Wilson het met sy politieke agenda van "Nuwe Vryheid" beskermende maatreëls
opgehef, progressiewe belastingtariewe ingevoer en die invloed van kartelle
verder beperk.

Die Amerikaanse buitelandse beleid is sedert die middel van die 19de eeu dikwels
sterk deur ekonomiese en finansiële krisisse beïnvloed. Die internasionale
optrede as 'n nuwe grootmoondheid is vanweë die negatiewe gesindheid van die
openbare mening as 'n morele verpligting teenoor ander nasies omskryf en was
dikwels op ekonomiese invloed en druk gebaseer. Dit het gevolglik ook as
"dollar-imperialisme" bekend gestaan.

Gedurende die Kubaanse opstand teen die Spaanse koloniale bewind, wat deur talle
Amerikaanse vrywilligers ondersteun is, het die Amerikaanse Pulitzer- en
Hearst-pers die openbare mening suksesvol begin beïnvloed. Die sogenaamde
"Maine-insident" - die ontploffing van 'n Amerikaanse oorlogskip in die hawe van
die Kubaanse hoofstad Habana – is as 'n voorwendsel gebruik om Amerika se
toetrede tot die konflik aan te wakker. Die Verenigde State het in 1898 oorlog
teen Spanje verklaar en Kuba beset. In die vredesooreenkoms van Parys het Spanje
Puerto Rico en Guam aan die Verenigde State afgestaan.

Die geskil tussen Amerikaanse imperialiste en hul teenstanders – onder wie die
Duits-gebore Carl Schurz – het verskerp toe die Amerikaanse buitelandse beleid
op die Filippyne en Hawaii begin fokus het. President McKinley het aanvanklik
geskroom om hierdie gebiede te annekseer, maar uiteindelik ingestem nadat Japan,
Rusland en die Duitse Keiserryk daarvan beskuldig is dat hulle soortgelyke
planne sou hê. In teenstelling met McKinsey was sy opvolgers Theodore Roosevelt,
Taft en Woodrow Wilson voorstanders van 'n imperiale buitelandse beleid.

Die Amerikaanse beleid teenoor Sentraal- en Suid-Amerika was vervolgens daarop
gemik om Amerikaanse beleggings te beskerm. Sakebelange in hierdie gebiede is
geleidelik tot finansiële protektorate uitgebou om veral Europese mededingers
uit te skakel ("Big-stick-beleid"). Die VSA het steeds met ingryping gedreig
wanneer hul invloed bevraagteken of bedreig is, en die Panamerikaanse
Konferensies, wat sedert 1889 gehou is, was eweneens daarop gemik om die VSA se
oorheersende invloed in Latyns-Amerika te verseker. In 1910 is die
Panamerikaanse Unie gestig.

As gevolg van die geskil oor die Pasifiese eilandgroep Samoa in 1889 het die
oorspronklik goeie betrekkinge, wat met die Duitse Ryk bestaan het, begin
verswak. Samoa is in 1899 in 'n Duitse en 'n Amerikaanse kolonie verdeel.
Duitsers en Amerikaners was daarnaas ook strawwe mededingers op die wêreldmark.
Die betrekkinge met Rusland het verswak nadat die Verenigde State hul invloed in
Oos-Asië begin verstewig het.

Die Amerikaanse betrekkinge met Groot-Brittanje het daarenteen verbeter. Die
Britte het in 1901 ingestem om die omstrede bou van die Panamakanaal aan die
Amerikaners oor te dra en in 1903 'n oplossing vir die Alaskaanse grensgeskil
tussen die VSA en Kanada onderteken.

In 1910 het die VSA 'n rewolusie in Panama aangewakker om dié land se
onafhanklikheid van Colombia te bevorder. Vier jaar later is die Panamakanaal
ingewy.

Die bewaring van die wêreldvrede het 'n sentrale rol in die Amerikaanse
buitelandse beleid gespeel, soos byvoorbeeld uit die land se deelname aan die
Haagse Konferensies geblyk het. Toe die Eerste Wêreldoorlog in Europa uitgebreek
het, het president Woodrow Wilson (1913–1921) aanvanklik sy neutrale houding
volgehou en sy herverkiesing in 1916 met 'n politieke program verseker waarin sy
vredesbeleid bevestig is.

In die praktyk was die Amerikaners nogtans simpatiek teenoor die geallieerde
magte, veral die Verenigde Koninkryk en Frankryk, en alhoewel die Britte net
soos die Duitse Ryk die Amerikaanse neutraliteit op see nie eerbiedig het nie,
is aanvalle deur Duitse duikbote as 'n ernstiger bedreiging beskou. In reaksie
op die Duitse aankondiging van 'n "totale duikbootoorlog" het die VSA in
Februarie 1917 hul diplomatieke bande met Berlyn verbreek. Die politieke
spanning tussen die twee lande het verder toegeneem nadat die Britse regering 'n
Duitse telegram van 19 Januarie 1917 gepubliseer het waarin Berlyn probeer het
om Meksiko tot 'n toetreding tot die oorlog te oorreed. Op 6 April 1917 het die
VSA openlik die geallieerdes se kant gekies en tot die oorlog toegetree. Hierdie
besluit het danksy die VSA se groot mannekrag en sy vermoë om vir enorme
hoeveelhede oorlogsmateriaal te sorg 'n beslissende wending in die oorlog
veroorsaak.

Met sy beroemde Veertien Punte, 'n visie van vreedsame naasbestaan en demokrasie
in Europa (daar was selfs sprake van 'n "demokratiese wêreldrewolusie" as
Amerika se hoofoorlogsdoelwit), het president Wilson 'n belangrike bydrae
gelewer om 'n wapenstilstand met die Duitse Ryk te bereik. Maar uiteindelik is
die verwagtings, wat hy in Europa gewek het, nie vervul nie, en gedurende die
Paryse Vredeskonferensie, wat ná die oorlog gehou is, het die Europese
geallieerdes Frankryk en Engeland alle pogings om Wilson se voorstelle ten volle
te implementeer gedwarsboom: Die Europese Entente se oorlogsdoelwitte was al
vooraf in geheime ooreenkomste vasgelê.

In die VSA het isolasionistiese neigings toegeneem. Die Amerikaanse deelname aan
die Volkebond, 'n integrale deel van die Verdrag van Versailles, is deur
senatore soos William E. Borah en ander "onversoenbares" ernstig bevraagteken.
Die meerderheid van Republikeinse senatore onder leiding van Henry Cabot Lodge
het op wysigings aangedring wat die soewereiniteit van die VSA sou bekragtig, en
uiteindelik is Wilson se voorstelle verwerp. Die VSA se besluit om nie 'n
lidstaat van die Volkebond te word nie, het die organisasie van die begin af
verswak.

Die beleid van die Republikeinse presidente Warren G. Harding (1921–1923) en
Calvin Coolidge (1923–1929) was veral 'n reaksie op die Demokratiese bewind van
Wilson en sy moralistiese hervormingsbeweging ("Progressive Movement") wat deur
die Republikeinse Party verwerp is en daarnaas ook gekenmerk deur isolasionisme
ten opsigte van die buitelandse beleid (die VSA-regering was teleurgesteld oor
die uitkoms van die Vredesverdrag van Versailles) en 'n maatskaplike konflik
tussen die plattelandse, merendeels Angelsaksies-Protestantse bevolking en die
moderne industrieel-stedelike bevolking met intellektueles, tegnici en
wetenskaplikes as sy vernaamste verteenwoordigers.

Grootskaalse stakings, bomaanvalle en politieke geweldpleging het daarnaas net
soos die rewolusionêre gebeure in Europese lande soos Rusland 'n algemene vrees
vir 'n radikale omwenteling in die VSA ("Red scare") aangewakker en tot
deursoekings, aanhoudings en deportasies van verdagte elemente gelei. Op
ekonomiese gebied was die Republikeinse presidente geneig om so min moontlik by
sake in te gryp, alhoewel korrupsieskandale nou 'n brandende kwessie geword het.

Die ekonomiese en politieke ontwikkeling is sodoende oorheers deur die
sogenaamde Big Business, met die miljoenêr Andrew W. Mellon, wat tussen 1921 en
1932 die amp van Minister van Finansies beklee het, as sy hoofverteenwoordiger.
Mellon het die regering se ekonomiese aktiwiteite beperk en met sy
belastingbeleid veral welvarendes bevoordeel. Die stroom immigrante is in 1921
en 1924 drasties beperk met wetgewing, wat onder die invloed van "Nordiese"
rasteorieë geformuleer is.

In 1920 is 'n algemene verbod op alkohol geplaas wat eers op 5 Desember 1933
opgehef is. Die Amerikaanse bevolking was oor hierdie wetgewing verdeeld in twee
kampe, die "droës" en die "nattes", terwyl die verbod smokkelary, die ontstaan
van kriminele bendes en wetteloosheid bevorder het. Die geheimbond Ku-Klux-Klan,
wat in 1915 gestig is, het in 1924 met 'n nasionale ledetal van sowat vyf
miljoen mense tot 'n invloedryke beweging ontwikkel wat veral tussen 1924 en
1926 onder die vaandel van "morele waardes" openlik opgetree het teen Swart
burgers, Rooms-Katolieke, Jode, intellektueles en teenstanders van die
prohibisie-wetgewing, die sogenaamde "nattes".

Die tradisionele Republikeinse proteksionisme het sy uitdrukking in die
doeanewette van die jare 1921, 1922 en 1930 gevind. Terwyl die Amerikaanse boere
min politieke aandag gekry het, en as gevolg van landbou-oorproduksie en
grootskaalse erosie op die Groot Vlaktes ("Dust bowl") onder 'n skuldlas gebuk
gegaan het, het die industriële sektor 'n groot opswaai beleef. Die produksie is
danksy nuwe werkprosesse en tegnologieë soos die lopende monteerband aansienlik
vergroot tot massavervaardiging. Die Amerikaanse nywerheidsektor het sy
produksie van onder meer verbruiksgoedere, boumateriale en motors sodoende
tussen 1921 en 1929 verdubbel – die aantal motors in 'n jaar vervaardig het
tussen 1913 en 1929 van 15 tot 29 miljoen gestyg. Die ekonomiese opbloei het met
'n groot konsentrasie gepaardgaan, en veral sektore soos motors, banke,
verbruiksgoedere en kleinhandel is deur 'n klein aantal maatskappye oorheers.

In die periode tussen 1929 en 1933 het die Republikein Herbert C. Hoover
(1874–1964) die presidentsamp beklee, maar nog in sy eerste ampsjaar het 'n
wanbalans op die Amerikaanse kredietmark tot die grootste finansiële krisis van
die 20ste eeu gelei.

Die sakewêreld het min belang in Hoover se politieke en ekonomiese maatreëls
gestel. Die landbousektor was deur groeiende voorrade katoen en graan gekenmerk,
terwyl die landbouoppervlakte gekrimp het. Die regering het invoertariewe
verhoog en die Reconstruction Finance Corporation (RFC) as teengewig teen die
bankesektor se deflasionistiese beleid gestig. Uiteindelik is die RFC nogtans
net misbruik om groot bankmaatskappye te konsolideer. Die ekonomiese krisis is
sodoende nie doeltreffend hanteer nie en was ook nie meer tot die VSA beperk
nie: ook in Europa het die internasionale betalingsverkeer ineengestort. In die
VSA het die aantal werkloses tot vyftien miljoen toegeneem – in 'n tydperk toe
daar nog geen noemenswaardige werkloosheidsuitkerings beskikbaar was nie.

President Franklin D. Roosevelt (1882–1945) het as gevolg van die ekonomiese
krisis 'n nasionale noodtoestand verklaar en met omvangryke hervormings begin.
Die maatreëls van sy New Deal (letterlik "herverdeling van speelkaarte") is deur
'n span wetenskaplike medewerkers (die sogenaamde brain trust) beplan, tog is
die beginsels van 'n vryemarkekonomie nie aangetas nie.

Die eerste "Honderd Dae" van die New Deal tussen 9 Maart en 16 Junie 1933 was
daarop gemik om die ergste nood te verlig en ekonomiese herstel te bevorder.
Handelsbanke is gesluit, en slegs finansiële instellings wat by die Federal
Reserve System aangesluit het (75 persent van alle banke) en as ekonomies gesond
geag is, is toestemming verleen om te heropen. Die regering het die uitvoer van
en bevoorrading met buitelandse valuta en goud summier verbied, terwyl die
Amerikaanse dollar met tot 50 persent gedevalueer is. Nuwe wette is afgekondig
om die enorme skuldlas van boere en huiseienaars te verlig.

Die tweede fase van die New Deal het in 1935 begin en was veral daarop gemik om
die posisie van werkers en boere te versterk, maar ook om teenstanders van die
beleid uit te skakel (waarvan sommige vir meer radikale maatreëls gepleit het).
Grootskaalse openbare bouprojekte van die Works Progress Administration (WPA)
onder leiding van H.L. Hopkins (1890–1946) het die werkloosheidsyfer aansienlik
verminder. Die betrekkinge tussen werkgewers en werknemers is deur die National
Labor Relations Act gereël. Volgens die nuwe wetgewing is 'n administrasie in
die lewe geroep wat oor dié betrekkinge toesig gehou en geskille besleg het.
Werkers het die reg gehad om hul eie organisasies te stig, onderhandelinge met
werkgewers te voer en om te staak.

Met die Social Security Act is staatsfondse vir werkloses, invalides, afgetrede
persone en weduwees en weeskinders in die lewe geroep, terwyl ander wette die
bou van wonings bevorder asook veilige en gesonde werksomstandighede vir
werknemers verseker het.

Met sy eerste herverkiesing as president in November 1936 het Roosevelt die
hervorming van die Hoogste Federale Geregshof in die Judiciary Reorganization
Bill probeer aanpak en ook pogings onderneem om opponente in sy eie Demokratiese
Party uit te skakel. As gevolg van hierdie beleid en die ekonomiese resessie wat
die VSA vanaf Augustus 1937 geleef het, het die Republikeinse Party in die
tussenverkiesings van November 1938 80 addisionele setels in die Huis van
Afgevaardigdes en sewe in die Senaat gewen.

Alhoewel president Roosevelt baie teenkanting van isolasioniste ontvang het (wat
wél die VSA se toetrede tot die Internasionale Arbeidsorganisasie in 1934
gesteun, maar in die volgende jaar die Amerikaanse lidmaatskap in die
Internasionale Geregshof teengestaan het), was sy buitelandse beleid op
internasionale samewerking gebaseer. In reaksie op Japan se ekspansionistiese
beleid in Oos-Asië is diplomatieke betrekkinge met die Sowjetunie in 1934
herstel. In plaas van regstreekse ingryping in Latyns-Amerika is Sentraal- en
Suid-Amerikaanse state nou as goeie bure beskou. Die VSA het nie meer aanspraak
op hulle voorregte in Kuba en hulle protektoraat oor Haïti gemaak nie. Tydens
die VIIIste Panamerikaanse Konferensie in Lima in 1938 is die Amerikaanse
solidariteit bevestig. Aan die Filippyne is nasionale onafhanklikheid binne 'n
tydperk van tien jaar toegestaan.

Die Neutrality Act van 1935 het die VSA se neutraliteit verder beklemtoon en die
verkoop en lewering van wapens aan oorlogvoerende lande verbied, tog het nuwe
wetgewing in 1937 die verkoop van wapentuig teen kontant ook aan state moontlik
gemaak wat by militêre konflikte betrokke was. Roosevelt het daarop gewys dat
die demokratiese wêreld in 'n bestaanstryd met diktatoriese state gewikkel sou
wees. Diktature sou die wêreld volgens hom met 'n "bewind van terreur en
regteloosheid" bedreig. In sy sogenaamde "Kwarantyn-toespraak" in Chicago op 5
Oktober 1937 het Roosevelt beklemtoon dat neutraliteit teen die "epidemie van
regteloosheid" nie meer moontlik sou wees nie.

Sedert die München-ooreenkoms van 1938 tussen Nazi-Duitsland en Westerse
moondhede het die VSA hul bewapening versnel en sy neutraliteitswetgewing ten
gunste van nouer samewerking met die Verenigde Koninkryk en sy geallieerdes
aangepas. Roosevelt het ná sy tweede herverkiesing in 1940 die Nasionale
Verdedigingsraad gevorm en in Januarie 1941 die sogenaamde "Vier Vryhede"
verkondig – vryheid van spraak en mening, geloofsvryheid en vryheid van nood en
vrees. Met die Land en Lease Act van Maart 1941 is wapenverkope ook aan
geallieerde magte sonder betaling gemagtig.

Ná die Japannese aanval op Pearl Harbor op 7 Desember 1941 was 'n meerderheid
van die Amerikaanse bevolking ten gunste van 'n Amerikaanse toetrede tot die
Tweede Wêreldoorlog. Die Amerikaanse oorlogsverklaring teen Japan op 8 Desember
is deur Nazi-Duitsland en Italië op 12 Desember met 'n oorlogsverklaring teen
die VSA beantwoord. Amerikaanse weermaggetalle is van net twee tot twaalf
miljoen in 1946 aangevul, en die land het tussen 1940 en 1946 altesaam VS$ 370
miljard aan sy oorlogvoering bestee. Die Amerikaanse oorwinning was te danke aan
deeglike beplanning, bestuur en koördinasie van produksie, verbruik en navorsing
asook die uitbreiding van landbouaktiwiteite. President Roosevelt is in November
1944 vir nog 'n vierde ampstermyn verkies, maar hy is op 12 April 1945 oorlede.

Die moeilike internasionale politiek het grootliks bygedra tot Roosevelt se
herverkiesing as president. In die laat 1930's was dit duidelik dat die
sogenaamde Spilmoondhede (Duitsland en Italië in Europa, Japan in Oos-Asië) 'n
steeds groter bedreiging vir die wêreldvrede sou vorm. Toe die oorloë in Sjina
en Ethiopië en die burgeroorlog in Spanje uitgebreek het, was die Amerikaanse
beleid nog daarop gemik om die land se neutraliteit volgens die Neutrality
Act-wetgewing te handhaaf. Selfs toe die aggressiewe beleid van die
Spilmoondhede teenoor sy buurlande in September 1939 tot oorlog in Europa gelei
het, het die Verenigde State – ondanks hul simpatie vir die geallieerde saak –
alles in hul vermoë gedoen om nie hierby betrokke te raak nie.

Eers met die val van Frankryk in Junie 1940 het die prentjie begin verander, en
die Amerikaanse regering het toe begin om openlik bystand aan die beleërde
Verenigde Koninkryk te verleen. Vanaf Maart 1941 is dringend benodigde militêre
goedere op leen- en huurbasis aan die Britte en vanaf November van daardie jaar
ook aan die Russiese regering verskaf. Vanweë die militêre bedreiging het
Amerika destyds reeds tot selektiewe diensplig oorgegaan om sy gewapende magte
te versterk. Met die Atlantic Charter is nouer bande met die Verenigde Koninkryk
gesmee.

In Asië het die Roosevelt-regering sterk teen Japan se aggressiewe beleid van
verowering en die skepping van 'n sogenaamde "Groot Oos-Asiatiese Welstandsfeer"
te velde getrek. Ná die Japannese verowering van Frans-Indosjina in Julie 1941,
wat 'n militêre bedreiging vir die Filippyne ingehou het, het die VSA-regering
alle Japannese bates in die land bevries. Ondanks die gespanne betrekkinge
tussen Tokio en Washington was diplomatieke onderhandelinge nog aan die gang toe
Japan op 7 Desember 1941 'n blitsaanval op die Amerikaanse Vlootbasis Pearl
Harbor op Hawaii geloods het. Die Amerikaanse regering het onmiddellik oorlog
teen Japan verklaar. Vier dae later het Duitsland en Italië oorlog teen die VSA
verklaar.

Die oorlog het die belangrikheid van Amerika se hulpbronne en sy status as 'n
grootmoondheid op wêreldvlak bevestig. Saam met die leiers van die Verenigde
Koninkryk en die Sowjetunie, Winston Churchill en Josef Stalin, het Roosevelt in
'n reeks spitsberade in Moskou, Casablanca, Kaïro, Teheran en Jalta die
geallieerde oorlogsbeleid en programme vir die tyd ná die oorwining oor die
Spilmoondhede vasgelê. Die Amerikaanse president was daarnaas een van die
sleutelfigure by die beplanning van die Verenigde Nasies as die nuwe
wêreldorganisasie.

Ná Roosevelt se skielike afsterwe in April 1945 het Harry S. Truman hom
opgevolg. Net een maand later het die oorlog in Europa met Duitsland se
kapitulasie op 7 Mei 1945 tot 'n einde gekom. Truman het na Potsdam in Duitsland
gereis waar tydens 'n konferensie in Julie en Augustus voorlopige reëlings vir
die administrasie van Europa getref is. Voor die kapitulasie van Japan het die
VSA met die lugaanvalle op Nagasaki en Hiroshima die vernietigende krag van
kernwapens gedemonstreer. Japan het op 14 Augustus 1945 oorgegee. Met die
amptelike ondertekening van sy kapitulasie op 2 September het die oorlog finaal
tot 'n einde gekom.

Ná die einde van die oorlog was die Verenigde State 'n ekonomiese supermoondheid
wat 50 persent tot die wêreld se brutoproduk bygedra het. Miljoene van
oorlogsveterane het voordeel getrek uit 'n nuwe wet wat hulle toegang tot 'n
tersiêre kollege-opleiding verleen het. Belastingverlagings, hoë korporatiewe
winste en omvangryke beleggings het die basis gevorm vir die ontstaan van 'n
welvarende samelewing. Vir die meeste waarnemers – en die breë publiek – het
hierdie affluent society regstreeks voortgespruit uit die Amerikaanse model van
'n kapitalistiese ekonomie waarin vrye burgers hul lot selfs kan bepaal. Amerika
se ekonomiese suksesverhaal is in die openbare debatvoering daarnaas ook as
bewys vir die superioriteit van 'n vrye markekonomie bo die Sowjetunie se
sentraal beplande stelsel aangehaal.

So het die besluit om Amerikaanse hulp aan lande soos Griekeland en Turkye te
verleen net soos die Marshall-plan vir die heropbou van Europa, die Berlynse
Lugbrug, die stigting van 'n Nasionale Veiligheidsraad en die Noord-Amerikaanse
Verdragsorganisasie (NAVO) uit hierdie nuwe buitelandse beleid voortgespruit. Om
die kommunistiese invloed in Asië te beperk, is in 1946 onafhanklikheid aan die
Filippyne verleen en in 1949 'n ekonomiese program vir die stabilisering van
Japan in werking gestel.

Op militêre gebied het Washington 'n "nasionale noodtoestand" afgekondig, siende
dat die Amerikaanse ontwapening ná die oorlog in teenspraak met die nuwe beleid
was. Die VSA-strydmagte is heropgebou en uitgebrei om te verseker dat hulle 'n
doelmatige militêre opsie sou kon uitoefen, indien nodig. Die militêre
ANZUS-verdrag met Australië en Nieu-Seeland en die vredesooreenkoms met Japan in
1951 het die VSA se leidende rol in Asië bevestig.

Die terugdrywing van kommunisme was steeds een van die hoofbeginsels van die
Amerikaanse buitelandse beleid in die regeringstyd van president Dwight D.
Eisenhower (1953–1961). Die ministers van buitelandse sake, John Foster Dulles
(1888–1859) en Chris Herter (1895–1966), het hierdie doelwit met militêre
ooreenkomste en finansiële hulp probeer bereik. Dulles het die Sowjetunie se
voorgestelde beleid van vreedsame naasbestaan tussen Moskou en die VSA aanvaar,
maar bilaterale verhoudinge met Kuba het nietemin versleg.

Die binnelandse beleid is deur politieke optrede teen vakbonde en linkse
intellektueles oorheers. Met die Taft-Hartley-wet van 1947, wat deur die
president geveto is, is 'n verbod op verpligte lidmaatskap in vakbonde geplaas
(ondernemings, waarin alle personeel by 'n bepaalde vakbond moes aansluit, het
as closed shops bekend gestaan). Vakbonde is daarnaas die reg ontneem om
politieke partye te ondersteun, terwyl die president die reg gekry het om 'n
moratorium (of sogenaamde "afkoelperiode") op enige staking te plaas.

Ondanks die felle kritiek van konserwatiewe Republikeine en Demokrate uit die
suidelike deelstate het president Truman in 1949 met die sogenaamde Fair Deal 'n
suksesvolle poging onderneem om die ekonomiese vordering binne die New
Deal-program te kon voortsit en die belang van die sosiale komponent van die
Amerikaanse ekonomiese stelsel te benadruk.

Die kwessie van gelyke regte vir die swart bevolking van veral die suidelike
deelstate was in die vroeë 1950's steeds onopgelos. Dit was duidelik dat die
beleid van rasseskeiding wat in die onderwys- en openbare vervoerstelsel van die
suide toegepas is, onaanvaarbaar was – veral met die oog op die goeie ervaringe
van Amerikaanse strydmagte met gemengde eenhede in die Korea-oorlog. Die
eenparige besluit van die Hoogste Federale Geregshof dat segregasie onwetlik
was, is aanvanklik deur owerhede in die suidelike deelstate geïgnoreer. Weens
die uitbreek van rasonluste in suidelike stede – onder meer in 1957 in Little
Rock in Arkansas – het die regering federale troepe ontplooi. In 1957 het
Amerikaanse Senaat met 72 teen 18 stemme die "Wet vir die beskerming van die
kiesreg van Swartes" (Civil Bill of Rights) aanvaar.

Met die oorwinning van die Demokratiese presidentskapskandidaat John F. Kennedy,
wat in 1960 met 50,1 persent van die uitgebragte stemme tot president verkies
is, is in die volgende jaar 'n nuwe politieke styl in die Withuis ingebring –
die Executive Office is tot 'n soort beplanningskantoor omgeskep waar
presidensiële raadgewers onder president Kennedy se voorsitterskap belangrike
politieke besluite geneem het. Opvallend was die benoeming van ervare
deskundiges soos wetenskaplikes as raadgewers.

Tydens die presidentskap van John F. Kennedy het die Koue Oorlog sy warmste
oomblikke tydens die Kubaanse krisis beleef waarin 'n atoomoorlog rakelings
vermy is toe die Sowjetunie onder swaar druk offensiewe kernmissiele uit Kuba
teruggetrek het.

Parallel met die burgerregtebeweging het Amerikaanse studente vanaf die vroeë
1960's protes aangeteken teen die heersende politieke klimaat wat deur die Koue
Oorlog met die Sowjetunie, die oorlogvoering in Viëtnam en
modernisties-tegnokratiese strominge oorheers is. Hierdie protesbeweging het sy
voorbeeld in die strategie van burgerlike ongehoorsaamheid gevind wat deur
Gandhi en Martin Luther King gevolg is. Nadat in 1967 besluit is om studente nie
langer van nasionale diensplig vry te stel nie, het die veldtog in Oktober van
dié jaar 'n eerste groot hoogtepunt bereik toe meer as 100 000 mense voor die
Pentagon betoog het.

Die grootste studente-organisasie binne die breë protesbeweging was die Students
for a Democratic Society (SDS) met 'n ledetal van meer as 100 000 in die laat
sestigerjare. Hul politieke aksies, soos die openbare verbranding van oproepe
tot diensplig en die organisasie van betogings ten gunste van Noord-Viëtnam en
Derde Wêreldlande se politieke doelwitte, is deur televisie-kanale gebeeldsaai
en het die aandag van miljoene Amerikaners getrek, net soos daaglikse verslae
oor die stygende aantal gesneuweldes wie se liggame terug na die VSA vervoer is.
Tot en met 1969 het omstreeks 23 000 Amerikaanse soldate in Viëtnam gesneuwel.

In die sewentigerjare het die VSA gebuk gegaan onder moeilike ekonomiese
omstandighede wat deur 'n ongewone kombinasie van ekonomiese stilstand en
versnelde inflasie, 'n verskynsel waarna as "stagflasie" verwys is. Openbare
vertroue in politiek is in 1974 deur die Watergate-skandaal en die bedanking van
president Richard Nixon geknou – die eerste – en tot nou toe enigste –
ampsneerlegging van 'n president in die geskiedenis van die Verenigde State,
terwyl die internasionale politieke toneel deur die opkoms van internasionale
terrorisme oorheers is.

Nixon se opvolger Gerald Ford kon geen naam vir homself maak nie en in 1976 word
Jimmy Carter tot president verkies. Die VSA het 'n toenemede gebrek aan
selfvertroue ervaar tydens die Ford en Carter jare en die Misery-indeks, 'n
aanduier van die ekonomiese toestand, het dié indruk beklemtoon. Kritici van die
VSA het hierdie tydperk gesien as 'n teken dat die VSA tanend was, met haar
belange en ideale verlore. In 1980 word daar 'n oud-Hollywoodakteur en
Goewerneur van Kalifornië, Ronald Reagan tot president verkies.

President Reagan het aan die Amerikaanse volk sy selfvertroue terugbesorg. Die
president, deur sy teenstanders as 'n Cowboy voorgehou, het oor 'n ongetemperde
optimisme en vertroue in die VSA beskik, wat hy as 'n helderskynende stad op 'n
heuweltop voorgehou het. Na 'n stadige begin het die ekonomie sterk herstel
danksy Reagan se belastingmaatreëls. Aan die negatiewe kant van sy beleid was
wel die begrotingstekort wat tot rekordhoogtes gestyg het.

In die buitelandse politiek was Reagan kragdadig en, volgens sy kritici,
roekeloos. Hy was 'n stoere anti-kommunis en het nie teruggedeins om harde taal
teenoor die Sowjetunie te gebruik nie. Ook het hy die wapenwedloop versnel om
sodoende die Sowjetunie finansieel uit te put. Saam met sy geesgenoot en goeie
vriendin Margaret Thatcher, die premier van die Verenigde Koninkryk, het hy in
gesprek getree met die Sowjetleier Michail Gorbatsjof, wat in 1985 aan bewind
gekom het.

Toe die Sowjetunie uiteindelik val en die Oosblok bevry word, groei die welvaart
van die Verenigde State tot ongekende hoogtes, net soos haar skuldlas en
internasionale verpligtinge. Sosiale veranderinge volg hierop, alhoewel
langsamer as in die sestigerjare, terwyl die baby boomers die rewolusie voltooi.

Ná die verbrokkeling van die Sowjetunie se magsgreep was die Verenigde State van
hul grootste vyand ontslae. Die nuwe tydperk wat aangebreek het, kan as 'n nuwe
hoogtepunt in die Pax Americana gesien word. Reagan se opvolger, George H. W.
Bush, word gekonfronteer met 'n inval in Koeweit deur Saddam Hussein uit Irak;
die begin van die Golfoorlog van 1990–1991. In 1991 vind die Amerikaansgeleide
Operasie Desert Storm plaas, wat Irak uit Koeweit verdryf.

In 1992 het die Demokratiese presidentskandidaat Bill Clinton die verkiesing
gewen. Met sy leuse It's the economy, stupid slaag hy, met die histories laagste
stempersentasie vir 'n wenkandidaat, naamlik 43%, om president van die Verenigde
State te word. Onder sy bewind sit die VSA-ekononomie die hoë groei voort wat in
die Reagan-era begin het. Ook die Europese ekonomie doen mee in hierdie groei.

Irak hou Clinton dikwels besig, en die konflikte in die Balkan en Somalië vereis
die ontplooiing van Amerikaanse troepe. Die betrokkenheid in die Balkan word
veral buite die Verenigde Nasies gereël, by name deur NAVO. Die
Dayton-vredesooreenkoms bring 'n einde aan die konflik in Bosnië-Herzegowina,
maar spoedig is die VSA en NAVO in 'n konflik gewikkel teen Serwië oor Kosowo.

In 1996 wen Clinton weer die verkiesing. Sy leiersposisie het morele terugslae
ondervind weens verskeie skandale wat sy bewind geteister het. In 1999 word
Clinton die tweede president ooit om aan 'n afsettingsprosedure (verdagmaking)
onderhewig te wees, nadat hy meineed sou gepleeg het in 'n saak betreffende
seksuele kontak met Monica Lewinsky, 'n leerlingpersoneellid in die Withuis.
Clinton het egter 'n skuldigbevinding in die Senaat vrygespring.

In 2000 wen George W. Bush die presidentskap met 'n klein kiesersmeerderheid.
Vroeg in sy eerste termyn is die Verenigde State die skrik op die lyf gejaag
deur die 11 September-terreuraanvalle, die ernstigste sedert die Japannese
aanval op Pearl Harbor in 1941. Die twee torings van die Wêreldhandelsentrum in
New York Stad, asook 'n deel van die Pentagon naby Washington, is verwoes deur
Islamitiese terroriste in gekaapte passasierstralers. 'n Vierde straler
verongeluk in Pennsilvanië kort nadat passasiers die kapers oorweldig. Die
gevolg van hierdie aanval was Bush se sogenaamde "Oorlog teen terrorisme". Teen
einde 2001 het die Amerikaanse leër die Talibanregering van Afghanistan met breë
internasionale steun omvêrgewerp.

In 2003 val die VSA Irak binne tydens die Irakoorlog. Hy is hierin gesteun deur
meer as 30 lande. Die rede vir hierdie kleiner steun was die feit dat die
Verenigde Nasies nie eenstemmigheid gehad het oor die inval in Irak nie, sodat
baie lande onbetrokke gebly het. Na vinnige welslae deur die Amerikaanse troepe,
was Bagdad onder Amerikaanse beheer. In Desember 2003 kon Amerikaanse troepe ook
Saddam Hussein gevange neem. Daar breek dan in Irak 'n groeiende teenstand uit
wat baie lewens geëis het. Intussen het fel internasionale kritiek oor die
Amerikaanse optrede ontstaan.

Nadat Irak in 2005 weer formeel aan die Irakkese oorhandig is, blyk rustigheid
vir 'n wyle te heers. 'n Onderneming is gegee dat die Amerikaanse troepe in 2006
sou begin met 'n algehele onttrekking. Dit is later weer uitgestel, veral as
gevolg van voorslepende sektariese geweld. In 2007 word president Bush se greep
op die Iraksituasie bedreig deur die sogenaamde surge. Die aantal Amerikaanse
troepe in Irak is vinnig uitgebrei om sodoende die land groter stabiliteit te
besorg, wat dan grotendeels verwesentlik is.

Aan die einde van die Bush-era beleef die wêreldekonomie 'n skerp insinking, en
diep resessie word 'n realiteit. In die Verenigde State is rekordhoeveelhede
geld gespandeer om die ekonomie te stimuleer. In 2008, tydens hierdie ekonomies
woelige tyd, word in die presidentsverkiesing vir die eerste maal 'n swart
Amerikaner as president verkies, senator Barack Obama. By hierdie verkiesing
behaal sy partygenote van die Demokratiese Party ook oorwinnings in die Kongres
en in plaaslike verkiesings. Aanvanklik geniet Obama breë steun in beide die
binne- as buiteland. Gaandeweg neem sy populariteit in 2009 egter radikaal af,
deels weens die aanneem van 'n wet in die Kongres wat die Amerikaanse
sorgstelsel hervorm, asook die steeds gedyende rekorduitgawes en nasionale
skuldlas. Hierdie tanende gewildheid is onderstreep deur enkele
verkiesingsnederlae van die Demokrate in distrikte waar hulle gewoonlik 'n groot
meerderheid sou behaal. Daar ontstaan 'n konserwatiewe protesstroming wat as die
tee-party beweging bekend geword het. Ook onder onafhanklike kiesers het sy
populariteit afgeneem.

Obama se presidentskap word internasionaal gekenmerk deur 'n meer gematigde
beleid jeens tradisioneel onvriendskaplike lande soos Rusland en Iran, benewens
'n toenadering tot Islamitiese lande en groepe, terwyl daar egter 'n
ongenaakbare houding teenoor bondgenote gehandhaaf word.

Die presidensiële kandidate kies reeds voor die verkiesing hul onderskeie
running mates uit, wat as visepresident beoog word.

Die huidige president van die Verenigde State van Amerika is Donald Trump. Hy is
op 20 Januarie 2017 ingesweer as die eerste president sonder voorafgaande
politieke of militêre loopbaan - en op 70 jaar ook as die oudste Amerikaanse
staatshoof ooit.

Die Kongres (US Congress) is die volksverteenwoordiging en bestaan uit die
Senaat en die Huis van Verteenwoordigers.

Hoewel algemeen beskou as verskillend van die Europese kultuur moet die
Amerikaanse kultuur beskou word as behorende tot die Westerse beskawing, net
soos die dominante kulture van ander immigrasielande soos Kanada, Australië en
Nieu-Seeland. Die kulturele erfenis van die verskillende groepe setlaars is
gewoonlik nog duidelik herkenbaar in dit wat Europeërs en Latyns-Amerikaners nou
as "tipies Amerikaans" of "Anglo-Amerikaans" erken, al is dit wel omgeskakel.
Dit blyk byvoorbeeld uit die vele vorme van die Christendom wat in die Verenigde
State van Amerika beoefen word: die teologiese grondslae is dikwels herkenbaar
in Engels, maar die Anglikaanse Kerk het met weinig van hierdie genootskappe nog
'n band. Die Afro-Amerikaanse kultuur het veral in musiek en vermaak sy stempel
op die Amerikaanse erfenis afgedruk. Die kulturele indrukke wat deur die
oorspronklike inwoners, die Indiane, agtergelaat is, het later vergete en
verwaarloos geraak. Vandag kom slegs in topografiese name nog ou Indiaanse
woorde voor.

Die Amerikaanse kultuur het 'n groot invloed op die res van die wêreld, veral
die Westerse wêreld, nie net deur TV en film nie, maar ook via literatuur en
lewenstyl. Jeans, T-hemde en bofbalpette is almal van Amerikaanse oorsprong.
Popmusiek uit die VSA word oor die hele wêreld gehoor; dit is grotendeels
gebaseer op musiekvorme van country en western, blues en jazz. Heelwat groot
musici en belangrike orkeste in die Westerse klassieke musiek is of was in die
VSA gevestig. Daar is wêreldwyd herkenbare ikone van die Amerikaanse populêre
kultuur: Walt Disney, John Wayne, Elvis Presley en Marilyn Monroe. Onlangse
voorbeelde is Madonna en Michael Jackson. New York Stad word gesien as 'n
sentrum van opera en instrumentale musiek en het die befaamde
Broadway-teaterdistrik waar onder andere vele musiekblyspele te sien is.

New York Stad en San Francisco is die wêreldwye leiers in grafiese ontwerp en
New York Stad en Los Angeles kompeteer met die Europese modesentra van Londen,
Parys en Milaan in die modebedryf. Amerikaanse rolprente (hoofsaaklik in
Hollywood geskiet) en televisieprogramme is in groot dele van die wêreld te
sien. Filmindustrieë in ander wêrelddele verbind hulself aan Hollywood deur 'n
klankverwante naam aan te neem, soos Bollywood in Moembaai en Nollywood in
Nigerië. Amerikaanse kitskosrestaurante, waarvoor daar graag "franchises"
toegestaan word, het wêreldwyd soos paddastoele opgeskiet. Hierby moet opgemerk
word dat Amerikaanse kapitaalintensiewe kultuurprodukte, via sterk
mediablootstelling, die voordeel van 'n enorme binnelandse mark geniet in
vergelyking met ander wêrelddele. Hulle kan dus, indien hulle in Amerika
suksesvol was, vir mededingende pryse wêreldwyd versprei word.

Die Verenigde State se Sensusburo het die VSA se bevolking in Julie 2010 op
309 850 000 beraam, onder wie sowat 12 miljoen onwettige immigrante. Volgens die
sensus van 2000 was daar 281,4 miljoen Amerikaners, waarvan 75,1 persent
Blankes, 12,5 persent Hispanics (mense van Latyns-Amerikaanse afkoms), 12,3
persent Swartes, 0,9 persent Indiane, Inoeït en Aleoete, en 8 persent van ander
afkoms. Die meeste Blankes is van Duitse, Ierse en Britse afkoms.

Die jaarlikse bevolkingsgroei van 0,8 persent is tans hoër as dié van die
Europese Unie met 0,16 persent. In 2006 het 1,27 miljoen wettige immigrante
(veral uit Meksiko, Sjina, Indië en die Filippyne) 'n verblyfpermit gekry, en
die VSA is tans die enigste nywerheidsland waar daar ook in die toekoms 'n
aansienlike bevolkingsaanwas verwag word.

Volgens die Sensusburo was in 2001 50,9 miljoene Amerikaners Rooms-Katolieke,
33,8 miljoen Baptiste, 2,8 miljoen Mormone, 72,0 lede van ander Christelike
kerke en groeperings, 2,8 miljoen Jode, 1,1 miljoen Moslems, 0,8 miljoen
Hindoes, 3 miljoen aanhangers van ander religies en godsdienste, en 11,2 miljoen
het geen inligting verstrek nie.

Die Verenigde State se status as die magtigste ekonomie ter wêreld (wat 'n vyfde
van die wêreldinkomste verteenwordig) is gegrond op die groot oppervlakte van
die land, sy rykdom aan grondstowwe, die groot binnelandse mark met meer as 300
miljoen verbruikers en 'n ekonomiese stelsel wat op die beginsels van private
besit en inisiatief asook vrye handel baseer. Die VSA se bruto geografiese
produk (BGP) het in 2006 VSA-$ 13 195 miljard beloop. Die tersiêre of
dienstesektor se bydrae tot die BGP het in 2006 sowat 79 persent beloop, dié van
die nywerheidsektor 20 persent en dié van die landbou 1 persent.

Die ekonomie van die Verenigde State word oor die algemeen gekenmerk deur
konstante groei, lae werkloosheid en inflasie, 'n groot begrotingstekort en
vinnige vooruitgang in tegnologie. Sy ekonomie word beskou as die belangrikste
in die wêreld. Verskeie ander lande se geldeenhede is gekoppel aan die dollar,
of gebruik dit as geldeenheid. Die V.S. effektebeurs word beskou as 'n
aanduiding van die wêreldekonomie.

Die land het ryk minerale hulpbronne, met heelwat goud, olie, steenkool en
uraan. In landbou is die V.S.A. een van die vernaamste verskaffers van mielies,
koring, suiker en tabak. Die V.S.A. vervaardig motors, vliegtuie en elektronika.
Die grootste sektor is die dienssektor waarin omtrent 'n driekwart van die V.S.
se inwoners werk.

Die grootste handelsvennoot van die Verenigde State is sy noordelike buurstaat
Kanada. Ander belangrike handelsvennote is Meksiko, die Europese Unie en ander
industriële lande in Asië, soos Japan, Indië, Suid-Korea en Sjina. Die Verenigde
State se buitelandse handel word deur 'n chroniese handelstekort gekenmerk. In
2006 het die VSA goedere ter waarde van VSA-$ 1 037 miljard uitgevoer, terwyl
die invoere $ 1 919 miljard beloop het.

In Oktober 2011 was 9 persent van die ekonomies aktiewe bevolking werkloos –
ondanks die feit dat die Amerikaanse ekonomie sy groeikoers ná die finansiële
krisis van 2008/09 hervat het.

Terwyl Amerikaanse politici veral die Volksrepubliek van Sjina daarvan beskuldig
dat dit sy geldeenheid, die renminbi, onderwaardeer, word dit duidelik dat die
VSA op baie terreine nie meer met ander nywerheidslande kan meeding nie. Die
agteruitgang van die Amerikaanse motornywerheid is simptomaties van hierdie
ontwikkeling. Deskundiges wys daarop dat die land meer in sy infrastruktuur en
onderwysstelsel moet belê.

In 2012 het die Internasionale Energieagentskap 'n studie gepubliseer
waarvolgens die Verenigde State, tans nog een van die wêreld se grootste
energie-invoerders, in die nabye toekoms tot een van die grootste uitvoerders
van ru-olie en aardgas sal kan ontwikkel. Nuwe boortegnologieë sal die
ontginning van olie- en gasreserwes moontlik maak wat tot dusver as
nie-konvensioneel geklassifiseer is, soos dié wat in skalie voorkom.

Laer energiepryse – in 2012 het gaspryse in die VSA net 'n vyfde van dié in
Europa en 'n agtste van dié in Asië beloop – sal die land meer aantreklik vir
energie-intensiewe bedrywe maak sodat die VSA moontlik op die drempel van 'n
nuwe ekonomiese groeifase en herindustrialisering staan.

In die ooste van die VSA het innovatiewe nywerheidsones begin ontwikkel wat op
hoëtegnologie steun soos die Route 128 Corridor wat – danksy die invloed van die
Massachusetts Institute of Technology (MIT) in Cambridge vanaf die middel van
die 1970's langs die Route 128-snelweg oos van Boston gegroei het. Hier word
veral sagteware en biotegnologieprodukte ontwikkel. Naby Washington, DC het
anderkant die Potomacrivier in Noord-Virginië die sogenaamde Dulles Technology
Corridor rondom kommuniukasiereuse soos MCI en America Online (AOL) ontwikkel.
Hier is baie van meer as 12 000 hoëtegnologie-ondernemings in die
metropolitaanse gebied van die Amerikaanse hoofstad saamgetrek. Veral
ondernemings wat hulle op die ontwikkeling van databanke en kommunikasienetwerke
toespits, kon hier danksy die ekonomiese invloed van die Amerikaanse Departement
van Verdediging floreer.

In die uiterste suide strek die Florida High Tech Corridor, wat rondom die
Universiteit van Suid-Florida en die Universiteit van Sentraal-Florida gegroei
het, vanaf Tampabaai in die weste oor die metropolitaanse gebied van Orlando tot
by die sogenaamde Space Coast aan die deelstaat se Atlantiese kus. Hier is meer
as 4 000 ondernemings uit die ruimte- en lugvaartbedryf saamgetrek.



https://af.wikipedia.org/wiki/Century_City,_Los_Angeles

Century City is 'n woon- en sakebuurt in Los Angeles se Westside met 'n
oppervlakte van 176 akkers (71,2 ha). Dit is op 'n vroeëre buiteperseel van die
20th Century Fox-rolprentateljee ontwikkel, en die eerste gebou, die Gateway
West Building, is in 1963 geopen. Dié kantoorgebou is in 2015 gesloop om plek te
maak vir die uitbreiding van die Westfield Century City-winkelsentrum.

Century City grens in die noorde aan Westwood, in die suidweste aan West Los
Angeles, aan Cheviot Hills in die suidooste, Pico-Robertson in die ooste en aan
Beverly Hills in die noordooste. In Century City het die hoogste wolkekrabbers
in Suid-Kalifornië buite Los Angeles se middestad ontstaan.

Daar is geen enkelgesinshuise in die buurt nie; huisvesting word uitsluitlik in
woonstelgeboue verskaf. Bekende vroeëre bewoners het die regisseur Billy Wilder
ingesluit. Die vroeëre president Ronald Reagan het tydens en ná sy ampstermyn 'n
kantoor op die 34ste verdieping van Fox Plaza gehuur.

Tans vorm die Fox-ateljees, 'n winkelsentrum (die Century City Shopping Mall) en
kantoortorings soos Century Plaza Towers Century City se ekonomiese basis.

'n Luukse hotel van die InterContinental-ketting, InterContinental Los Angeles
Century City at Beverly Hills, is vlakby die Fox-ateljees op Avenue of the Stars
geleë. 'n Tweede luukse hotel op dieselfde laan, Century Plaza Hotel, voorheen
bedryf deur die Hyatt Regency-ketting en tradisioneel 'n gewilde verblyfplek vir
filmsterre en staatsgaste, het sy deure in 2016 gesluit en word tans herbou en
uitgebrei.



https://af.wikipedia.org/wiki/Duitsland

Die Bondsrepubliek Duitsland (in Afrikaans dikwels ook Federale Republiek van
Duitsland of Bondsrepubliek van Duitsland genoem; Duits: Bundesrepublik
Deutschland, [ˈbundəsʁepuˌbliːk ˈdɔjtʃlant] luister (hulp·inligting)) is in die
sentrum van Europa geleë en vervul in baie opsigte 'n brugfunksie tussen
Wes-Europa en die state van Sentraal- en Oos-Europa.

Die land word in die noorde begrens deur die Noordsee, Denemarke en die Oossee,
in die ooste deur Pole en Tsjeggië, in die suide deur Oostenryk en Switserland,
en in die weste deur Frankryk, Luxemburg, België en Nederland.

As 'n geografies uiteenlopende land het Duitsland 'n groot verskeidenheid
landskappe wat van die kusgebiede langs die Noord- en Oossee en die uitgestrekte
vlaktes van Noord-Duitsland oor die berglandskappe van Sentraal- en
Suid-Duitsland tot die Alpe in die uiterste suide strek. Vyf groot
rivierstelsels – dié van Ryn, Donau, Elbe, Main en Weser – kom in die land voor
en word deur kanale met mekaar en die Europese netwerk van waterweë verbind.

Die Duitse Keiserryk is as 'n nasiestaat verenig tydens die Frans-Duitse Oorlog
in 1871. Die huidige Duitsland is 'n demokratiese, parlementêre en federale
republiek wat uit 16 deelstate bestaan. Die deelstate kan in sekere sfere, soos
onderwys, onafhanklik van die federasie optree. Duitsland is, net soos baie
ander Europese lande, 'n sosiale welvaartstaat, wat in sy binnelandse ekonomiese
beleid die beginsels van 'n sosiale markekonomie toepas, en ook een van die
liberaalste lande ter wêreld waar groot waarde aan omgewingsbewaring en die
bestryding van xenofobie geheg word.

Nogtans weeg behoudende waardes steeds swaar in Duitsland wat vanweë sy ryk
kulturele, filosofiese en literêre erfenis ook as die "land van digters en
denkers" bekendstaan. Ou tradisies word met trots bewaar en gewaardeer, net soos
harde werk, juistheid en fiskale verantwoordelikheid.

Die Bondsrepubliek Duitsland is 'n lid van die Verenigde Nasies, NAVO, die G8-
en die G4-nasies, asook 'n stigterslid van die Europese Unie. Duitsland, wat
sedert die 1990's meer as drie miljoen immigrante uit Oos-Europa ontvang het,
het tans die grootste bevolking van enige EU-lidstaat. As een van die wêreld se
voorste nywerheidslande, wat hom op meganiese ingenieurswese en masjienbou,
voertuie, chemiese produkte en huishoudelike goedere toespits, is Duitsland die
grootste ekonomie in Europa en die vierde grootste ter wêreld. Sy ekonomiese en
politieke gewig stel die land in staat om sy beleid van fiskale soberheid ook op
Europese vlak toe te pas.

Die sentrale gedeelte van die land is gekenmerk deur beboste bergreekse, die
sogenaamde Mittelgebirge ("Middelgebergtes"). Daar is verskillende tipes van
landskappe, onder andere:

Aangesien Duitsland heeltemal op die Eurasiese Plaat lê, kom sterk aardbewings
normaalweg nie voor nie. Nogtans word die Rynbreuk in Noordryn-Wesfale, veral in
die omgewing van Keulen, as 'n gebied beskou waar 'n groot aardbewing moontlik
tot ernstige rampe en lewensverlies kan lei.

Hierdie bergreekse gaan in die mees suidelike deelstate Baden-Württemberg en
Beiere geleidelik oor na die Alpynse voetheuwels, 'n landskap wat ook
hoofsaaklik teen die einde van die laaste ystydperk gevorm is en gekenmerk word
deur gletserpuine, vlaktes en 'n aantal mere soos die Bodenmeer met 'n
oppervlakte van 538 vierkante kilometer. Die hoogste bergpiek in die Alpe van
Suid-Beiere is die Zugspitze met 2 962 meter.

Die Alpe is die enigste hooggebergte waaraan Duitsland 'n aandeel het. Nogtans
is daar 'n aantal bergreekse met bergpieke wat hoogtes van meer as 1 000 meter
bereik, soos die Swartwoud met die Feldberg (1 493 meter bo seevlak), die
Beierse Woud met die Groot Arber (Großer Arber, 1 456 meter), die Ertsgebergte,
die Fichtelgebergte, die Swabiese Gebergte en die Harzgebergte, wat danksy sy
geïsoleerde noordelike ligging 'n uitsondering vorm. Die Harz bereik met die
Brocken 'n hoogte van 1 142 meter bo seevlak.

Noord van die Middelgebergtes is daar net enkele formasies met 'n hoogte van
meer as 100 meter, soos die Fläming in die deelstaat Brandenburg (200 meter).

Duitsland beskik oor 'n relatief groot aantal eilande wat in die Noordsee meesal
as eilandkettings net voor die kuslyn lê. Die twee groot eilandgroepe van die
Noordsee is die Noord- en Oos-Friese Eilande. Die Noord-Friese Eilande,
waaronder Sylt, Föhr, Amrum en Pellworm, asook die klein Halligen-eilandjies,
maak deel uit van Sleeswyk-Holstein, die noordelikste deelstaat. Die eilande was
oorspronklik deel van die vasteland, maar is as gevolg van geologiese
aktiwiteite van die vasteland afgesny, nádat die gebiede daartussen gedaal het
en oorvloed is.

Die Noord-Friese Eilande lê langs die kuslyn van die deelstaat Nedersakse en is
geleidelik uit sandbanke gevorm.

Die eilande in die Oossee maak deel uit van die sogenaamde strandmeerkus. Hulle
word deur groter oppervlaktes gekenmerk; die grootstes van hierdie eilande is
Rügen en Usedom. Die uiterste oostelike deel van Usedom behoort tot Pole.

Die grootste eilande in die binneland is die "blomme-eiland" Mainau, Lindau en
die kloostereiland Reichenau in die Bodenmeer en Herrenchiemsee in die
Chiemmeer.

Die grootste meer waaraan Duitsland 'n aandeel het, is die Bodenmeer (Duits:
Bodensee) naby die grens met Switserland en Oostenryk. Die grootste meer wat in
sy geheel in Duitsland lê, is die Müritz met 'n oppervlak van 117 vierkante
kilometer, wat deel uitmaak van die Mecklenburgse Mereplato.

Die ses groot rivierstelsels van Duitsland is Ryn, Donau, Elbe, Oder, Weser en
Eems. Die Donau is met 'n lengte van meer as 2 800 kilometer die tweede langste
rivier in Europa (na die Russiese Wolga), alhoewel slegs 'n klein gedeelte
hiervan (647 kilometer) deur Duitsland loop.

Alle ander Duitse riviere mond óf in die Noordsee óf in die Ossee uit. Die
Europese Waterskeiding loop oos van die Rynvallei oor die hoofkam van die
Swartwoud en volg daarna die Swabiese en Frankiese Gebergtes. Van die Ryn se
totale lengte van 1 320 kilometer loop 865 kilometer deur Duitsland. Die rivier
speel 'n belangrike rol in die kulturele geskiedenis van die land en sy mites en
legendes, maar vervul daarnaas ook 'n ekonomiese funksie as een van die besigste
waterweë in Europa.

Die Elbe ontspring in die Reusegebergte, digby die Pools-Tsjeggiese grens en
mond na sowat 1 165 kilometer, waarvan 725 in Duitsland, naby die hawestad
Cuxhaven in die Noordsee. Sy belangrikste takriviere is die Saale en die Havel.
Die Oder is saam met die Neisse Duitsland se grensrivier met Pole, terwyl die
Weser se stroomgebied heeltemal in Duitsland lê. Die Eemsrivier vloei deur die
uiterste noordweste van Duitsland.

Die noordweste en noorde van Duitsland word deur 'n seeklimaat met reënval
dwarsdeur die jaar gekenmerk. Die winters is relatief sag en matig, terwyl die
somers eerder koel is, alhoewel somertemperature ook in die noorde soms dae lank
bo 28 °C kan styg. Die gemiddelde temperature is: Hamburg: Januarie 0,3 °C /
Julie 17,1 °C; Essen: Januarie 1,5 °C / Julie 17,5 °C.

Oos-Duitsland is in klimatiese opsig 'n oorgangsgebied: weerstoestande het
dikwels kenmerke van 'n vastelandsklimaat, met strawwe koue winters en baie warm
somers. Gebiede soos die deelstaat Brandenburg en Berlyn kry soms baie min reën
in die somer. Die gemiddelde temperature is: Berlyn: Januarie -0,9 °C / Julie
18,6 °C. Die sentrale en suidelike gebiede van Duitsland is 'n oorgangsgebied
van 'n gematigde seeklimaat na 'n vastelandsklimaat. Die Rynvallei is egter een
van die warmste gebiede in die land: die gemiddelde jaarlikse temperatuur in die
suid-weste van Baden-Württemberg is 11 °C. Baie warm somers met temperature van
meer as 30 °C tree gereeld op. Gemiddelde temperature: München: Januarie:
-2,2 °C / Julie 17,6 °C; Freiburg: Januarie: 1,2 °C / Julie 19,4 °C.

Tot en met 1988 was die gemiddelde jaarlikse temperatuur in Duitsland 8,8 °C. As
gevolg van die aardverwarming het dit in die volgende dekades merkbaar gestyg en
in 2000 reeds 9,9 °C bereik. Veral die somers het warmer geword. Die hoogste
temperatuur, wat sedert 1881 – die jaar waarin met landswye weerkundige metings
begin is – aangeteken is, was 40,3 °C op 5 Julie 2015 in Kitzingen, Beiere.

Volgens die artikel 20 van die Duitse Grondwet (Grundgesetz) is die
Bondsrepubliek Duitsland 'n demokratiese, federale en sosiale regstaat. Sy
hoofstad en regeringsetel is Berlyn. Duitsland is in administratiewe opsig
verdeel in 16 deelstate (Bundesländer), wat gedeeltelik selfregerend is. Vyf van
die deelstate is verder verdeel in 22 administratiewe distrikte
(Regierungsbezirke).

Die Bondspresident (Bundespräsident) fungeer as die staatshoof en
verteenwoordiger van die republiek op internasionale vlak. Hy oefen egter geen
politieke mag uit nie. Die president van die parlement (Bundestagspräsident),
die Bondskanselier (Bundeskanzler) en die president van die Federale Raad van
die deelstate (Bundesratspräsident, wat ook as visestaatshoof fungeer) volg as
ampsdraers in die rangorde.

In ooreenstemming met die federale staatsbestel beskik ook die deelstate oor
hulle eie uitvoerende, wetgewende en regsprekende gesag. Die Bundesrat (Raad van
die Deelstate, letterlik "Bondsraad") het net soos die Bundestag, die nasionale
parlement, uitvoerende bevoegdhede. Besluite oor voorgestelde nasionale
wetgewing word deur albei kamers gemeenskaplik geneem. Wetsontwerpe van die
nasionale parlement wat die regte van die deelstate sou raak, moet deur die
Bundesrat goedgekeur word. Die Duitse Grondwet mag, met die uitsondering van die
artikels oor fundamentele menseregte, met 'n tweederdes-meerderheid in albei
kamers gewysig word.

Op nasionale vlak vorm die federale regering onder die leiding van die
Bondskanselier die uitvoerende gesag, terwyl die deelstate regerings onder die
leiding van 'n Eerste Minister het. Die stadstate Berlyn, Hamburg en Bremen het
Regerende Burgemeesters as hulle regeringshoofde. Die nasionale en die
administrasies van die deelstate word deur ministers beheer.

Die Konstitusionele Hof (Bundesverfassungsgericht) in Karlsruhe het die hoogste
gesag oor die grondwet. Die hoogste nasionale geregshowe is die Federale
Geregshof (Bundesgerichtshof) in Karlsruhe en Leipzig, die Federale
Administratiewe Gereg (Bundesverwaltungsgericht, wat regsake in verband met die
administrasies hanteer) in Leipzig en die Geregshof van Finansies in München.
Die meeste regsake word deur die deelstate beheer, terwyl die nasionale
geregshowe as appélhowe dien.

Die oudste nedersettings in die gebied van die huidige Duitsland het 700 000 tot
500 000 jare gelede ontstaan. Die Homo sapiens neanderthalensis, wat nou verwant
is aan die huidige mens, is na die Neanderthal naby die stad Mettmann vernoem.
Die Neanderthal-mense is sowat 40 000 jare gelede deur die huidige mens, die
Homo sapiens sapiens, verdring.

Akkerbou, veeteelt en permanente nedersettings het in die Laat Steentydperk
ontwikkel. Belangrike argeologiese vondse uit hierdie periode, soos die
Hemelskyf van Nebra, dui daarop dat die beskawings teen hierdie tyd kultureel al
hoogs ontwikkel was en kennis van sterrekunde gehad het.

Die eerste verwysings na die Keltiese en Germaanse stamme in Duitsland is van
Griekse en Romeinse oorsprong. Omtrent 500 v.C. het Keltiese stamme die
suidelike Duitsland oorheers, terwyl die Germane hulle in die noorde gevestig
het. Oor die eeue heen het die Germaanse stamme suidwaarts begin trek. In die
1ste eeu n.C. het die Germane al die Donau bereik, wat destyds die grenslyn
tussen die Germaanse en Keltiese gebiede gevorm het. Keltiese leenwoorde en
plekname is deur die Germane oorgeneem.

Vanaf 50 v.C. het die Romeine na Germanië begin kom. Julius Caesar (100 —
44 v.C.) het met sy soldate die gebied wes van die Ryn verower. Vanaf hierdie
punt in die geskiedenis is die gebied wat vandag Duitsland heet vir 400 jare in
twee gedeel: die weste was deel van die magtige Romeinse Ryk, en die ander kant
van die Ryn is deur die "Barbare" geregeer — soos die Romeine die destydse
Germaanse stamme genoem het.

Germaanse krygers onder die bevel van die Cheruskiese stamhoof Arminius laat die
Romeinse troepe van die legaat Publius Quinctilius Varus in 9 n.C. 'n
verpletterende neerlaag in die slag by die Teutoburgerwoud (wat eintlik naby
Kalkriese plaasgevind het) ly. Die Romeinse keiser Augustus Octavianus sien van
sy planne af om die noordoostelike grenslyn van die Romeinse Ryk vanuit die Ryn
na die Elbe te verskuif.

In die Romeinse gebiede van Germanië ontwikkel 'n bloeiende Germaans-Romaanse
kultuur. Stede soos Keulen (wat destyds as Colonia Claudia Ara Agrippinensium
bekend staan) ontwikkel tot ekonomiese sentrums met enkele tienduisend inwoners.
Keulen self word die hoofkwartier van die Romeinse glasbedryf in Laer-Germanië.

Augusta Treverorum, die huidige Trier, word in 293 die keiserlike hoofkwartier
van Constantius Chlorus, een van die vier keisers van die Romeinse tetrargie.
Tot by die begin van die Germaanse volksverhuising bly Trier een van die
belangrikste keiserlike stede in die Romeinse Ryk.

Omtrent 400 bereik die volksverhuising die gebied van die huidige Duitsland.
Keulen word in 455 deur die Franke verower en word later deel van die Frankiese
Ryk van koning Clovis I. Met sy doop volgens die Rooms-Katolieke ritus en die
aanvaarding van Latyn as liturgiese taal van die kerk word Clovis in 499 een van
die grondleggers van die Christelike Westerse beskawing.

Die 19de eeuse Duitse geskiedskrywing het 'n eensydige beeld van die vroeë
Duitse volkswording voorgehou waarvolgens groot dele van die Romeinse Ryk deur
Germaanse stamme verower is wat later die Frankiese Ryk sou stig. In 843 is
daardie ryk in 'n Frans- en 'n Duitssprekende deel (Frankryk en Duitsland)
verdeel, en voortaan het die Duitse nasie as 'n volk van Germaanse afkoms
bestaan. Min aandag is aan die feit geskenk dat 'n groot persentasie
Duitssprekendes in werklikheid van Romaanse, Keltiese en Slawiese afkoms is.

Dikwels is die oorspronklik Keltiese bevolking van Suid- en Wes-Duitsland, wat
nou verwant aan die Galliërs was en handels- en kulturele bande met die
Etruskers in Italië gehandhaaf het, die Romaanse bevolking in die vroeëre
Romeinse provinsies van Duitsland en die Slawe, wat gebiede oos van die
Elberivier en in Bo- en Sentraal-Franke bewoon het, as deel van 'n
gemeenskaplike "Indo-Europese beskawing" beskou. Die Britse rassis Houston
Stewart Chamberlain (1855–1927), wat met sy werke ook aanklank by Duitse
Nasionaalsosialiste gevind het, het na die "Slawokeltogermane" as die "oerstof"
van die Europese geskiedenis verwys.

Geskiedkundiges en argeoloë het lankal die bewys gelewer dat die hipotese van 'n
Germaans-Duitse kontinuïteit 'n moderne konstruksie is wat min ooreenstemming
met historiese feite toon. Die vroeg-middeleeuse koninkryke, wat ná die val van
die Wes-Romeinse keiserdom deur Franke, Oos- en Wes-Gote, Alamanne, Beiers en
Thüringers gestig is, kan nòg volgens hul eie beskouing en waarneming nòg vanuit
'n historiese perspektief as "Duits" bestempel word nie. Hierdie verskillende
stamme het hulself ook nie as deel van 'n groter volk beskou nie. Eers in die
19de eeu het Martin Luther se Bybelvertaling met sy verwysing na die "Twaalf
stamme van die kinders van Israel" die aanleiding vir die herdefinisie van 'n
stam as deel van 'n groter nasie gegee. As politieke term is die "Duitse volk"
in analogie met die Franse konsep van 'n Peuple français ("Franse volk") en die
Nation française ("Franse nasie") tydens die Franse Rewolusie gebruik.

Die sambreelterm "Duitsers" dateer nogtans uit 'n vroeë historiese periode. Die
Oudhoogduitse diot as etimologiese wortel van "Duits" is in die betekenis van
"volk" of "gewone mense" gebruik. Diet- of Diot-paaie was byvoorbeeld die roetes
wat deur 'n plaaslike bevolking op pad na kerke, begraafplase of algemene
vergaderings gebruik is. Die Keltiese teut het dieselfde etimologiese oorsprong
en betekenis. Die Teutone, wat deur die Romeine in 113 v.C. as 'n skrikwekkende
bedreiging ervaar is, is volgens die Gallies-Keltiese term vir 'n groter groep
mense vernoem.

Vanaf die middeleeue is 'n onderskeiding tussen die volkstaal of lingua
theodisca en die taal van geleerdes, Latyn, gemaak. Die oudste historiese
dokument, waarin theodiscus voorkom, dateer van 786 en verwys na Engeland en die
Engelse taal. In die Frankiese Ryk was die theodisca lingua die algemene
verkeerstaal in Wes- en Bo-Franke wat onder meer vir onderhandelinge gebruik is.
Karel die Grote se kleinseuns, Lodewyk en Karel, het hul politieke alliansie
teen hul broer Lothar in hul plegtige "Straatsburgse Ede" amptelik in albei tale
gesluit – Romaans of Latyn (Romana lingua) en Duits (Teudisca lingua) – sodat
ook die gewone soldate in hul leërs die inhoud en doelwit van die ooreenkoms kon
verstaan.

Ook in die 9de eeu was daar blykbaar nog geen sambreelterm vir die verskillende
stamme nie. Biskop Frechulf van Lisieux († omstreeks 850) het in 'n dokument,
wat omstreeks 830 geskryf is, na Franke en Gote as nationes Theodiscae verwys –
stamme wat die (nie-Latynse) volkstaal gebesig het. Die Romeinse sambreelterm
Germani, soos gebruik deur Caesar en Tacitus, is nie gebruik om na hierdie
etniese groepe te verwys nie.

Die eerste belangrike etniese onderskeiding was dié tussen bewoners aan die
linker- en die regteroewer van die Ryn nadat die Frankiese Ryk in 843 in 'n
westelike en 'n oostelike ryk verdeel is. Bewoners van die Oos-Frankiese Ryk is
Transrhenenses genoem - "mense van anderkant die Ryn". In Italië is 'n
onderskeiding gemaak tussen inheemses en Teutisci, die Langobarde wat 'n
Germaanse dialek of theodisca lingua gepraat het. Vanaf die 10de eeu is in
Italië na Germaanssprekendes naas Teutonici ook as Saxones of Saksers verwys –
blykbaar omdat die Ottoniese konings en hul begeleiers uit Sakse afkomstig was.

So was die Italianers eeue lank die enigstes wat van "Duitsers" gepraat het. Dit
is 'n bewys vir die destyds oorheersende kulturele invloed van die Romaanse
wêreld dat die "Duitsers" uiteindelik hierdie Italiaanse term as leenwoord
oorgeneem het om na hulself te verwys. Die werklike etnogenese van die Duitse
volk, die volkswording, het egter nie voor die 19de eeu plaasgevind nie. In die
eeue voor die ontwaking van 'n nasionale Duitse bewussyn het die bewoners van
die oorspronklike stamhertogdomme gaandeweg hul eie streeksgebonde identiteit
ontwikkel. So was ook die Duitse Keiserryk, wat in 1871 formeel geproklameer is,
volgens sy grondwet 'n federasie van Duitse koninkryke, hertogdomme en ander
politieke entiteite onder die bewind van 'n gemeenskaplike keiser.

Met die kroning van die Frankiese koning Karel die Grote as keiser in Rome neem
die Heilige Romeinse Ryk van die Duitse Nasie 'n aanvang. Hendrik, hertog van
Sakse, word in 919 tot koning van die Oos-Frankiese Ryk verklaar, waaruit
uiteindelik die Duitse Ryk voortspruit: sedert die 10de eeu word na die
Oos-Frankiese Ryk ook as die regnum Teutonicum verwys. Onder die heerskappy van
keiser Frederik Barbarossa (1152 tot 1190) beleef die Heilige Romeinse Ryk 'n
politieke en kulturele bloeitydperk.

Met die sogenaamde Goue Bul verkondig keiser Karel IV in 1356 die belangrikste
Duitse grondwet van die Middeleeue waarin die prosedures vir die verkiesing en
bekroning van die keisers van die Heilige Romeinse Ryk vasgestel is en wat sy
geldigheid eers met die ontbinding van die Ryk in 1806 verloor het.

Onder die heerskappy van Maximiliaan I, wat tussen 1509 en 1519 as keiser van
die Heilige Romeinse Ryk regeer, begin die Huis Habsburg Europa oorheers.
Alhoewel Maximiliian dikwels "die laaste ridder" genoem word, stel die hoogs
opgeleide keiser belang in wetenskap en kuns en staan onder die invloed van die
humanisme en renaissance. Nogtans bly die politieke strukture van die Ryk
ingewikkeld.

Die Augustynse monnik Martin Luther, wat sedert 1517 net die wantoestande in die
Rooms-Katolieke Kerk wil keer, maak deur middel van nuwe media soos pamflette en
gedrukte boeke sy oortuigings in die hele land bekend. Uiteindelik lui hy die
reformasie in Duitsland in. Hy vertaal die Bybel in Duits en skep sodoende 'n
Duitse standaardtaal op basis van die Middelduitse dialekte.

Die politieke en godsdienstige spannings in Duitsland ontvlam in 1618 in die
Dertigjarige Oorlog. Duitsland word die slagveld van die Europese moondhede soos
Frankryk en Swede, wat aan die kant van die Duitse Protestantse heersers teen
die keiserlike Katoliek-gesinde magte optree. Die oorlogshandelinge en daarmee
gepaardgaande gruweldade en hongersnode lei tot 'n ongekende verlies aan
menselewens. Meer as een derde van die Duitse bevolking sterf in die oorlog, wat
eers in 1648 met die Vredesluiting van Münster tot 'n einde kom.

Die Franse koning Lodewyk XIV maak in 1685 namens sy skoonsuster Elisabeth
Charlotte van die Palts aanspraak op die gebied Palts, 'n welvarende streek
langs die Ryn, met die stad Heidelberg as een van sy sentrums. In die Negejarige
Oorlog, wat as gevolg uitbreek, word die gebied, een van die welvarendste in
Duitsland, verwoes.

Ook Pruise, wat tot een van die belangrikste deelstate van die Heilige Romeinse
Ryk ontwikkel, bly onder sy verligte, maar outeritêre koning Frederik die Grote
(1740 tot 1786) 'n absolutistiese monargie. Die magsstryd tussen Pruise en
Oostenryk begin die Heilige Romeinse Ryk heeltemal verlam.

Ná die Franse Rewolusie van 1789 begin Frankryk onder die heerskappy van
Napoleon Bonaparte sy magsgebied in Europa uitbrei. Onder die Franse invloed
word die Heilige Romeinse Ryk in 1806 ontbind, terwyl Pruise danksy politieke
hervormings tot 'n moderne staat ontwikkel. In die Duitse Bevrydingsoorloë ly
Napoléon 'n nederlaag, maar die vereniging van die verskillende Duitse state
misluk.

Omtrent 1830 neem die industrialisering van Duitsland 'n aanvang. Die verarming
van talle werkers as gevolg van die toenemende meganisering van verskillende
bedrywe en herhaalde misoeste lei tot politieke onluste. Nadat die owerhede
onder meer in Pruise nie instem tot hervormings nie, breek in Maart 1848
opstande uit wat talle menselewens eis. Die Duitse vorste verset hulle egter
teen die burgerlike rewolusie en die konstitusionele grondwet wat deur liberale
voorgestel word, kom nie tot stand nie. Gedurende die vyftigerjare emigreer baie
Duitsers na oorsese lande, veral na die Verenigde State.

Desondanks ontwikkel die Duitstalige Middel-Europa danksy sy gevorderde ekonomie
en tegnologieë tot een van die belangrikste gebiede ter wêreld. Onder die indruk
van die maatskaplike ellende skryf Karl Marx sy "Kritiek op die politieke
ekonomie". In Pruise gebruik die kanselier Otto von Bismarck internasionale
spannings om Pruise se politieke hegemonie in Duitsland te bevorder.

Franse provokasies gee die aanleiding tot die Frans-Duitse Oorlog in 1870. Ná
die Franse nederlaag gryp Bismarck die kans om 'n Duitse keiserryk onder die
heerskappy van Pruise se koning Wilhelm I te stig. Die skadevergoeding wat
Frankryk moet betaal, bevorder die ekonomiese oplewing in Duitsland. Die
binnelandse beleid word deur die stryd teen die invloed van die Rooms-Katolieke
Kerk en die Sosiaal-Demokratiese Party gekenmerk. In die magstryd met ander
Europese lande besluit Duitsland om sy eie koloniale ryk te stig, onder meer in
Afrika en die Suidsee.

Die Eerste Wêreldoorlog breek in 1914 as gevolg van Duitse provokasies uit. Die
Duitse planne, om eers Frankryk en daarna Rusland neer te werp, misluk. Duitse
troepe word in 'n langdurige oorlog aan twee fronte verwikkel. Die Duitse
nederlaag maak in 1918 ook 'n einde aan die monargiese stelsel wat deur 'n
republikeinse staatsvorm vervang word.

Uit ekonomiese nood – naas reparasies moes ook salarisse en lone in die openbare
sektor betaal word – het die Duitse regering hom na die drukpers gewend om op
groot skaal nuwe geld te skep. Die gevolg was 'n hiperinflasie wat ongekende
afmetings aangeneem het. Toe in November 1923 'n nuwe geldeenheid, die
Rentenmark, ingevoer is om die ou "Papiermark" te vervang, was die wisselkoers
1:1 biljoen.

Die politieke situasie het eers ná jare se onluste en die invoering van die
Rentenmark begin stabiliseer. Die kulturele lewe het 'n bloeitydperk tydens die
sogenaamde "Goue twintigerjare" beleef, 'n periode van relatiewe politieke en
ekonomiese stabiliteit wat in 1923 begin het en tot 'n groot mate deur
buitelandse, veral Amerikaanse, lenings gefinansieer is. Ekonomiese en politieke
toestande het met die Groot Depressie in 1929 weer dramaties begin versleg nadat
Amerikaanse beleggers kredietlyne opgeskort en groot bedrae kapitaal aan die
land onttrek het.

Radikale groeperings soos die Moskou-gesinde Kommunistiese Party van Duitsland
(KPD) en die fascistiese Nasionaal-Demokratiese Duitse Arbeidersparty (NSDAP)
het die demokratiese stelsel van die republiek ernstig begin ondermyn. Die
deflasionêre ekonomiese beleid van die kanselier Brüning het die ekonomiese
krisis vererger en die werkloosheidsyfer in Januarie 1932 tot meer as ses
miljoen laat styg.

Op 30 Januarie 1933 word die leier van die NSDAP, Adolf Hitler, tot
Rykskanselier van Duitsland benoem. Die verregse politici van die
Duits-Nasionale Volksparty (DNVP) slaag nie daarin om Hitler en sy party in die
gemeenskaplike koalisieregering "in bedwang te hou" nie, soos hulle oorspronklik
beplan het. Binne enkele maande verseker Hitler sy ongedeelde mag, veral danksy
die gewelddadige optrede van sy SA-groepering teen opposisiepartye. Joodse
burgers en teenstanders word vervolg en vermoor.

Hitler en sy party oorheers Duitsland in 'n soort "populêre diktatuur" - die
groot massa van die bevolking steun die bewind, terwyl andersdenkendes brutaal
onderdruk word. Hitler forseer die bewapening en militarisering van Duitsland.
Duitstalige gebiede soos Oostenryk en die Sudete-gebied in Tsjeggië word by die
Duitse Ryk ingelyf. Ná 'n geheime ooreenkoms met die Sowjetiese diktator Stalin
in die laat somer van 1939 beplan Hitler 'n aanvalsoorlog teen Pole. Op 23
Augustus val Duitse troepe Pole aan.

Ná sy oorwinning oor Frankryk in 1940 geniet Hitler die gewildheid van die
massas. Nogtans is hy van voorneme om die Duitse ryksgebied in die ooste uit te
brei en Stalin uit te skakel. Gevolglik beveel hy op 22 Junie 1941 om die
Sowjetunie aan te val. Tog sedert die jaar 1942 word die Duitse ryksgebied in
toenemende mate deur die oorlog geraak: Britse bomwerpers verwoes Duitse stede
soos Keulen en Lübeck.

In die Sowjetiese sone word die Sosiaaldemokratiese Party (SPD) in 1946 gedwing
om met die Kommuniste (KPD) saam te smelt. Die gebied trek ook geen voordeel uit
die Amerikaanse Marshall-plan nie, wat deur middel van krediete en ekonomiese
hulp die heropbou van die oorlogsverwoeste Europa moontlik maak. Stalin reageer
op die monetêre hervorming in die drie westelike besettingsones en die invoering
van die Deutsche Mark (DM) as nuwe geldeenheid in 1948 met 'n blokkade van die
westelike sones van Berlyn. Die geallieerde magte, waaronder ook die
Suid-Afrikaanse Lugmag, vervoer tydens die sogenaamde Berlynse Lugbrug alle
invoere vir Wes-Berlyn met vliegtuie na die stad. Stalin ly 'n politieke
nederlaag en staak die blokkade in die volgende jaar.

Alle politieke pogings om Duitsland te herenig, misluk, aangesien Stalin nie
daarin slaag om 'n neutrale Duitse staat in die lewe te roep nie en in 1949 word
twee Duitse state gestig: Die Bondsrepubliek Duitsland (BRD) as 'n Westerse
demokrasie en die Duitse Demokratiese Republiek (DDR) as 'n Sosialistiese staat.
Die laaste Duitse krygsgevangenes word eers in 1956 deur die Sowjetunie
vrygelaat.

'n Reusestroom vlugtelinge na Wes-Duitsland bedreig die politieke en ekonomiese
stabiliteit van die DDR. In 1961 laat die DDR-regering die Berlynse Muur oprig.
Vanaf 1965 is die Duits-Duitse grenslyn met mynvelde en 'n grensdraad versterk.

In die DDR volg Erich Honecker in 1971 Walter Ulbricht as staats- en partyleier
op. Anders as verwag volg hy geen liberale beleid nie en die staat versnel die
nasionalisering van die laaste vrye ondernemings. In die Bondsrepubliek
Duitsland word die voorsitter van die Christelik-Demokratiese Unie, Helmut Kohl,
ná 'n mosie van wantroue in 1982 bondskanselier as opvolger van Helmut Schmidt
(SPD).

Sedert 1987 groei die invloed van die opposisie binne-in die DDR, na die
opposisie deur die Sowjetiese perestrojka-beleid aangemoedig word om meer
demokratiese regte op te eis. Twee jaar later ruk die situasie in die land onder
die indruk van massabetogings hand uit. Die staatsparty SED raak ontslae van
Erich Honecker, maar slaag nie daarin om sy magsposisie te bewaar nie. Op 9
November 1989 word die Berlynse Muur geopen en in 1990 vind die eerste vrye
verkiesing in die DDR plaas. Die DDR-parlement, die Volkskammer, besluit om by
die Bondsrepubliek Duitsland aan te sluit. Die twee Duitse state word op 3
Oktober 1990 herenig en Berlyn word ná 45 jaar weer die hoofstad van die hele
Duitsland.

Duitsland is tans die grootste ekonomie in Europa en die vierde grootste ter
wêreld ná die Verenigde State, Sjina en Japan. Die land is volgens die
Wêreldhandelsorganisasie (WHO; Engels: World Trade Organization, WTO) tans ook
die tweede grootste uitvoerder ter wêreld ná Sjina en nog vóór die Verenigde
State. In 2014 het die handelsoorskot op 'n nuwe rekordsyfer van $285 miljard te
staan gekom – die hoogste ter wêreld. Duitsland se belangrikste handelsvennote
is Frankryk, die Verenigde State, die Verenigde Koninkryk, Nederland en Sjina.

Een van die mees noemenswaardige kenmerke van Duitsland se nuwe ekonomiese
opswaai in die vroeë 21ste eeu is die oplewing van die nywerheidsektor. Sy
aandeel aan die bruto geografiese produk van die land het tussen 2003 en 2007
van 24,4 tot 25,6 persent toegeneem. Terwyl die nywerheidsektor in die meeste
geïndustrialiseerde lande al dekades lank gekrimp het sodat hulle ekonomieë tot
dienste-ekonomieë begin verander het, skep die sekondêre sektor, wat sonder die
boubedryf slegs 14 persent van Duitsland se werknemers in diens het, tans 'n
derde van alle nuwe werkgeleenthede.

Die industriële sektor word in teenstelling met die dienstesektor deur relatief
hoë lone en salarisse gekenmerk. Die persentasie uitvoere het in die periode
tussen 1994 en 2006 van 28,3 tot 42,3 persent gestyg. Veral Oos-Duitsland se
nywerhede groei tans vinnig en lewer sowat elf persent van die totale
nywerheidsproduksie op.

In 2011 en 2012 was daar weer 'n beduidende toename in die getal werkgeleenthede
in die nywerheidsektor wat einde September 2012 5,3 miljoen werknemers in diens
gehad het. Die sterkste groei is in masjienbou (+3,6 persent) en by
vervaardigers van metaalprodukte (+2,9 persent) aangeteken.

Die buitelandse handel het in 2014 en 2015 nuwe rekordvlakke bereik. In 2015 is
goedere ter waarde van 1,196 biljoen € uitgevoer ('n styging van 6,4 persent
teenoor die vorige jaar), terwyl invoere met 4,2 persent toegeneem het tot 948
miljard €. Die handelsoorskot was 247,8 miljard €.

Met 'n bydrae van 23 persent tot die bruto waardeskepping het Duitsland daarnaas
'n redelik sterk nywerheidsbasis wat ongeveer dubbel so groot is as dié van
ander nywerheidslande soos die Verenigde Koninkryk, die Verenigde State of
Frankryk. Dit is nou verweef met die inheemse dienstesektor en fungeer sodoende
regstreeks en indirek as 'n aandrywer van ekonomiese groei.

Die inligtingstegnologiebedryf is een van die mees dinamiese en innovatiewe
sektore in die Duitse ekonomie. Met 'n jaarlikse omset van 222 miljard € dra die
bedryf 4,5 persent tot die bruto-waardeskepping (meer as masjienbou) en het met
843 000 werknemers meer personeel in diens as die motorbedryf.

Bekende inheemse ondernemings sluit SAP, 'n globale rolspeler wat kommersiële
sagteware betref, asook Software AG, Datev en IMC in. In 'n hoogs
geïndustrialiseerde omgewing soos Duitsland spits plaaslike IT-ondernemings
hulle veral op dienste en ingebedde stelsels toe wat in reële gebruiksgoedere
soos motors en elektroniese toestelle benodig word. Die integrasie van
nywerhede, energie en inligtingstegnologie tot intelligente netwerke word as 'n
uitdaging vir die toekoms beskou wat groot potensiaal vir ekonomiese groei
inhou.

Duitsland is die grootste afsetmark vir sagteware in Europa met 'n aandeel van
24,5 persent (volgens waarde) - voor die Verenigde Koninkryk (17,3 persent) en
Frankryk (15,6 persent). Duitsland se ekonomie en nywerheidsektor word deur
klein en middelslagondernemings oorheers, waaronder baie hoogs gespesialiseerde
en uitvoergerigte maatskappye (sogenaamde hidden champions) wat die vraag na
gesofistikeerde sagteware-oplossings dryf en 'n belangrike klantesegment vir
sagteware-vervaardigers verteenwoordig.

Die nywerheidstreke van die Ruhrgebied, Halle-Leipzig en Chemnitz-Zwickau was
die eerste gebiede waar groot bevolkingskonsentrasies ontstaan het. Later het
streke soos die Ryn-Neckar- en Ryn-Main-gebied, die Saarland, en die
metropolitaanse gebiede van Hannover (Nedersakse), Neurenberg, München,
Stuttgart en Dresden 'n vinnige bevolkingsaanwas getoon. Die vyf grootste
metropolitaanse gebiede is Ryn-Roer met 11,8 miljoen inwoners, Ryn-Main (5,8
miljoen), Berlyn (4,3 miljoen), Hamburg (3,3 miljoen) en Stuttgart (2,3
miljoen). Tans is Berlyn die grootste stedelike nedersetting met meer as 3,4
miljoen inwoners. Daarnaas het drie ander stede, Hamburg, München en Keulen, 'n
bevolking van meer as een miljoen. Daar is altesaam meer as 80 stede met meer as
100 000 inwoners wat in Duitse statistieke as sogenaamde Großstädte ("groot
stede") geklassifiseer word.

Die ontwikkeling van stede het reeds in die Romeinse tydperk 'n aanvang geneem.
In hierdie periode het nedersettings soos Keulen, Bonn, Trier, Augsburg en ander
ontstaan. Middeleeuse stede is dikwels naby die setels van biskoppe gestig, soos
byvoorbeeld Würzburg, Hildesheim en Maagdenburg, of het rondom keiserlike paltse
begin ontwikkel, soos byvoorbeeld Aachen (Aken), Goslar en Quedlinburg. Vanaf
die 11de eeu is nuwe stedelike nedersettings volgens doelgerig ontwerpte
plattegronde veral in die suide van Duitsland gevestig. Daarnaas is ook
nedersettings, wat gedurende die Duitse uitbreiding na die oostelike
Sentraal-Europa gestig is, stelselmatig aangelê. In die Baroktydperk het
heersers hul setels tot pragtige hoofstede uitgebou, waaronder Dresden,
Karlsruhe en Mannheim.

Van die inwoners was in 2010 24,6 miljoen (of 30,2 persent van die totale
bevolking) Rooms-Katolieke, 24,2 miljoen Protestante (oorwegend Lutherane), 3,2
miljoen Moslems (waarvan 732 000 met Duitse burgerskap), 200 000 Boeddhiste en
102 000 Jode. Die Grieks-Ortodokse Metropolie van Duitsland het sowat 500 000
lede.

Die buitelandse bevolking het in 2014 gestyg tot 8,15 miljoen, van wie 6,4
miljoen uit Europa. Die grootste groepe buitelanders in 2014 was Turke (1,53
miljoen), burgers van ander lande van die Europese Unie (altesaam 3,7 miljoen,
waarvan 0,7 miljoen Pole, 0,6 miljoen Italianers, 0,4 miljoen Roemene, 0,3
miljoen Grieke en 0,3 miljoen Kroate) en immigrante uit die voormalige
Joego-Slawië en Rusland. Die aantal Britse burgers is in 2015 op 106 000 beraam.

Die sowat 60 000 Sorbe (of Wende) in die deelstate Brandenburg en Sakse, 10 000
Friese in Noordfriesland en op die eiland Helgoland, 2 000 Friese in die
Saterland-streek geniet net soos sowat 50 000 Sinti en Roma kulturele en
politieke beskerming as nasionale minderhede.

In 2006 is 124 830 buitelanders ingeburger. Die aantal buitelanders wat 'n
Duitse paspoort ontvang het, het vir die eerste keer in vyf jaar weer toegeneem.
In 2005 is slegs 117 250 buitelanders ingeburger, in vergelyking met slegs
72 000 in 1995 en 'n rekordgetal van 186 700 in 2000.

Van die buitelanders wat in 2006 ingeburger is, het sowat 33 000 of 26,8 persent
uit Turkye gekom, 12 600 uit Serwië, Montenegro of die voormalige Joego-Slawië,
6 940 uit Pole en 4 690 uit die Russiese Federasie. Die aantal immigrante uit
Israel wat Duitse burgerskap ontvang het, het in 2006 met 50,2 persent die
meeste toegeneem.

Aangesien die laaste sensus in die Duitse Demokratiese Republiek in 1983 en in
die vroeëre Bondsrepubliek Duitsland (Wes-Duitsland) in 1987 plaasgevind het,
het presiese statistieke gegewens eers weer met die gesamentlike Europese sensus
van die jaar 2010/11 beskikbaar geword. Volgens die sensus, wat op 31 Mei 2013
gepubliseer is, het Duitsland 'n amptelike bevolking van 80 327 900 op 31
Desember 2011 gehad.

In 2012 het volgens voorlopige amptelike statistieke 1 081 000 (2013: 1 226 500)
immigrante na Duitsland gekom, 'n styging van 13 persent of 123 000 persone
teenoor die vorige jaar. 712 000 (2013: 798 000) inwoners het geëmigreer, 'n
styging van 5 persent of 33 000 persone.

Van die immigrante was 966 000 buitelanders (+15%) en 115 000 Duitsers wat uit
die buiteland na Duitsland teruggekeer het. Die meeste immigrante was uit
lidstate van die Europese Unie afkomstig. Opvallend was die sterk toename in
immigrasie uit Suid-Europa, veral EU-lande wat deur die finansiële en
skuldkrisis geraak word. So het die getal immigrante uit Griekeland met 10 000,
dié uit Spanje met 9 000 of 45 persent en dié uit Portugal met 4 000 gestyg.

Tussen 1996 en 2013 het die meeste imigrante uit Pole gekom. In 2013 het sowat
189 000 Poolse burgers hulle in Duitsland gevestig, terwyl die getal inwoners
met uitsluitlik Poolse burgerskap gestyg het tot 609 855.

Volgens amptelike statistieke het in 2014 1 071 Duitsers na Suid-Afrika
geëmigreer, terwyl 1 144 vanuit die Kaap na Duitsland teruggekeer het. Tussen
2005 en 2014 het 10 943 Duitsers hulle in Suid-Afrika gevestig, terwyl 10 337 na
Duitsland teruggekeer het.

In 2010 het die gemiddelde maandelikse besteebare inkomste van Duitse
huishoudings 2 981 € (41 510 ZAR) beloop. Tegelykertyd is in 2009 'n sesde van
die bevolking deur armoede bedreig. Van die totale uitgawes van privaat
huishoudings is in 2010 34 persent aan behuising en renovasie, 14 persent aan
kos en tabak, 14 persent aan vervoer, 11 persent vir kultuur en
vryetydaktiwiteite, vyf persent aan klerasie en skoene, en 22 persent aan ander
uitgawes bestee.

77 persent van die huishoudings het in 2011 oor 'n motor, 96,2 persent oor 'n
televisietoestel, 88,1 persent oor 'n kamera, 82 persent oor 'n rekenaar, 75,9
persent oor internettoegang, 90 persent oor 'n selfoon, 99,1 persent oor 'n
koelkas en 95 persent oor 'n wasmasjien beskik. 42 persent van die huishoudings
het televisiekanale per satelliet ontvang, 46,4 persent per kabeltelevisie en
24,6 persent per digitale terrestriële televisie.

Duits is die amps- en mees gebruikte taal in Duitsland en word ook as
standaardtaal in die media gebruik. In die noorde van Duitsland, veral in die
gebied tussen Hannover en Kassel, het die standaardskryftaal lankal die
plaaslike Nederduitse dialekte as omgangstaal vervang. Dialekte is egter veral
in Suid-Duitsland nog steeds die mees gebruiklike omgangstale.

Duitsland erken ook die tale van etniese minderhede soos Deens, Fries en Sorbies
as amptelike tale, alhoewel geen van hierdie minderheidstale meer as 100 000
sprekers het nie. Ander plaaslike minderheidstale soos Moeselromaans
(uitgestorwe in die 11de eeu), Polabies (uitgestorwe in die 18de eeu) en Jiddisj
word nie meer gepraat nie.

Groot immigrantegroepe soos Russe (die aantal Russiessprekendes, waaronder
Ruslandduitsers, word op sowat vier miljoen beraam wat van Russies die tweede
grootste taal na Duits maak) en Turke gebruik dikwels hulle eie tale: in groot
stede soos Berlyn beskik hierdie immigrante oor hul eie infrastruktuur, wat ook
dagblaaie insluit. Die plaaslike advertensiebedryf gebruik dikwels die Turkse
taal en sekere amptelike kennisgewings verskyn ook in Turks.

Duits was vroeër 'n verkeerstaal in Middel-Europa, Oos-Europa en Skandinawië en
speel ook 'n tyd lank 'n belangrike rol as internasionale wetenskapstaal. Dit is
nog steeds die tweede belangrikste vreemde taal in die Europese onderwysstelsels
na Engels. Duits is ook wêreldwyd die derde belangrikste vreemde taal in die
onderwys en die tweede belangrikste taal van die internet, waar sowat agt
persent van alle bladsye in Duits verskyn (teenoor sowat vyftig persent in
Engels).

Martin Luther se Bybelvertaling speel in die 16de eeu 'n belangrike rol by die
uitbreiding van die huidige Nieuhoogduitse standaardtaal. In 1781 gee Johann
Christoph Adelung die eerste groot woordeboek van die Duitse taal uit. Die
gebroeders Jacob en Wilhelm Grimm begin in 1852 met die uitgawe van die grootste
Duitse woordeboek ooit, wat eers in 1961 voltooi is en tans bewerk word. Die
huidige spelling is tydens die 19de eeu vasgelê en steun veral op die
Ortografiese Woordeboek van die Duitse Taal (Orthographisches Wörterbuch der
deutschen Sprache) van Konrad Duden wat in 1880 verskyn het. Die laaste
spellinghervorming in die Duitse taalgebied is in 1996 deurgevoer.

Die belangrikste buitelandse tale in die Duitse onderwys is Engels, Frans,
Russies, Spaans en Latyn. In Noordryn-Wesfale word ook Nederlands as tweede taal
aangebied.

Reeds in die Oud- en Middelhoogduitse tydperk ontstaan 'n literatuur van
eersterangse gehalte en Middeleeuse digters soos Walther von der Vogelweide en
Wolfram von Eschenbach behoort tot die belangrikstes in Europa. Die
Nibelungenlied, wat deur 'n onbekende outeur geskryf is, en die sprokies van die
Gebroeders Grimm is literêre werke van wêreldfaam.

Bekende Duitse skrywers tot by die 19de en vroeë 20ste eeu sluit Gotthold
Ephraim Lessing, Johann Wolfgang von Goethe, Friedrich Schiller, Heinrich von
Kleist, E. T. A. Hoffmann, Friedrich Hölderlin, Heinrich Heine, Annette von
Droste-Hülshoff, Theodor Fontane en Rainer Maria Rilke in. 20ste eeuse wenners
van die Nobelprys vir Letterkunde is Thomas Mann, Hermann Hesse, Heinrich Böll
en Günter Grass. Bertolt Brecht oorheers tydens die vyftigerjare die Duitse
toneelkuns.

Die filosofie is deur Duitse wysgere soos Gottfried Wilhelm Leibniz, Immanuel
Kant, Johann Gottfried von Herder, Moses Mendelssohn, Novalis (bydraes tot die
filosofie van die romantiese literêre beweging), Johann Gottlieb Fichte, Georg
Wilhelm Friedrich Hegel, Karl Marx, Friedrich Engels, Ludwig Feuerbach, Arthur
Schopenhauer, Albert Schweitzer, Friedrich Wilhelm Nietzsche, Edmund Husserl,
Hartmann, Karl Jaspers, Rosa Luxemburg, Martin Heidegger, Hannah Arendt,
Hans-Georg Gadamer en Jürgen Habermas verryk, terwyl Ferdinand Tönnies, Georg
Simmel, Max Weber, Max Horkheimer, Theodor Wiesengrund Adorno en Niklas Luhmann
groot bydraes op die gebied van die sosiologie gelewer het.

Ten opsigte van die musiek het Duitse en Duitstalige komponiste en dirigente
soos Johann Sebastian Bach, Wolfgang Amadeus Mozart, Georg Friedrich Händel,
Georg Philipp Telemann, Heinrich Schütz, Ludwig van Beethoven, Felix Mendelssohn
Bartholdy, Engelbert Humperdinck, Otto Nicolai, Gustav Albert Lortzing, Johannes
Brahms, Robert Schumann, Richard Wagner, Johann Pachelbel, Jacques Offenbach,
Wilhelm Furtwängler, Hanns Eisler, Max Reger, Johann Strauss, Paul Hindemith,
Carl Orff, Karlheinz Stockhausen, Hans-Werner Henze en Helmut Lachenmann
wêreldwye bekendheid verwerf.

Duitsland pronk met 'n ryk en veelvuldige argitektuurgeskiedenis wat nou verweef
is met dié van sy Europese buurlande. Aan die beginpunt van die argitektoniese
ontwikkeling het die boukuns van die Romeinse antieke oudheid gestaan waarvan
baie bouwerke soos die stadspoort Porta Nigra in Trier bewaar gebly het. Omtrent
1030 is die voor-Romaanse boustyle verder ontwikkel tot die Romaanse styl.
Tweehonderd jaar later is die Gotiese boustyl vanuit Frankryk oorgeneem waarvan
die katedraal van Keulen en die Liewe-Vroukerk in Trier pragtige voorbeelde is.

Die Klassisistiese styltydperk begin in Duitsland omtrent 1770 en lewer onder
meer bekende bouwerke in die huidige hoofstad Berlyn soos die Altes Museum (Ou
Museum), die kasteel Charlottenhof en die Brandenburgse Poort op. Ook tydens die
Historisme, 'n styltydperk wat tussen 1840 en 1900 toonaangewend was, het
bekende bouwerke soos die kasteel Neuschwanstein in Beiere en die Berlynse
Domkerk ontstaan.

In die vroeë 20ste eeu het Duitse argitekte 'n leidende rol by die ontwikkeling
van die klassieke moderne boustyl gespeel. Walter Gropius, Ludwig Mies van der
Rohe en die Bauhaus in Dessau-Roßlau (Sakse) oefen nog steeds 'n belangrike
invloed op die moderne internasionale argitektuur uit.

Met die monumentale argitektuur van die Nasionaal-Sosialisme, waarvan die
argitek Albert Speer die belangrikste verteenwoordiger was, het die ontwikkeling
van die boukuns tot stilstand gekom. Die grootheidswaan van Adolf Hitler en
Albert Speer het onder meer die ombou van Berlyn tot 'n wêreldhoofstad met die
naam Germania behels.

Die jare van heropbou ná die Tweede Wêreldoorlog is deur pragmatisme oorheers,
en Duitse argitekte het net geleidelik begin om weer uitdrukking te gee aan
kenmerkende nuwe style. Die stadion, wat vir die Olimpiese Somerspele 1972 in
München opgerig is, was een van die indrukwekkendste projekte van die moderne
Duitse argitektuur.

In die laaste dekades het ook Duitse argitekte begin om projekte dwarsoor die
wêreld aan te pak. Konstruksies en ontwerpe het opnuut wêreldgehalte bereik,
alhoewel die argitektoniese ontwikkelings nie meer deur Duitse argitekte
oorheers word nie. Nogtans is daar Duitse boorling argitekte soos Helmut Jahn
(tans Chicago) wat 'n leidende rol in die internasionale boukuns speel en ook
projekte in Suid-Afrikaanse stede soos Johannesburg en Durban ontwerp het.

Sokker is die gewildste sportsoort in Duitsland. Sowat 170 000 sokkerspanne met
meer as ses miljoen aktiewe lede is georganiseer in die Duitse sokkerbond
(Deutscher Fußball-Bund, DFB), wat ook as gasheer van die FIFA se
Sokker-Wêreldbekertoernooie in 1974 en 2006 optree het. Die Duitse topliga, die
Bundesliga, het in die 2005/2006-seisoen die eerste sokkerliga ter wêreld geword
wat nog ooit 'n gemiddelde bywoningsyfer van meer as 40 000 mense per wedstryd
kon behaal. Die DFB is die grootste en suksesvolste sportorganisasie ter wêreld
en die 2006-Wêreldbekertoernooi in Duitsland is deur die president van die FIFA,
Joseph Blatter, as die beste ooit beskryf. Die toernooi is geesdriftig deur die
plaaslike bevolking gesteun.

Ander gewilde sportsoorte is handbal en korfbal, alhoewel hulle nie dieselfde
aandag in die media geniet as sokker en byvoorbeeld Formule Een-motorwedrenne,
yshokkie, tennis en fietswedrenne nie.

Duitse stede het twee keer as gasheerland van die Olimpiese Somerspele opgetree:
Berlyn in 1936 en München in 1972. Garmisch-Partenkirchen het die Olimpiese
Winterspele 1936 aangebied.

Duitsland beskik ook oor talle bekende wintersportsterre wat gereeld medaljes by
die Olimpiese Winterspele asook Europese en Wêreldkampioenskappe wen.



https://af.wikipedia.org/wiki/Los_Angeles

Los Angeles is 'n groot, uitgestrekte metropool aan die weskus van die Verenigde
State en die administratiewe setel van die Los Angeles-distrik (Los Angeles
County).

Die stad is in 1781 deur die Spaanse kaptein Rivera y Moncada onder die naam El
Pueblo de Nuestra Señora Reina de los Ángeles de la Porciúncula ("Stad van Onse
Dame, Koningin van die Engele van die Porciúncularivier") gestig, maar dit is
eers op 4 April 1850 – vyf maande voordat Kalifornië amptelik tot die Unie
toegelaat is – as 'n munisipaliteit geïnkorporeer.

Dit is die grootste stad in Kalifornië, en op een na die grootste stad in die
Verenigde State, met 'n inwonertal wat in 2015 vir die eerste keer in sy
geskiedenis die vier-miljoenkerf verbygesteek het. Die metropolitaanse gebied
van Los Angeles (wat Los Angeles, San Bernardino, Riverside, Ventura en Orange
County bevat) huisves meer as 17 miljoen mense met uiteenlopende etniese en
ekonomiese agtergronde. Die stad word as die prototipe van 'n toekomstige
metropool beskou wat alle voor- en nadele van 'n uitgestrekte metropolitaanse
gebied in hom verenig.

Die stad, waarvan die naam dikwels afgekort word tot LA, is 'n wêreldsentrum vir
sake en internasionale handel, vermaak, kultuur, media, mode, wetenskap,
tegnologie en onderwys. Dit is die setel van bekende professionele liggame,
kulturele organisasies en tersiêre onderwysinstellings soos die University of
Southern California en die University of California en een van die kragtigste
ekonomiese spilpunte in die VSA.

Los Angeles word gelys as die wêreld se derde welvarendste en vyfde magtigste en
invloedrykste metropool wat in die VSA net deur New York oortref word. Die
gekombineerde statistieke gebied (combined statistical area, CSA) van Los
Angeles het in 2008 'n bruto metropolitaanse produk van $831 miljard gegenereer
wat van die stad die derde grootste ekonomiese sentrum ter wêreld na die Groter
Tokio-gebied en die metropolitaanse gebied van New York maak.

Met Hollywood het Los Angeles daarnaas tot die "Wêreldhoofstad van Vermaak"
ontwikkel en speel steeds 'n leidende rol in die rolprent-, televisie-,
videospeletjie- en musiekbedryf, al word die meeste belangrike ateljees tans in
die stadsdeel Burbank aangetref. Die belangrikheid van die plaaslike
vermaakbedryf maak van Los Angeles en sy voorstede gewilde woonplekke vir
bekende vermaakpersoonlikhede.

Die betowering van die Amerikaanse Droomfabriek, Hollywood, Hollywood Boulevard
met sy beroemde Walk of Fame, Sunset Strip, en Beverly Hills, asook die
natuurskoon van sy strande het van Los Angeles die sinnebeeld van die
Kaliforniese droom gemaak en tot sy vinnige groei bygedra.

Die stadsgebied, wat deur 'n netwerk van oënskynlik eindelose snelweë deurkruis
word, behels 'n groot verskeidenheid boustyle wat van die stadsentrum met sy
wolkekrabbers tot luukse villas in die canyons van die omgewing strek. Die stad
geniet 'n gematigde en sonnige klimaat, ook in die winter. Groen ruimtes en
strande langs die Stille Oseaan-kuslyn soos Venice- en Huntington Beach is
gewilde ontspanplekke. Disneyland is ook in die buurt van Los Angeles en was die
eerste vermaaklikheidspark van sy soort. Los Angeles het as gasheerstad van die
Olimpiese Somerspele van 1932 en 1984 opgetree en is tans een van die
kandidaatstede vir die Somerspele van 2024.

Die stadskern en voorstede van Los Angeles – met 'n totale beboude gebied van
meer as 6 000 km² - lê uitgestrek oor 'n wye woestynvlakte temidde van 'n
heuwelagtige kusgebied met dig beboste uitlopers van bergreekse, teen 'n
gemiddelde hoogte van 32 meter bo seevlak. Die stad grens in die weste en suide
aan die Santa Monica-baai van die Stille Oseaan. Los Angeles word in die ooste
en noorde deur bergreekse omring. Noord van Los Angeles lê ook die San
Fernando-vallei, wat sowat een derde van die inwoners huisves. Die vallei word
deur die Griffithpark en die Santa Monica-berge afgesny van Hollywood en die
stadsentrum.

Soms word na Los Angeles as 'n "horisontale stad" verwys, aangesien daar min
wolkekrabbers is en die stadsgebied oor 'n groot oppervlakte uitgebrei het.
Grondpryse begin nou egter ook in die stadsentrum die hoogte inskiet en bevorder
die oprigting van 'n groter aantal toringgeboue. Los Angeles is allesbehalwe 'n
stad in die oorspronklike betekenis van die term, maar eerder 'n konglomeraat
van kleiner en groter nedersettings wat almal hul spesifieke karakter ontwikkel
het.

Daar is 173 onafhanklike stede in die metropolitaanse gebied van Los Angeles,
wat die counties (distrikte) Los Angeles, San Bernardino, Riverside, Ventura en
Orange bevat. Die gebied strek tot by die grens van die deelstaat Nevada en het
'n totale oppervlakte van 87 972 vierkante kilometer. Slegs 'n klein gedeelte
hiervan is beboude gebiede. Die grootste deel van die oppervlakte word deur
onbewoonde gedeeltes van die Mojave-woestyne en die Nasionale Joshua Treepark in
die counties Riverside en San Bernardino beslaan.

Teen die oostelike rand van die metropolitaanse gebied loop die San
Andreas-breuk. Die gevaar van aardbewings, wat hieruit voortspruit, het tot
strenge bouvoorskrifte in Suid-Kalifornië gelei. Los Angeles is sedert 1800 deur
nege groot aardbewings met 'n intensiteit van ses of meer op die Richterskaal en
duisende kleiner bewings geskud. 'n Groot aantal geboue is versterk om hulle so
goed moontlik bestand teen aardbewings te maak.

California Geological Survey het laat in 2014 vir die eerste keer in twee
dekades 'n amptelike finale kaart van die Hollywood-breuklynsone asook materiaal
ten opsigte van beraamde breuklyne vrygestel sodat 'n aardbewing-breuklynsone
volgens Kaliforniese wet vasgestel kon word. Die presiese verloop van die
Hollywood-breuklyn kon op baie plekke nie presies bepaal word nie. Daar moet ook
rekening gehou word met uitlopers van die hooflyn. Vir elke beplande gebou moet
die ondergrond ondersoek en seismiese toetse gedoen word.

Eiendomsontwikkelaars, wat nuwe projekte in Los Angeles beplan, moet die bewys
lewer dat hulle geen gebou oor 'n bestaande breuklyn oprig nie. Die nuwe
kaartmateriaal het geen betrekking op bestaande geboue nie, behalwe vir beplande
uitbreidings. Volgens beramings is sowat 12 000 eiendomme in Los Angeles binne
'n afstand van vyfhonderd voet aan weerskante van die nuut bepaalde breuklyne
geleë, waaronder ikoniese geboue soos die Capitol Records-toringgebou in
Hollywood, die Mondrian- en Standard-hotelle in West Hollywood, drie elementêre
skole, 'n kollege vir uitvoerende kunste asook Immaculate Heart High School en
Middle School. Moderne ingenieurswese bied geen oplossing aan waardeur strukture
grondbewegings in teenoorgestelde rigtings sal kan weerstaan nie.

In die tydperk tussen 1940 en die 1990's het die gemiddelde temperature in die
stadsgebied met 5 °F gestyg. Hierdie ontwikkeling word egter nie aan globale
verwarming toegeskryf nie, maar eerder aan die dramatiese verlies van boorde en
landbougebiede wat plek moes maak vir nuwe paaie en geboue. Hoe groter die
totale beboude oppervlak van beton en asfalt word, hoe meer sonenergie word
geabsorbeer. As gevolg het die atmosfeer in die omgewing warmer geword en is 'n
massiewe "stedelike warmte-eiland" geskep. Volgens wetenskaplike studies sal 'n
massiewe boomplantingsprogram in die San Fernando-vallei van stapel gestuur moet
word om die gemiddelde temperature met tot 5 °C te laat daal.

Los Angeles is op 4 September 1781 deur die Spaanse goewerneur van Kalifornië,
Felipe de Neve, met 44 setlaars op die gebied van die Tongvá-Indiane gestig.
Destyds was veeteelt die hoofbron van inkomste vir die bewoners.

Die naam Los Angeles is van Spaanse oorsprong en beteken letterlik "die engele".
Dit is 'n verkorting van die oorspronklike El Pueblo de Nuestra Señora la Reina
de los Ángeles de Porciuncula (Afrikaans: "Die Dorp van Onse Liewe Vrou, die
Koningin van die Engele van Porciúncula").

In 1835 het Los Angeles stadstatus gekry en is gelyktydig verhef tot hoofstad
van Alta California, die mees noordelike gewes van Meksiko. Die bevolking het
tot by die jaar 1836 tot 2 228 gegroei, maar daarna weer 'n tyd lank gekrimp.
Los Angeles was tot by die middel van die 19de eeu 'n Meksikaanse munisipaliteit
met 'n bevolking wat oorwegend uit Amerikaanse setlaars, arm Sjinese werkers en
'n klein aantal welvarende Meksikaanse landbesitters bestaan het. Tydens die
Meksikaans-Amerikaanse Oorlog tussen 1846 en 1848 is die stad saam met Alta
California deur Amerikaanse soldate beset en by die VSA ingelyf.

Los Angeles het op 4 April 1850 Amerikaanse stadstatus in verband met die
stigting van die deelstaat Kalifornië gekry; destyds was die inwonertal 1 610.
Ná die aansluiting by die spoorweg van die Union Pacific Railroad in 1876 en die
spoorweglyn na Santa Fé in die jaar 1885, asook die begin van die
steenkoolontginning in 1890 en die ru-olieproduksie in 1892 het die groei van
die stad 'n aanvang geneem. Teen hierdie tyd is besproeiingstegnieke getoets en
die geskikte landbouprodukte vir die gebied bepaal. Die stad was destyds
sinoniem met goeie gesondheid, 'n skoon omgewing, sonskyn volop en eindelose
sitrusplantasies.

Die grootste groep van migrante het uit die Middel-Weste (deelstate soos Iowa en
Indiana) gekom en die ou Mexikaanse elite as nuwe politieke klas vervang. Die
uitgestrekte ou landgoedere is in persele verdeel, en die bevolking het vinnig
begin groei. In 1900 was daar 100 000 inwoners, en hierdie getal het tot 1910
verdriedubbel. 'n Groot seehawe is in die tydperk tussen 1899 en 1914 gebou. Toe
die plaaslike watervoorrade nie meer toereikend was nie, is in 1913 'n
waterleiding in die noorde opgerig. In die twintigerjare het Los Angeles se
olievelde sowat 'n kwart van die wêreldproduksie van ruolie opgelewer.

Ná die inlywing van aangrensende nedersettings het Los Angeles se stadsgebied
ook 'n aantal oorspronklik selfstandige munisipaliteite soos Wilmington (1909),
San Pedro (1909), Hollywood (1910), Sawtelle (1922), Hyde Park (1923), Eagle
Rock (1923), Venice (1925), Watts (1926), Barnes City (1927) en Tujunga (1932)
ingesluit. Santa Monica en Beverly Hills, wat in ekonomiese en kulturele opsig
as dele van Los Angeles beskou word, het nogtans tot vandag toe hulle
onafhanklike status bewaar.

Vanaf 1910 het die rolprentbedryf 'n sterk groei beleef, en in 1932 was Los
Angeles die gasheerstad van die Olimpiese Somerspele. Die grootskaalse
ekonomiese groei het met die Tweede Wêreldoorlog begin, toe die lug- en
ruimtevaartnywerhede hulle in die stad gevestig en 'n groot aantal migrante
gelok het. Die stad het die grootste groei van alle gebiede in Kalifornië
vertoon, en in die dekade tussen 1940 en 1950 het sy bevolking met 49,8 persent
toegeneem. Teen hierdie tydperk het ook die klein voorstadhuis met swembad en
dubbelmotorhuis 'n simbool van Los Angeles geword, en die stad het in die
rigting van die San Fernando-vallei begin uitbrei.

Sedert die negentigerjare is Los Angeles deur 'n aantal natuurrampe soos
bosbrande en oorstromings getref. 57 mense het as gevolg van die
Northridge-aardbewing gesterf wat die stad op 17 Januarie 1994 geskud het, en
duisende geboue is beskadig of verniel.

Die einde van die Koue Oorlog het in dié dekade 'n nadelige uitwerking op die
plaaslike lug- en ruimtevaartnywerhede gehad aangesien dié bedryf onder meer
gespesialiseer het in militêre toerusting.

Los Angeles, wat in 1900 slegs 100 000 inwoners gehad het, het tydens die 20ste
eeu 'n ware bevolkingsontploffing beleef, sonder dat daar enige stadsbeplanning
plaasgevind het. Die vinnige bevolkingsgroei duur nog steeds voort, en sowat 'n
derde van die inwoners is in die buiteland gebore. 'n Groot rol by die
bevolkingsgroei speel immigrante uit Latyns-Amerika, veral Meksiko, en Asië.

'n Ander etniese groep, wat hoë groeisyfers toon, is Asiate en immigrante van
eilande in die Stille Oseaan. Hulle verteenwoordig net soos Swartes sowat tien
persent van die totale bevolking. Die grootste groepe is Japanners, Han-Sjinese,
Koreaners, Viëtnamese, Thais, Filipino's en Persiërs. Indiane speel 'n kleiner
rol met sowat 100 000 mense. Sowat dertig persent van die inwoners is Blankes
(sonder Latino's).

Vinnig stygende huispryse en huurgelde is een van die grootste dryfkragte agter
Kalifornië en Los Angeles se demografiese verskuiwings sedert die 1980's. Groter
Los Angeles het met 121 persent tussen 2000 en 2014 die hoogste stygings in
behuisingskoste van alle metropolitaanse gebiede in die VSA getoon, terwyl die
gebied die ergste behuisingskrisis sedert die Tweede Wêreldoorlog ervaar.
Ontleders skryf die probleem onder meer toe aan die tekort aan nuwe behuising en
die voorstedelike mentaliteit in die hoër inkomstegroepe. So gee welvarendes die
voorkeur aan nuwe enkelgesinshuise in voorstede bo nuwe
hoëdigtheidsbehuisingsprojekte in hul destydse buurte.

Terwyl hoogs gekwalifiseerde Amerikaners uit ander landsdele steeds na
Kalifornië stroom, is daar 'n groeiende aantal Kaliforniërs in middel- en
laerinkomstegroepe wat behuising in hul eie deelstaat nie meer kan bekostig nie
en hulle in ander deelstate (veral Texas, Arizona, Nevada, Washington en Oregon)
moet hervestig.

'n Groot aantal ondernemings, banke en navorsingsinstellings het hulle
hoofkwartiere in Los Angeles, waaronder bekende maatskappye van die
vermaaklikheidsbedryf soos 20th Century Fox, DreamWorks SKG, Paramount Pictures,
The Walt Disney Company en Warner Bros., die Academy of Motion Picture Arts and
Sciences (bekend deur sy jaarlikse Oscar-toekennings), die speelgoedvervaardiger
Mattel, vervaardigers van rekenaarspele soos Activision en THQ, die lug- en
ruimtevaartonderneming Northrop Grumman, die ruimtevaart-konsortium Sea Launch,
die olie- en gasverskaffer Unocal, die RAND Corporation ('n navorsingsinstelling
vir die VSA se Weermag), die ICANN (wat name en adresse op die internet beheer),
die hotelgroep Hilton en die uitgewery Tokyopop.

Die hoë vlakke van lugbesoedeling in die stad is een van sy sorgwekkendste
vraagstukke, aangesien die plaaslike nywerhede en motorvervoer hoë konsentrasies
van osoon, stikstofoksied en koolwaterstof veroorsaak. Die lugsirkulasie in die
gebied word deur die bergreekse, wat die stad omring, duidelik beperk, en die
seewind bereik net die bekken van Los Angeles, sodat dit nouliks 'n
skoonmaak-effek kan uitoefen nie. Die gebrek aan 'n effektiewe openbare
vervoerstelsel bly een van die hoofprobleme met die bestryding van
lugbesoedeling.

In die tydperk tussen die 1940's en die 1960's het Los Angeles County
motorbedryf tot die tweede grootste in die land ná Detroit gegroei.
Vervaardigers soos Studebaker, Chrysler, Ford en General Motors het aanlegte in
Los Angeles en omgewing gevestig. Op sy hoogtepunt het die plaaslike motorbedryf
met meer as 15 000 werkers hier meer as 'n halfmiljoen voertuie per jaar
vervaardig. 'n Verslag in die plaaslike dagblad Los Angeles Times het in 1965
selfs daarop gewys dat Los Angeles op dié tydstip Detroit as die Verenigde State
se motorhoofstad vervang het.

Weens die stygende persentasie ingevoerde motors het die plaaslike bedryf vanaf
die 1970's moeilike tye beleef. Die Chrysler-aanleg in die City of Commerce was
die eerste groot motorfabriek wat sy deure om ekonomiese redes moes sluit.
Geleidelik het ook ander vervaardigers produksie in die gebied gestaak. Die
laaste motoraanleg - General Motors se fabriek in Van Nuys - is in 1992 gesluit.

Los Angeles se garden apartments of tuinwoonstelle het hulle oorsprong in 19de
eeuse Britse stads- en landskapsbeplanningskonsepte wat in die vroeë 20ste eeu
deur twee plaaslike stadsbeplanners, Clarence S. Stein en Henry Wright, in die
Verenigde State as 'n vorm van laedigtheidbehuising toegepas is. Hulle het een
van die mees kenmerkende voorbeelde van Kalifornië se binnens- en buitenshuise
woon- en leefideaal geword.

Die streek se warm en sonnige klimaat was uiters geskik vir die verwesenliking
van 'n behuisingsideaal waarin natuur en oop groen ruimtes sentraal gestaan het.
Sorgvuldig beplande tuinwoonstelkomplekse was 'n aantreklike en bekostigbare
alternatief tot laestandaardbehuising gedurende die Groot Depressie en het
later, ná die VSA se toetrede tot die Tweede Wêreldoorlog, groter getalle
werkers van krygstuigfabrieke asook, vanaf 1945, oorlogsveterane en hul gesinne
gehuisves.

In die laat 1970's het die argitek Frank Gehry, 'n boorling van Kanada, met die
renovasie van 'n ou woonhuis 'n argitektoniese en ontwerprewolusie begin het toe
hy - in plaas van konvensionele boumateriale - met staaldraadhekke en sinkplate
geëksperimenteer het. Gehry se opgeknapte huis was nie soseer die beginpunt van
'n nuwe ontwerpskool nie, maar eerder die aanleiding en voorbeeld vir 'n hele
reeks ongewone kleurryke en ietwat anargistieste ontwerpstyle wat onder meer van
punk-estetiek gebruik gemaak het en waarna as "nuwe golf" (new wave) verwys is.
Alhoewel dit sekere ooreenkomste toon met die Memphis-styl, is dit 'n styl wat
eie is aan Kalifornië en aangepas by dié deelstaat se leefstyl en klimaat.

Een van die bekendste voorbeelde vir dié styl is die Petal House, 'n ou woonhuis
waarvan die dak opgeknap en op 'n ongewone manier van binne na buite gekeer is
soos oop blomblare om plek te skep vir 'n jacuzzi-swembad en 'n reeks kubiese
ateljees wat met piramides bekroon is.

Eers in die 1880's het Frank Sprague 'n meer gesofistikeerde tremstelsel
ontwikkel wat binnekort die belangrikste openbare vervoermiddel vir die hele Los
Angeles County geword het. Omstreeks 1900 het 'n aantal nedersettings in
Suid-Kalifornië oor elektriese tremstelsels beskik. Hulle is aangevul deur
treinlyne wat die middestad van Los Angeles met voorstede en aangrensende
nedersettings verbind het. Ondanks hulle gewildheid by die publiek was die bou
en onderhoud van elektriese treine baie kapitaalintensief sodat maatskappye
dikwels deur bankrotskap bedreig is. Toe een van hierdie ondernemings in
finansiële moeilikhede beland het, het Henry E. Huntington, die neef en
erfgenaam van South Pacific Railroad se president Collis P. Huntington, sy kans
gegryp en aandele gekoop. Nadat hy nie toegelaat is om ná die afsterwe van sy
oom in 1900 die pos van president te oorneem nie, het Henry E. Huntington hom op
eiendomme en die ontwikkeling van Suid-Kalifornië se vervoerstelsel toegespits.
In 1901 is sy befaamde Pacific Electric Railroad Company, meestal kort PE
genoem, geïnkorporeer. In die volgende nege jaar het Huntington sy treinnetwerk
stelselmatig uitgebou: nuwe lyne is gebou, nuwe spoorwegmaatskappye
geïnkorporeer en bestaande lyne van mededingers oorgeneem.

Ná 'n bouprogram, wat nege jaar sou voortduur, en pogings van Southern Pacific
om die beheer oor PE te kry, het Huntington die meeste van sy aandele aan sy
mededinger verkoop. Met hierdie samesmelting het die twee groot
vervoermaatskappye ontstaan wat die spoorwegbedryf in Los Angeles en sy omgewing
in die volgende jare sou oorheers. PE is nou as 'n dogtermaatskappy van Southern
Pacific bestuur en het nog oor enkele plaaslike tremlyne beskik, maar hom
andersins op die bedryf van sneltreindienste tussen Los Angeles en ander
nedersettings in Suid-Kalifornië toegespits. In sy beste tye het PE 1 164 myl se
elektriese spoorlyne in vier counties beheer en was sodoende die grootste
elektriese spoormaatskappy ter wêreld.

As deel van die ooreenkoms met Southern Pacific het Huntington die volledige
beheer oor die Los Angeles Railway Company (LARY) gekry, 'n smalspoorstelsel wat
die meeste van Los Angeles se tremlyne bedryf – en negentig persent van alle
spoorpassasiers in die stad vervoer het. Beide, PE en LARY, het 'n beslissende
rol by die vinnige groei van Los Angeles in die laat 19de en vroeë 20ste eeu
gespeel. Die groot stroom immigrante het hulle veral in voorstedelike gebiede
gevestig.

Die agteruitgang van spoorgebonde openbare vervoer in die 1940's word deur
sommige outeurs as 'n sameswering van die motor- en oliebedryf, veral General
Motors (GM), beskryf. LARY is in 1944 as deel van Henry E. Huntington se boedel
aan American City Lines, 'n dogtermaatskappy van National City Lines, verkoop.
Groot ondernemings uit die motorbedryf soos GM, Standard Oil of California,
Firestone Tire and Rubber Company, Phillips Petroleum Company en Mack Truck het
oor 'n minderheid aandele in National City Lines beskik, en daar is onmiddellik
begin om trem- met buslyne te vervang.

In voorstedelike gebiede van Suid-Kalifornië het motorbusse die oorspronklike
tremlyne egter al twee dekades vroeër, vanaf 1921, begin vervang. So het ook
LARY se bestuurders reeds in 1940, vier jaar voordat die onderneming verkoop is,
besluit om hul trems ten gunste van busse uit te faseer. Hierdie proses is
vanweë die uitbreek van die Tweede Wêreldoorlog en die gepaardgaande tekort aan
gom en ruolie vertraag. Pendelaars het al jare vroeër begin om die voorkeur aan
privaat motors te gee, en die persentasie was groter hoe verder hul
voorstedelike woonbuurte van die middestad af geleë was. In die eerste drie
dekades van die 20ste eeu was daar steeds besware oor die gehalte van openbare
vervoerdienste, hoë tariewe en stampvol trems en treine. So is tremmaatskappye
daarvan beskuldig dat hulle te weinig waens ingespan het om hul bedryf meer
winsgewend te maak. Nuwe lyne dwarsdeur die stad is nie gebou nie, en yl
bevolkte voorstedelike gebiede is nie by die spoornetwerk ingesluit nie. Terwyl
veiligheidstandaarde verlaag is, was daar ook beskuldigings van korrupsie.

Die sukses van motors as belangrikste vervoermiddels was daarnaas nou verbonde
met sosio-ekonomiese faktore en die destydse stadsbeplanning. Ouer
metropolitaanse gebiede in die ooste van die Verenigde State, maar ook San
Francisco in Noord-Kalifornië, het 'n meer gesentraliseerde groeipatroon van
voorstede getoon wat rondom die middestad ontstaan het. Daarenteen het Los
Angeles eers relatief laat tot 'n groter metropool begin ontwikkel – en dit was
nooit 'n mekka vir voetgangers nie. Weens die gebrek aan natuurlike grense soos
riviere en berge kon die stadsgebied steeds verder uitbrei om as hoogs
gedesentraliseerde ekonomie op motors te steun. Ander Amerikaanse metropole het
uiteindelik dieselfde pad geloop, met die verskil dat dié proses hier eers ná
die Tweede Wêreldoorlog begin het.

Die bou van 'n uitgebreide moltreinstelsel was 'n tweede opsie. So het Pacific
Electric in 1926 met die bou van 'n sodanige stelsel begin. In die 1920's en
1930's het steeds meer belangegroepe hulle ten gunste van 'n moltreinnetwek
uitgespreek, maar finansiële oorwegings was die hoofrede vir die besluit om nie
met die bou daarvan voort te gaan nie. Die bevolkingsdigtheid van Los Angeles
was te laag om moltreine ekonomies vatbaar te maak sodat hulle, in teenstelling
met snelweë, van subsidies afhanklik sou gewees het.

Los Angeles beskik oor 'n eersterangse netwerk van snelpaaie wat die stad met
alle ander Amerikaanse metropole verbind. Die vernaamste snelweë en grootpaaie
sluit in: Interstate 5 wat in suidelike rigting deur San Diego tot by Tijuana in
Meksiko loop en daarna in noordelike rigting deur Sacramento, Portland en
Seattle tot by die Kanadese grens loop; Interstate 10, die suidelikste
Interstate Highway in die VSA wat in oos-westelike rigting van kus tot kus deur
onder meer Phoenix in Arizona tot by Jacksonville in Florida loop; die
Interstate 15 wat Los Angeles met Las Vegas in Nevada en Salt Lake City in Utah
verbind; die Interstate 40 wat onder meer deur Oklahoma City en Memphis loop; en
die U.S. Route 101 wat na die Sentrale Kusgebied van Kalifornië, San Francisco,
die Redwood Empire en die kusgebied van die deelstate Oregon en Washington loop.
Die Pacific Coast Highway (State Highway 1) verbind Los Angeles in noordelike
rigting met kusstede soos Santa Barbara en San Francisco.

Die Internasionale Lughawe van Los Angeles (LAX) is in Westchester, 'n
suid-westelike stadsbuurt sowat 26 kilometer van die middestad, geleë. Met meer
as 74 miljoen passasiers in 2015 is dit die vierde besigste lughawe ter wêreld.

Die lughawe is volgens 'n besluit van Los Angeles se stadsraad in die laat
1920's gebou en het eers in die laat 1940's by Burbank-lughawe verbygesteek om
Los Angeles se grootste lughawe te word. Tegelykertyd is die naam in 1949 na Los
Angeles International Airport gewysig. In 1958 het die argitekte-ateljee Pereira
& Luckman die opdrag gekry om die lughawe volgens die vereistes van die nuwe
stralertydperk uit te brei. Daar is voorsiening gemaak vir 'n massiewe reeks
terminaalgeboue en parkeerplekke in die sentrale gedeelte van die lughaweterrein
wat deur 'n sentrale koepel van staal en glas met mekaar verbind sou word.

Dié bouplan is egter nooit ten volle uitgevoer nie, en in plaas van die beplande
koepel is in 1961 die kenmerkende wit Theme Building opgerig. Die gebou, wat ook
'n restaurant huisves, herinner aan 'n "vlieënde piering" wat op sy vier bene
geland het en is deur die stadsraad in 1992 as 'n kulturele en historiese
monument aangewys.

Alhoewel LAX verreweg die grootste lughawe in die metropolitaanse gebied van Los
Angeles is, word die gebied vanweë sy groot oppervlak deur 'n bykomende stelsel
van kleiner lughawens bedien wat dikwels nader aan belangrike
toeristetrekpleisters geleë is. Hollywood en Griffith Park kan byvoorbeeld
maklik deur die nabygeleë Bob Hope-lughawe in Burbank bedien word, terwyl
Disneyland, die Honda Center, die Angel-stadion in Anaheim en ander
besienswaardighede in Orange County deur die plaaslike John Wayne-lughawe bereik
kan word.

Bestemmings langs die kus soos Palos Verdes en Huntington Beach is naby Long
Beach se lughawe geleë, terwyl die groter nedersettings van die Inland Empire,
Riverside en San Bernardino deur die Internasionale Los Angeles-Ontario-lughawe
bedien word. Die stedelike lughawe van Santa Monica, Zampernini Field-lughawe in
Torrance en Van Nuys-lughawe is veral vir kleiner privaat vliegtuie van belang.

Ondanks die groot oppervlakte van die stad is openbare vervoer swak ontwikkel:
Daar is net vier moltreinlyne wat in 2000 ingewy is, en die sowat 200 buslyne is
ongeag hul uitgebreide netwerk vanweë hul relatief lae spoed meestal geen
alternatief nie. Tremlyndienste is in 1963 gestaak.

Die Los Angeles County Metropolitan Transportation Authority (Metro), wat die
openbare vervoer in die Distrik van Los Angeles beheer, is egter tans besig om
die bus- en stadstreinnetwerk uit te brei; die Eastside-uitbreiding is in 2009
voltooi en bied 'n regstreekse stadstreinverbinding tussen East Los Angeles en
die San Gabriel Valley. 28 nuwe Metro Rapid-buslyne het reistye vanaf 2009 met
sowat 25 persent verminder, en die snelbusnetwerk verbind met sy totale lengte
van 400 myl 34 stede en 11 nie-geïnkorporeerde nedersettings in die Distrik van
Los Angeles met mekaar.

Metro vervoer daagliks sowat 1,7 miljoen pendelaars op sy bus-, moltrein- en
ligte spoorweglyne. Die busnetwerk is met 1,4 miljoen passasiers per dag die
tweede besigste in die Verenigde State. In 2005 het sowat 'n tiende van alle
pendelaars in Los Angeles gebruik gemaak van openbare vervoermiddels.

Los Angeles is nog steeds 'n belangrike spoorwegsentrum vir plaaslike en
transkontinentale spoorweë, terwyl Los Angeles se Pasifiese seehawe in San
Pedrobaai oor die grootste houerterminaal in Noord-Amerika beskik.
Interstedelike treindienste onder beheer van Amtrak verbind Los Angeles met
ander metropole en stede. Union Station, die hoofstasie van Los Angeles, is net
noord van die middestad geleë.

Na Union Station, wat in Mei 1939 geopen is, word dikwels as die "Laaste van die
Groot Spoorwegstasies" verwys wat in die Verenigde State opgerig is. Die stasie
is deur die argitekte Donald B. en John Parkinson bewustelik in 'n soort
Neogotiese boustyl ontwerp wat met die "brutale realisme" van treinstasies aan
die Amerikaanse Ooskus sou kontrasteer. Sy massiewe, ryk versierde wagkamer met
sy groot vensters, wat die Kaliforniese lig laat binnestroom, herinner met sy
ligte styl, aardkleure en versierpatrone wat aan Indiaanse voorbeelde ontleen
is, in baie opsigte aan 'n kerkskip. Nogtans is dit kleiner as vergelykbare
union stations in ander Amerikaanse metropole.

Vandag is Union Station 'n belangrike terminus en tussenstasie vir nasionale en
Kaliforniese Amtrak-passasierstreine, Metrolink se pendelaarstreine en ligte
spoorlyne. Union Station dien daarnaas ook as busstasie vir 'n aantal buslyne.

Die seehawe van Los Angeles in San Pedro is die grootste in die Verenigde State
ten opsigte van vraghouervolume en vragwaarde. In die kalenderjaar 2015 is 8,1
miljoen twintig-voet-ekwivalente eenhede (TEU) se vrag gehanteer. As die
leidende poort vir handel tussen die VSA en Asië beskik die hawe oor 'n hoogs
moderne houerterminaal; die grootste werkmag van gekwalifiseerde hawearbeiders;
stoorgeriewe en bergplek wat in alle behoeftes van vragrederye kan voorsien; die
grootste en nuutste vloot van vragvoertuie in die hele VSA asook gereelde
spoorverbindings na die belangste vragspilpunte dwarsoor die land wat maklike en
vinnige toegang tot die nasionale mark verseker.

In 1911 het 'n verdere vyftien onafhanklike filmateljees (Independents) van New
York, die destydse sentrum van die rolprentbedryf, na Los Angeles verhuis. Hulle
is veral deur die aangename klimaat en die langer dae gelok – destyds was daar
nog geen kunslig beskikbaar nie, en rolprente is dus buite of in ateljees met 'n
glasdak geskiet. Daarnaas het die groot afstand van New York ook teen voordeel
van kleiner filmmaatskappye gestrek, wat nie by die magtige, New York-gebaseerde
Motion Pictures Patents Company (MPPC) wou aansluit nie en as gevolg hiervan met
hoë boetes en lisensiegelde bedreig is.

Die nuwe filmbedryf het vinnig gegroei en sy ekonomiese sukses het welvaart vir
die stad gebring. Talle regisseurs en produsente soos Cecil B. DeMille, Samuel
Goldwyn, Jesse L. Lasky en Adolph Zukor het kantore in Hollywood geopen. Maar
eers met David Griffith se epiese stomfilm The Birth of A Nation (1915) het die
bedryf tot 'n selfstandige nywerheid met sy eie tegnieke en spesialisering
ontwikkel. Teen hierdie tyd was baie kleiner maatskappye besig om bankrot te
gaan of is deur groter filmateljees oorgeneem, wat hulle in die dertigerjare
byna almal in voorstede soos Culver City, Burbank of West Los Angeles gevestig
het. Paramount Pictures was die enigste groot rolprentateljee wat in Hollywood
aangebly het.

Die nuwe wetgewing teen kartelle (deur die sogenaamde Paramount-wet van die jaar
1948 is filmateljees onder meer gedwing om van hulle rolprentteaters ontslae te
raak), die groei van die buitelandse filmnywerhede ná die Tweede Wêreldoorlog en
veral die gewildheid van televisie het tot die ekonomiese agteruitgang van Los
Angeles se filmbedryf in die vyftigerjare gelei, en eers in die 1970's en 1980's
het die rolprentnywerheid danksy regisseurs soos Steven Spielberg en George
Lucas 'n nuwe opswaai beleef. Hulle het die konsep van die trefferrolprent
(Engels: blockbuster) ontwikkel – monumentale filmproduksies, wat met hulle
spesiale effekte talle besoekers na die rolprentteaters gelok het. Danksy
hierdie konsep het Hollywood die sinoniem van die Amerikaanse rolprentbedryf met
sy professionele en vermaaklike rolprentproduksies gebly, wat op bekende akteurs
en 'n gelukkige slot steun.

Die belangrikste dag- en weekblaaie, wat in Los Angeles uitgegee word, is die
Los Angeles Times, La Opinión ('n Spaansmedium-koerant), L.A. Weekly, L.A. City
Beat, Los Angeles Business Journal, Los Angeles Daily Journal, Variety, Los
Angeles Downtown News, Daily News, Daily Breeze en Long Beach Press-Telegram.

Die Los Angeles Times is een van die nasionale dagblaaie in die VSA en met 'n
sirkulasiesyfer van byna een miljoen eksemplare per dag ook die tweede grootste
koerant in die land na die New York Times. Die Los Angeles Times het as Los
Angeles Daily Times vir die eerste keer op 4 Desember 1881 verskyn, maar het
kort daarna bankrot gegaan. Eers die befaamde uitgewer Harrison Gray Otis het
daarin geslaag om van die nuusblad onder sy huidige naam 'n groot sukses te
maak.

Die LA Times was aanvanklik eerder 'n konserwatiewe koerant wat die
Republikeinse Party gesteun het, en Otis se mediaveldtog teen die vakbonde het
op 1 Oktober 1910 tot 'n bomaanslag gelei waarin 21 mense gedood en die
redaksiekantore volledig verwoes is. In 1917 is Otis as uitgewer deur sy
skoonseun Harry Chandler opgevolg. Die Chandler-dinastie het die LA Times
vervolgens tot die 1980's oorheers. Onder hul bestuur het die nuusblad reeds in
die 1960's begin om meer liberale standpunte in te neem.

In 2000 is die nuusblad deur die Tribune Company oorgeneem, een van die grootste
media-ondernemings in die VSA. Die publikasie van die laaste mededingende
dagblad op die plaaslike mark, die Los Angeles Herald Examiner, is in 1989
gestaak. Nogtans was daar teen die begin van die 21ste eeu 'n daling in die LA
Times se sirkulasiesyfer. Desondanks het die Times lankal 'n reputasie as een
van die leidende Amerikaanse dagblaaie opgebou en het net in 2004 vyf
Pulitzerprystoekennings gewen. Slegs die New York Times het in hierdie opsig nog
beter gevaar.

Die futuristiese Walt Disney Concert Hall is volgens 'n ontwerp van die bekende
Kanadees-Amerikaanse argitek Frank Gehry gebou en op 23 Oktober 2003 ingewy. Die
konsertgebou het danksy 'n vennootskap van die Distrik van Los Angeles en
privaat borge soos onder meer Lillian Disney (1899–1997) en ander lede van die
Disney-familie ontstaan en huisves die Filharmoniese Orkes van Los Angeles onder
leiding van Esa-Pekka Salonen en die LA Master Chorals.

Die Theater District langs die Broadway staan bekend vir sy pragtige
rolprentteaters. Die Bradbury Building, wat in 1893 opgerig is, pronk met sy
sonverligte atrium en stylvolle tralies van smeedyster om sy balkonne. In 1982
is die Bradbury net soos die nabygeleë rolprentteater Million Dollar Theater uit
die jaar 1918 as argitektoniese agtergrond vir die Britse regisseur Ridley Scott
se wetenskapsfiksie-rolprent Blade Runner gebruik. Die eerste rolprentteater van
die Verenigde State, die Electric Theatre wat in 1902 geopen is, is in Los
Angeles geleë.

Ander ekstravagante rolprentteaters sluit die Los Angeles Theater, wat in 1931
binne 'n tydperk van slegs 90 dae vir die première van Charlie Chaplin se City
Lights opgerig is, en die Orpheum, 'n pragtige voorbeeld van die
Neorenaissance-boustyl met breë trappe en elegante ligkrone.

Die Hollywood Bowl, 'n natuurlike amfiteater, is in die heuwellandskap buite Los
Angeles geleë en huisves die Filharmoniese Orkes van Los Angeles en die
Hollywood Bowl-orkes. Kunstenaars soos die Beatles, Frank Sinatra en Mikhail
Baryshnikov het al hier opgetree.

Los Angeles beskik oor 'n groot aantal beduidende museums soos die History
Center of the California Historical Society, die Armand Hammer Museum of Art and
Cultural Center, die Southwest Museum met sy versameling van Eerste Nasies-kuns,
die J. Paul Getty Museum en die Los Angeles County Museum of Art (LACMA).

Die Museum of Contemporary Art is in 1986 op die Grand Avenue se California
Plaza geopen. Die gebouekompleks, 'n speelse ontwerp met rooierige, geometriese
blokke, is deur die Japanse argitek Isozaki Arata geskep wat na die gebou as "'n
klein dorp in die vallei van wolkekrabbers" verwys het. Die museum vertoon 'n
indrukwekkende versameling van skilderye en skulpture van Franz Kline, Mark
Rothko, Robert Rauschenberg, Claes Oldenburg en Antoni Tapies.

Die Santa Monica Museum of Art in die voorstad Santa Monica lok kunsliefhebbers
met sy versameling van eietydse kuns. Die Getty Museum, 'n instelling van
wêreldfaam, is in Brentwood geleë, 'n distrik van West Los Angeles in die Santa
Monica-berge. Die sentrum huisves sedert 1997 die J. Paul Getty Museum en ander
wetenskaplike instellings soos die Getty Conservation Institute wat veral
restourasiewerk doen, en die Getty Leadership Institute, 'n opleidingsentrum vir
vakpersoneel van musea.

Die miljardêr J. Paul Getty se persoonlike versameling van sowat 50 000
kunswerke, waaronder veral klassieke kuns soos beeldhouwerke, skilderye,
tekeninge, manuskripte en foto's, word in die J. Paul Getty Museum vertoon wat
vrye toegang aan besoekers bied.



https://af.wikipedia.org/wiki/Frankryk

Frankryk (Frans: France [fʁɑ̃s]), amptelik die Franse Republiek (République
française [ʁepyblik fʁɑ̃sɛz]), is 'n sentralistiese, demokratiese land in
Wes-Europa, begrens deur België, Luxemburg, Duitsland, Switserland, Italië,
Monaco, Spanje en Andorra.

Frankryk is 'n stigterslid van die Europese Unie (en tans volgens sy oppervlakte
ook die grootste lidland) asook 'n stigterslid van die NAVO en die Verenigde
Nasies. In 1999 is die Euro-geldeenheid ingevoer en in 2002 die Euro-banknote en
-muntstukke.

Naas die metropolitaanse (Europese) gebied van Frankryk is daar oorsese gebiede
in die Karibiese See (onder meer 'n gedeelte van die eiland Saint-Martin),
Suid-Amerika (Frans-Guyana), Noord-Amerika (Saint-Pierre en Miquelon), in die
Indiese Oseaan (Mayotte en Réunion) en in Oseanië (Frans-Polinesië en Wallis en
Futuna).

Die naam Frankryk is afgelei van die Franke, 'n Germaanse volk wat die gebied ná
die einde van die Romeinse Ryk verower het.

Die land, wat meer as dubbel so groot is soos die Verenigde Koninkryk, het ná
die Tweede Wêreldoorlog 'n vinnige groei van sy stedelike gebiede beleef.
Desondanks is die grootste deel van die land plattelandse gebiede, en die
landbousektor speel tradisioneel 'n baie belangrike rol in die binnelandse
politiek van Frankryk.

Die land se lang en ryk geskiedenis bly lewendig in sy Romeinse ruïnes,
middeleeuse katedrale en stede. Die erfenis van die tydperk voor die Franse
Rewolusie van 1789 sluit talle 18de eeuse kastele (châteaux) in. Frankryk is met
jaarliks meer as 75 miljoen besoekers die belangrikste toeristebestemming ter
wêreld.

Terwyl die grootste deel van Frankryk se staatsgebied in Wes-Europa lê, is daar
wyd verspreide Franse gebiede en besittings in Noord-Amerika, die Karibiese See,
Suid-Amerika, die westelike en suidelike Indiese Oseaan, die noordelike en
suidelike Stille Oseaan en Antarktika.

Wanneer daar na die Europese gebied van Frankryk verwys word (insluitend
Korsika), word dikwels die term die metropolitaanse Frankryk gebruik (afgelei
van Frans la France métropolitaine, of net la Métropole), in teenstelling met
die oorsese départements en gebiede, wat as die oorsese Frankryk (la France
d'outre-mer, of kort les DOM-TOM, 'n afkorting van die Franse départements
d'outre-mer - territoires d'outre-mer) bekend staan.

Die metropolitaanse Frankryk, wat danksy sy vorm dikwels ook l'Hexagone (die
heksagoon) genoem word, het 'n oppervlak van meer as 'n halfmiljoen vierkante
kilometer, wat in die noorde en weste deur kusvlaktes en heuwels gekenmerk word.
Meer as die helfte van die oppervlakte lê minder as 250 meter bo seevlak. Die
res van die land is bergagtig, met die Sentraalmassief (Massif Central) in die
suidelike middel van die land, die Pireneë in die suidweste en die Alpe in die
suidooste. Frankryk se hoogste berg, die Mont Blanc, is tegelykertyd ook die
hoogste in Europa met 4 810 meter. Die Bretonse Massief sluit 'n gedeelte van
Normandië in en strek in suidwaartse rigting tot by La Rochelle. Ander
berggebiede is die Vogese-bergreeks in Elsas en die Franse gedeelte van die
Ardenne. Sowat 27 persent van Frankryk se oppervlak word deur bosgebiede
beslaan; die land is die bosrykste in die Europese Unie.

Die Sentraalmassief, wat sowat 'n sesde van Frankryk se landoppervlakte tussen
die Rhône-Saônevallei en die Akwitaanse bekken beslaan, is deur vulkaniese
aktiwiteite sowat tien tot dertig miljoen jare gelede gevorm. Die hoogste
bergpieke is die Puy de Sancy (1 886 meter) en die Plomb du Cantal (1 858
meter). Die oorheersende kalksteen maak die Sentraalmassief minder geskik vir
landbouaktiwiteite.

Tussen die berggebiede lê uitgestrekte rivierbekkens soos dié van die Loire,
Rhône, Garonne en Seine. Die groot riviere word deur kanale met mekaar verbind.

Korsika, die grootste Franse eiland in die Middellandse See met 'n oppervlak van
8 680 vierkante kilometer, word veral deur bergagtige landskapsvorme met
gereelde sneeuval in die winter gekenmerk. Meer as veertig bergpieke bereik
hoogtes van meer as 2 000 meter. Net sowat 'n kwart van die eiland is geskik om
as weivelde vir skape en bokke te dien. Naas die beboste gebiede, wat ook 'n
kwart van Korsika se oppervlak beslaan, is daar net sowat twee persent
landbougebiede in die valleie, langs die kus en op geterrasseerde berghange.

Frankryk het met uitsondering van die noordooste slegs natuurlike grense,
waarvan die helfte deur die Ryn, die Alpe en die Pireneë gevorm word. Die ander
helfte van die land se sowat 5 500 kilometer lange grenslyn word deur die kuste
van die Engelse Kanaal in die noorde, die Atlantiese Oseaan in die weste en die
Middellandse See in die suidooste gevorm.

Danksy die oorsese départements en gebiede, wat wêreldwyd verspreid is, beskik
Frankryk oor die tweede grootste Eksklusiewe Ekonomiese Sone (EES) na dié van
die Verenigde State, met 'n totale oppervlak van 11 035 000 vierkante kilometer.

Danksy vogtige lugmassas, wat vanuit die Atlantiese Oseaan na die binneland
beweeg, word die noordweste van Frankryk deur 'n maritiem-gematigde klimaat met
reënval dwarsdeur die jaar, relatief klein daaglikse en seisoenale
temperatuurskommelinge en dikwels winderige weer gekenmerk. Die suide toon
Mediterreense invloede met warm en relatief droë somers en hoë reënval gedurende
die najaar. Die Paryse Bekken en Noordoos-Frankryk het 'n meer kontinentale
klimaat met groter seisoenale temperatuurskommelinge en laer neerslae. In die
berggebiede daal die kwik in die winterseisoen dikwels benede vriespunt, en
sneeuvalle kom gereeld voor.

Die huidige Frankryk kom grootliks met die antieke Keltiese Gallië ooreen wat
deur Gaius Julius Caesar verower is, maar sy naam is nogtans van 'n Germaanse
volk, die Franke, afgelei. Franke beteken letterlik "vrye mense"; die volk het
hom in die laat-antieke tydperk in Romeinse gebiede gevestig. As 'n volk van
oorwegend Keltiese en Romeinse afkoms het die Franse sodoende ook 'n Germaanse
substraat gekry.

Karel die Kale, die seun van Lodewyk die Vrome en Judith van Beiere, het tussen
843 en 877 as koning van die Wes-Frankiese Ryk geregeer. In 875 is hy deur pous
Johannes VIII na Rome genooi en tot keiser gekroon, maar slegs twee jaar later
oorlede. Weens die vroeë afsterwe van sy seun Lodewyk die Stamelaar (877–879) en
sy twee seuns het die ryk egter geleidelik begin ontbind.

Neder-Boergondië het in 877 onder die heerskappy van Boso van Wene en
Hoog-Boergondië (Franche-Comté) in 888 onder Rudolf I (888–912) onafhanklike
koninkryke geword. Die seuns van albei heersers is later tot konings van Italië
gekroon.

Ná die gedwonge bedanking van koning Karel III is Odo, graaf van Parys
(888–898), tot die eerste teenkoning verkies. Die Karolingiese dinastie het
vervolgens nog sowat honderd jaar lank aan die bewind gebly, maar die werklike
gesag in die koninkryk is deur Odo se nasate, die Robertyne, uitgeoefen.

Net soos in Duitsland het ook in die Wes-Frankeryk groot administratiewe geweste
begin vorm: Francia, Champagne, Akwitanië, Gascogne, Toulouse, Gothië,
Katalonië, Bretagne, Normandië en Vlaandere.

In die 14de eeu ontwikkel Frankryk met sy twintig miljoen inwoners (in
vergelyking met Duitsland se veertien en Engeland se vier miljoen) tot die
magtigste nasie in Europa.

Die verbod op 'n sogenaamde hervormingsbanket in Parys het die aanleiding tot
die sogenaamde Februarie-rewolusie tussen 22 en 24 Februarie 1848 gegee.
Studente, werkers en lede van die Nasionale Garde het straatversperrings opgerig
en sodoende die "burgerlike koning" gedwing om afstand van die troon te neem. Ná
die proklamasie van die republiek het 'n progressief-sosialistiese regering
begin om sosiale wette soos die "reg op arbeid" af te kondig en "nasionale
werkwinkels" vir werkloses in die lewe geroep. Die eerste algemene verkiesing
van die Franse parlement in April 1848 is egter deur burgerlik-konserwatiewe
partye gewen.

In Mei van dieselfde jaar het radikale Sosialiste soos Louis Auguste Blanqui
begin om volskaalse betogings teen die nuwe regering te organiseer. Aangesien
die nasionale werkwinkels nie lewensvatbaar was nie, is hulle in Junie gesluit.
Die Paryse werkers het onmiddellik in opstand teen die regering gekom. Die
oorlogsminister Eugène Cavaignac (1802–1857) het onbeperkte volmagte ter
beëindiging van die onluste gekry en besluit om die "rooi gevaar" summier dood
te skiet. Sowat 20 000 opstandelinge het hul lewens verloor.

Die nuwe Franse grondwet van November 1848 het voorsiening gemaak vir 'n
eenkamerparlement en 'n regstreeks verkose staatspresident as regeringshoof. Die
Franse burgery, wat besorg was oor die politieke stabiliteit van die land, het
met driekwart van die uitgebragte stemme Louis Napoléon, 'n neef van Napoleon I,
as prins-president verkies. Sy anti-parlementêre houding en beleid is deur groot
dele van die bevolking en die kerk verwelkom, terwyl die Republikeine veral teen
Louis se Roomse Ekspedisie in 1849 ter beskerming van die Kerkstaat beswaar
aangeteken het. 'n Republikeinse opstand in Junie 1849 is neergeslaan.

Die Paryse wêreldtentoonstellings van die jare 1855 en 1867 en die grootskaalse
bouprojekte in Parys tussen 1852 en 1865, wat van die metropool die "wêreld se
hoofstad" sou maak was kenmerke van Frankryk se nuwe welvarendheid. Tegelykertyd
het Algerië 'n belangrike verskaffer van graan geword en talle Franse setlaars
het hulle hier gevestig. Ook in Afrika, Libanon, Sirië, Indië en Sjina het
Frankryk as 'n koloniale moondheid opgetree. Tussen 1859 en 1869 het die
Suezkanaal in Egipte onder meer danksy Franse steun ontstaan.

Die Franse steun vir nasionalistiese bewegings in Italië, Duitsland en op die
Balkanskiereiland was daarop gemik om die Franse invloed ná die nederlaag van
1815 weer te vergroot. Die land het ook 'n belangrike rol in verband met die
Krimoorlog (1854–1856) gespeel en as bemiddelaar tussen Rusland en Engeland
opgetree.

In 1867 het Napoleon se buitelandse beleid egter 'n aantal teenslae ervaar -
Nederland het geweier om Luxemburg aan Frankryk te verkoop, die Verenigde State
het die Franse inmenging in Meksiko afgeweer, en weens die voortgesette optrede
as militêre bondgenoot van die Kerkstaat het betrekkinge met Italië gespanne
gebly.

Terwyl die meeste Europese moondhede danksy die bekwame Duitse kanselier Otto
von Bismarck se diplomatiese onderhandelinge hul neutraliteit verklaar het, is
die Franse troepe ná 'n Duitse offensief en hewige gevegte verslaan. Op 1
September 1870 het 'n Franse leër onder maarskalk MacMahon (1808–1893) naby Metz
gekapituleer, en Napoleon III is deur die Duitsers gevange geneem. Gematigde
republikeinse politici het op 4 September die Derde Franse Republiek
geproklameer en 'n nasionale regering ter verdediging van die land gevorm.

Tydens die beleg van Parys het gewapende burgers, die sogenaamde Franctireurs,
teen die Duitse troepe geveg, maar in Januarie 1871 het ook die Franse hoofstad
gekapituleer. Die Nasionale Vergadering van Frankryk het in Bordeaux president
Thiers tot die hoof van die uitvoerende gesag verkies. In die voorvrede van
Versailles het Frankryk Elsas-Lotaringe aan Duitsland afgestaan en toegestem om
'n oorlogskadevergoeding ter waarde van vyf miljard frank aan Duitsland te
betaal, terwyl gebiede in Oos-Frankryk onder Duitse besetting gekom het. Op 10
Mei 1871 is die amptelike Vrede van Frankfurt am Main gesluit.

Ná die oorlog het die nuut verenigde state Duitsland en Italië as nuwe moondhede
in Europa opgetree. Nadat Frankryk se leidende rol op die vasteland aan die
Duitse Keiserryk moes afstaan, het die kloof tussen Duitsers en Franse steeds
verder gegroei.

Nog voor die vredesluiting met Duitsland het Kommunistiese en Sosialistiese
groeperings, die sogenaamde Communards, 'n poging onderneem om die regering
omver te werp. Die opstand van die Paryse Commune tussen Maart en Mei 1870 is
egter deur maarskalk MacMahon bloedig neergeslaan, en in die sogenaamde
"Bloedige Week" het sowat 30 000 opstandelinge gesneuwel.

Ná die betaling van 'n oorlogskadevergoeding het die Duitse besettingstroepe
Oos-Frankryk voortydig ontruim, en die konserwatiewe meerderheidspartye het
MacMahon tot president verkies. Pogings om die monargiese stelsel te herstel was
vergeefs nadat die laaste Bourbonse troonpretendent, die graaf van Chambord,
geweier het om Frankryk se nasionale vlag, die Trikolore, te erken. Met 'n
meerderheid van slegs 353 teen 352 stemme is in 1875 die Derde Republiek
geproklameer.

Ná die monargiste se oorwinning in die verkiesing van 1885 is 'n
outoritêr-nasionalistiese beweging in die lewe geroep, wat volgens sy leier, die
oorlogsminister Georges Boulanger (1837–1891) Boulangisme genoem is en naas
monargiste ook konserwatiewe en radikale groeperings verenig het. Die
republikeinse oorwinning in die verkiesing van 1889 het egter 'n einde aan
Boulanger se diktatoriese aspirasies gemaak. Ná sy vlug uit Frankryk het hy in
Brussel selfmoord gepleeg.

Ná die Tweede Wêreldoorlog het generaal Charles de Gaulle op 25 Augustus 1944
die Vierde Republiek as 'n reaksie op die Vichy-bewind en sy oormatige
magskonsentrasie geproklameer. Die verkiesings vir 'n grondwetlike vergadering,
wat 'n nuwe grondwet sou saamstel, is in Oktober 1945 gehou. Die afgevaardigdes
het generaal de Gaulle as regeringsleier verkies, maar in die volgende maande
het dit duidelik geword dat sy ambisieuse projek om die Franse staatkundige
bedeling te hervorm nie die nodige toestemming sou kry nie. De Gaulle het op 20
Januarie 1946 bedank.

In die verkiesings vir die eerste nasionale vergadering van die Vierde Republiek
het die Franse kiesers op 10 November 1946 sterk steun vir partye getoon wat
gedurende die oorlog aktief by die Franse weerstandsbeweging Résistance betrokke
was - die kommunistiese PCF, die gaullistiese MRP en die sosialistiese SFIO wat
'n regeringskoalisie onder leiding van die sosialistiese president Vincent
Auriol (1947–1954) gevorm het. Dit was egter vinnig duidelik dat die politieke
standpunte van die drie partye aanmerklik van mekaar verskil het, veral met
betrekking tot Frankryk se buitelandse beleid.

So was die Moskou-georiënteerde Kommunistiese Party sterk gekant teen Frankryk
se politieke toenadering tot die Verenigde State tydens die Koue Oorlog en het
derhalwe liewer hul plekke in die opposisiebanke ingeneem. So was die Franse
regering in staat om 'n aktiewe rol by die Europese integrasieproses te speel.
Die land het tot die OESO en NAVO toegetree en nouer politieke bande met
Duitsland gesmee - 'n beleid wat die basis vir 'n Europese versoeningsbeleid sou
vorm.

Die onafhanklikheidsbewegings in Frankryk se oorsese kolonies was eweneens hoog
op die politieke agenda van die Vierde Republiek. Die oorlog in Indosjina, wat
in November 1946 uitgebreek het, sou enkele jare lank die buitelandse beleid van
Frankryk oorheers. Ondanks grootskaalse beleggings en militêre steun van
Amerikaanse kant het Frankryk uiteindelik 'n militêre nederlaag gely. Nadat die
nuut verkose president René Coty (1954–1959) op 7 Mei 1954 'n vredesooreenkoms
onderteken het, het Frankryk hom aan dié Asiatiese gebiede onttrek.

In Noord-Afrika het Marokko en Tunisië twee jaar later hul onafhanklikheid van
Frankryk verklaar. In Algerië met sy groot aantal Franse setlaars was die
politieke situasie ingewikkelder en sou in 1954 tot 'n militêre konflik lei
waaroor die Franse publiek jare lank verdeeld sou wees. Om die konflik te
besleg, is generaal de Gaulle op 29 Mei 1958 deur Coty as nuwe premier benoem.
De Gaulle het vir homself verregaande bevoegdhede vir 'n tydperk van ses maande
asook omvattende grondwetwysigings geëis. Die nuwe grondwet, wat ná 'n
referendum afgekondig is, sou die begin van die Vyfde Republiek markeer.

In 1995 het die neo-gaullistiese politikus Jacques Chirac as opvolger van
François Mitterrand die presidentsamp oorgeneem. Sy eerste ampstermyn is deur
politieke skandale en spanninge met die sosialistiese eerste minister Lionel
Jospin oorskadu. By die presidentsverkiesing van 2002 het die verregse kandidaat
Jean-Marie Le Pen verrassenderwys daarin geslaag om in die tweede en finale
ronde teen Chirac te staan, maar het uiteindelik 'n nederlaag gely. Die
regsliberale politikus Jean-Pierre Raffarin is as nuwe eerste minister benoem.

Frankryk se kritiese houding teenoor die Amerikaanse optrede in Irak het in 2002
en 2003 tot politieke spanninge met die Verenigde State gelei, terwyl die
binnelandse politieke debat deur geskille oor sosiale hervormings oorheers is.
In 2005 het die Franse kiesers die Europese Grondwetsooreenkoms in 'n referendum
afgekeur en erge verleentheid vir die Franse regering op Europese politieke
terrein veroorsaak. In dieselfde jaar is Dominique de Villepin as nuwe eerste
minister benoem.

Sosiale spanninge in die voorstede van Franse metropole het in laat 2005 en 2006
tot gewelddadige onluste gelei. In die presidensiële verkiesing van 2007 het
Nicolas Sarkozy as kandidaat van die regeringsparty UMP teen Ségolène Royal
gestaan en in die finale ronde 'n oorwinning behaal. Sarkozy is in 2012 opgevolg
deur die Sosialistiese Party (PS) se kandidaat, François Hollande. In dieselfde
jaar het die PS die meerderheid setels in die Nasionale Vergadering, die Franse
parlement, verower. Die ekonomiese ontwikkeling in die land word as die grootste
uitdaging vir die Franse regering beskou. In verband met die Eurokrisis het die
regering se onvermoë om ekonomiese hervormings in te stel, die hoë
staatsskuldlas te verlig en die omvang van Frankryk se openbare sektor te
verminder kritiek van ander EU-lidstate uitgelok.

Die Franse President het die meeste bevoegdhede van alle staatshoofde in die
Europese Unie. Hy benoem die eerste minister en die kabinet, het 'n vetoreg op
die besluite van die parlement en die reg om die parlement te ontbind. Hy is die
opperbevelhebber van die Franse Weermag en koördineer die veiligheids- en
verdedigingsbeleid en buitelandse beleid van Frankryk. Danksy die Franse
kernwapens en die vetoreg in die Verenigde Nasies se Veiligheidsraad oefen hy
groot invloed op die internasionale politiek uit. In krisistye het hy selfs
onbeperkte bevoegdhede. Die President kan vir 'n onbeperkte aantal ampstermyne
herverkies word en het as gevolg van 'n wysiging van die Franse grondwet in
Februarie 2007 immuniteit tydens sy ampstermyn. Tans is François Hollande die
sesde Staatspresident van die Franse Republiek.

Die regering onder die leiding van die eerste minister, sedert Desember 2016
Bernard Cazeneuve, bepaal die beleid van die nasie.

Die parlement bestaan uit twee kamers, die Nasionale Vergadering (Assemblée
nationale) met 577 vyfjaarliks direk verkose afgevaardigdes en die Senaat
(Sénat) met 331 lede, wat indirek verkies word. Die parlement kontroleer die
regering en beraadslaag en besluit nasionale wette.

Frankryk is 'n permanente lid van die Verenigde Nasies (VN) se Veiligheidsraad
en beskik oor die vetoreg. Die buitelandse beleid van die land konsentreer op
die noue bande met Duitsland binne die strukture van die Europese Unie en sy
belangrike betrekkinge met voormalige kolonies in Afrika. In baie Afrikalande
tree die Franse regering met 'n soort ordende gesag op.

Frankryk staan skepties teenoor die Verenigde State se beleid as die enigste
oorblywende supermoondheid en maak steeds eie voorstelle in verband met
internasionale vraagstukke. Volgens sy eie internasionale rol-konsep is Frankryk
een van die oorblywende grootmoondhede vanweë sy vetoreg in die Veiligheidsraad,
sy kernwapenarsenaal en sy vermoë om wêreldwyd as 'n militêre mag op te tree.

Die land probeer steeds op internasionale vlak as onafhanklike moondheid optree
en sodoende by internasionale aktiwiteite en vraagstukke betrokke te raak. Die
land se buitelandse beleid kan dus naas "aktiwisme" met sleutelwoorde soos
grandeur, rang en gloire ("grootheid", "rang" en "glorie"), maar ook trots,
prestige en waardigheid opgesom word.

Onder die leiding van de Gaulle het Frankryk vanaf 1960 sy eie kernwapens
ontwikkel. As 'n kernmoondheid het die land vanaf 1965 met sy Force de Frappe op
vyftig vliegtuie met kernwapens gesteun, en in 1968 het die Franse weermag reeds
oor agttien lanseerplatforms vir middelafstandmissiele beskik, wat in die jare
1970 en 1971 met kernmissiele toegerus is.

In die sewentigerjare is die Force de Frappe versterk deur duikbote met sestien
middelafstandmissiele.

Diensplig is sedert die Algeriese Oorlog geleidelik afgeskaal en uiteindelik in
2001 deur Jacques Chirac opgeskort. Frankryk beskik tans oor 'n beroepsweermag
van sowat 359 000 soldate. Die land se militêre begroting beloop sowat 2,6
persent van sy bruto geografiese produk, effens meer as die Verenigde Koninkryk
met 2,4 persent, en is die hoogste in die Europese Unie waar lidstate gewoonlik
slegs 'n gemiddelde van minder as 1,5 persent aan verdediging bestee. Dit
beteken dat die Franse en Britse begroting sowat 40 persent van die EU se totale
militêre uitgawes beloop. Frankryk belê sowat tien persent van sy militêre
begroting in sy force de frappe (kernwapens). Die militêre uitrusting word
oorwegend plaaslik vervaardig.

Frankryk is 'n lid van die G8-groep van leidende nywerheidslande en is tans die
vyfde grootste ekonomie ter wêreld, na die Verenigde State, Japan, Duitsland en
die Verenigde Koninkryk, asook die tweede grootste nywerheidsland in Europa na
Duitsland. Frankryk het by nog 11 ander EU-lede aangesluit om die Euro as nuwe
gemeenskaplike geldeenheid te gebruik vanaf 1 Januarie 1999. Die Euromunte en
-banknote het die Franse Franc totaal vervang in 2002.

Die Franse ekonomie steun sowel op die private entrepreneurskap (met meer as
2,5 miljoen geregistreerde ondernemings) asook staatsbeheerde bedrywe. Alhoewel
die invloed van die staat nou geleidelik verminder word, beheer publieke
ondernemings nog 'n groot deel van die Franse infrastruktuur, met name die
spoorweë (SNCF), elektrisiteit, lugvaart en telekommunikasie. Die regering is
tans besig om sy aandele aan Air France, France Télécom, versekerings-, bank- en
krygstuigbedrywe te verkoop. Ekonomiese patriotisme, dirigisme, sentralisering
en hiërargiese strukture bly egter tipiese kenmerke van die Franse ekonomie.

Desondanks die patriotiese tendense van die land se ekonomiese beleid is 46
persent van aandele in ondernemings, wat in die CAC 40 gelys word, in
buitelandse besit. Maar sedert die Sosialistiese oorwinning in die verkiesing
van die jaar 1981 het Frankryk se ekonomiese beleid duidelik in 'n ander rigting
beweeg as dié van byvoorbeeld die Verenigde Koninkryk of Duitsland. Die Franse
regering het in die verlede aktief opgetree teen vyandige oornames van Franse
ondernemings en meer aandag aan sosiale vraagstukke gegee as aan die stabiliteit
van sy geldeenheid.

Die hoofsaalike uitvoergoedere is motors, vliegtuie, farmaseutiese produkte,
elektroniese toerusting en wyn. Volgens die OESO was Frankryk in 2004 die vyfde
grootste uitvoerder van vervaardigde produkte, ná die Verenigde State,
Duitsland, Japan en die Volksrepubliek van Sjina. Tegelykertyd is dit die vierde
grootste invoerder van vervaardigde goedere (ná die Verenigde State, Duitsland
en die Volksrepubliek van Sjina).

In 2005 het Frankryk se uitvoere €355 miljard beloop. Uitvoere na die Verenigde
State het met nege en uitvoere na Asiatiese lande selfs met sestien persent
gegroei. Nogtans voer die land minder goedere en dienste uit as ander
vergelykbare nywerheidslande.

Die vernaamste sektore van die Franse ekonomie is die motornywerheid, ruimte- en
lugvaartnywerheid, masjienbou, chemiese nywerheid en die inligtings- en
kommunikasietegnologie. Die metropolitaanse gebied van Parys is die grootste
nywerheids- en handelsentrum. Ander belangrike sentrums is Lyon, Marseille,
Lille, Toulouse, Bordeaux, Straatsburg, Nantes, Nice en Rennes.

Landbou en toerisme is eweneens hoogs ontwikkel. Sedert 1969 het die
landbousektor 'n positiewe handelbalans, en Frankryk het tot die tweede grootste
uitvoerder van landbouprodukte op die wêreldmark ontwikkel, met wyn, dranke,
graan, suiwelprodukte en suiker as sy vernaamste uitvoergoedere. Die land
produseer jaarliks 55 miljoen hektoliter wyn en is met meer as 75 miljoen
buitelandse besoekers in 2003 die belangrikste toeristebestemming ter wêreld,
nog voor Spanje (52,5 miljoen toeriste) en die Verenigde State (40,4 miljoen
toeriste). Frankryk lok met sy kulturele erfenis in historiese stede soos Parys,
lang strande en gesofistikeerde vakansieoorde langs sy kuslyn, ski-oorde in die
Sentraalmassief, die Alpe en die Pireneë en landelike gebiede wat met hulle
natuurskoon en rustigheid bekoor en gewild is by ekotoeriste.

Die Franse luukse goederebedryf het oor die eeue 'n mededingende posisie op
internasionale markte gehandhaaf. Sy suksesverhaal berus op die tradisionele
samewerking tussen staat, ambagsbedryf en samelewing wat in die afgelope jare
met 'n uiters doeltreffende strategie van ondernemings in dié bedryf gepaard
gegaan het. Groot eiendomsmaatskappye en handelsmerke van wêreldfaam verseker
dat Frankryk se aandeel op die wêreldmark vir tradisionele luukse goedere meer
as 'n derde beloop.

Luukse is oorspronklik verbind met oorvloed, veelvuldigheid en afwisseling,
waarby die klemtoon in Frankryk dikwels op sinlike genot en lewensvreugde val.
Onafhanklik van al die emosionele en maatskaplike aspekte van luukse het die
belangrikheid van luukse goedere in Frankryk sy wortel in suiwer ekonomiese
oorwegings. In die 17de eeu, die tydperk van Lodewyk XIV, die Sonkoning, het die
Franse minister van finansies, Jean-Baptiste Colbert, die verhoging van uitvoere
bepleit om 'n oorskot op die handelsbalans aan te teken en sodoende die staat se
skatkis te vul.

Colbert het die stigting en uitbreiding van fabrieke bevorder wat hoogwaardige
produkte sou vervaardig om hulle na die buiteland uit te voer, waaronder edele
tekstielstowwe en porselein. Die luukse goederebedryf het gaandeweg tot 'n soort
nasionale kultuurgoed ontwikkel wat in die Franse bewussyn veranker is. Toe die
bedryf in 2009 weens die internasionale finansiële krisis in 'n resessie
gedompel is, was die Franse staat dan ook bereid om dit met belastinggeld te
subsidieer.

Dit is veral kleding, bybehore, juweliersware, horlosies, parfuums, kosmetiek en
meubels waarmee die bedryf sukses op die wêreldmark behaal. Volgens die tydskrif
Forbes se ranglys van welvarende persoonlikhede in 2011 was vier
verteenwoordigers van die Franse luukse goederebedryf onder die top vyf rykste
mense in die land: Bernard Arnault (LVMH-groep), Liliane Bettencourt (dogter van
die stigter van L'Oréal), François Pinault (voormalige voorsitter van
Pinault-Printemps-Redoute/PPR) en die Gebroeders Wertheimer (eienaars van
Chanel). Die enigste nyweraar was Serge Dassault (lug- en ruimtevaart) wat die
vierde plek beklee het.

Een van die belangrikste bates van die bedryf naas eksklusiwiteit is dan ook die
beheer oor die handelsmerk, die prysvlak en die vervaardiging van produkte. Baie
Franse vervaardigers van luukse goedere beskik oor hul eie winkelkettings sodat
prysvlakke beheer kan word en plaas nie die vervaardiging van hul produkte uit
nie (sowat tagtig persent van Franse luukse goedere word deur ondernemings in
dié bedryf self vervaardig). Baie ondernemings is steeds in familiebesit,
alhoewel die bedryf deur groot beheermaatskappye oorheers word. Die hoofstad
Parys word as die wêreldhoofstad van luukse goedere beskou - 'n groot
persentasie ondernemings in die bedryf het sy hoofkwartiere in die sogenaamde
"Goue Driehoek" (Triangle d'or) tussen die Rue du Faubourg Saint-Honoré, die
Avenue Georges-V en die Avenue Montaigne, of in die Rue de la Paix en op die
Place Vendôme.

Frankryk het 'n goed ontwikkelde infrastruktuur wat in sy metropolitaanse
gebiede en nywerheidsentrums selfs as uitstekend beskryf kan word. Die
uitgebreide netwerk van snelweë sluit 'n groot persentasie privaat tolpaaie in.
Die land beskik tans ook oor die grootste spoorwegnetwerk vir hoëspoedtreine wat
steeds verder uitgebrei word. Nuwe spoorlyne vir Franse TGV- en Duitse
ICE-hoëspoedtreine tussen Parys en Saarbrücken, Straatsburg, Frankfurt am Main,
Stuttgart en München is in 2007 in bedryf gestel. Tot en met 2020 sal 2 000
kilometer se nuwe hoëspoedspoorlyne gebou word.

Daar is tans 73 stede wat saam met hulle voorstede 'n inwonertal van meer as
100 000 het. Die grootste stedelike gebiede is Parys (12,3 miljoen), Lyon
(2,3 miljoen), Marseille (1,7 miljoen), Toulouse (1,3 miljoen), Lille
(1,2 miljoen), Bordeaux (1,2 miljoen), Nice (1 miljoen), Nantes (0,9 miljoen),
Straatsburg (0,8 miljoen) en Rennes (0,7 miljoen).

Frankryk het naas Duitsland die tweede grootste bevolking in die Europese Unie
(EU). Anders as in Duitsland is daar 'n aansienlike natuurlike bevolkingsgroei,
met 828 000 geboortes teenoor 542 600 sterfgevalle in 2010. Frankryk toon ná die
Republiek van Ierland die tweede gunstigste demografiese ontwikkeling in die EU.
In 2003 is 280 300 huwelike gesluit.

Die amptelike taal in die metropolitaanse Frankryk en die oorsese gebiede is
Frans, tog praat die grootste deel van die Franse bevolking 'n plaaslike dialek.
Naas Frans bestaan daar 'n aantal inheemse tale soos (Baskies, Bretons,
Katalaans, Korsikaans, Nederlands (Vlaams), Duits (Elsassiese Duits) en
Oksitaans), maar die Franse regering en skoolstelsel het die gebruik van hierdie
tale sterk afgeraai tot redelik onlangs.

Vanweë die stadige bevolkingsgroei was daar reeds teen die middel van die 19de
eeu 'n knellende tekort aan mannekrag in Frankryk. So het reeds met die begin
van die nywerheidsomwenteling gasarbeiders uit ander Europese lande soos Italië,
Pole, Duitsland, Spanje en België na Frankryk gekom om hulle in die
metropolitaanse gebied van Parys of in die mynboustreke en swaar
nywerheidsgebiede van Nord-Pas-de-Calais en Lotaringe te vestig.

Vanaf 1880 het die buitelandse bevolking sowat een miljoen beloop, en immigrante
het tussen sewe en agt persent van die ekonomies aktiewe bevolking
verteenwoordig.

Die demografiese fenomeen van massa-emigrasie, wat in hierdie tydperk kenmerkend
vir byvoorbeeld Duitsland was, was in Frankryk heeltemaal onbekend. In die tyd
van die Eerste Wêreldoorlog was sowat drie persent van die bevolking van
buitelands afkoms, en onverdraagsaamheid teenoor vreemdelinge het geleidelik
begin toeneem. Die aantal buitelanders het in die volgende jare verder toegeneem
en in 1931 6,6 persent van die totale bevolking beloop. Nog tot en met 1974 was
Frankryk se immigrasiebeleid relatief liberaal. In 2006 was 5,8 persent van die
bevolking van buitelandse afkoms, naas 'n bykomende 4,3 persent wat in die
buitelande gebore was en ingeburger is (die sogenaamde Français par
acquisition).

Ten opsigte van die herkomslande was daar groot verskuiwings. Terwyl in 1931
meer as 90 persent van die buitelandse bevolking van Europese afkoms was, veral
uit Italië en Pole, het hulle aandeel in die 1970's tot sowat 60 persent gedaal.
Intussen was Portugese die belangrikste groep immigrante.

In 2010 was 6,7 miljoen inwoners in die buiteland gebore - sowat elf persent van
die totale bevolking. Dit maak van Frankryk die sesde belangrikste
immigranteland ter wêreld ná die Verenigde State (42,8 miljoen), die Russiese
Federasie (12,3 miljoen), Duitsland (9,1 miljoen), Saoedi-Arabië (7,3 miljoen),
Kanada (7,2 miljoen), maar nog voor die Verenigde Koninkryk met 6,5 en Spanje
met 6,4 miljoen immigrante.

Kinders van immigrante - met een of twee buitelandse ouers - het in 2008 elf
persent van die totale bevolking of 6,5 miljoen beloop. By drie miljoen van
hulle is albei ouers van buitelandse herkoms. Tans is die meeste immigrante uit
die Europese Unie (34 persent, veral Portugese, Italianers en Spanjaarde), die
Magreb-lande van Noord-Afrika (Algerië, Marokko en Tunisië, 30 persent), Asië
(14 persent, waarvan 'n derde uit Turkye) en Afrika suid van die Sahara (elf
persent) afkomstig.

Frankryk is 'n laïsistiese republiek waar staat en godsdienstige gemeenskappe
streng van mekaar geskei word. Sedert die Franse Rewolusie en volgens latere
wetgewing is alle Rooms-Katolieke kerkgeboue, wat voor 1905 opgerig is, in
staatsbesit en word gewoonlik deur plaaslike owerhede beheer. Weens 'n tekort
aan fondse het honderde kerkgeboue te duur geword vir dorpe wat dikwels twee of
meer sakrale geboue moet onderhou sodat 'n paar burgemeesters in 2007 gedreig
het om hulle te laat afbreek. Tans word 2 800 van sowat 15 000 kerkgeboue op die
platteland bedreig.

Die staat hou geen statistiek oor die geloof van sy burgers nie, en alle
gegewens berus op skattings of inligting wat deur die gemeenskappe self verskaf
word. Die 2003 CIA World Factbook lys die gelowe van Frankryk as: Katoliek
83–88%, Protestants 2%, Joods 1%, Moslem (Noord-Afrikaanse werkers) 5–10%,
ongebonde 4%.

Volgens skattings, wat op demoskopiese navorsing gebaseer is, is daar 5 miljoen
Moslems, 1 miljoen Protestante, 600 000 Boeddhiste, 600 000 Jode en 150 000
ortodokse Christene.

Frankryk se Joodse gemeenskap is die derde grootste ter wêreld naas die
Verenigde State en Israel. Hulle verskil egter van ander Joodse gemeenskappe in
Europa deur hulle oorwegend Noord-Afrika-Sefardiese herkoms (60 tot 70 persent).
Die Joodse bevolking het veral uit die voormalige kolonies Algerië, Marokko en
Tunisië na Frankryk gekom. Die sogenaamde Crémieux-dekreet het Algerynse Jode in
1870 tot Franse burgers verklaar en hulle het ná die onafhanklikwording van
Algerië in 1962 saam met die Pieds noirs, die Europese setlaars, na Frankryk
gevlug.

Frankryk was vanaf 1956 in administratiewe opsig in 27 administratiewe geweste
(Frans: régions) verdeel, wat verder in 100 departemente (Frans: départements)
verdeel is. Die departemente is (hoofsaaklik alfabeties) genommer en hierdie
nommer word in o.a. poskodes en motor-registrasienommers gebruik. Die getal
administratiewe geweste is volgens hervormings wat op 1 Januarie 2016 in werking
getree het, verminder tot agttien - dertien in metropolitaanse Frankryk (die
Europese kernland met die eiland Korsika) en vyf oorsee.

Die départements word verder verdeel in 342 arrondissemente. Daar is 36 500
stede en ander munisipaliteite.

Sokker is die gewildste sportsoort in Frankryk, en die nasionale span, wat
bekend staan as die équipe tricolore of les Bleus, spel ook 'n belangrike rol as
'n identiteitskeppende band tussen die verskillende sosiale en etniese groepe
van die land. Die meeste internasionale wedstryde van die nasionale sokkerspan
vind in die Stade de France in Saint-Denis naby Parys plaas. Die span van Paris
Saint-Germain Football Club is tans die Franse sokkerkampioene. Frankryk het
reeds twee keer die FIFA Sokker-Wêreldbeker aangebied, in 1938 en in 1998, en
een keer gewen (1998). Daarbenewens het dié land reeds drie keer die UEFA
Europa-beker (1960, 1984 en 2016) aangebied, meer as enige ander Europese land,
en die Coupe Henri Delauney twee keer gewen (1984 en 2000).

Voor die Tweede Wêreldoorlog was rugby die gewildste sport in Frankryk wat deur
Britte tydens die 19de eeu ingevoer is en onder meer by die mynwerkers van die
suide gewild geraak het. Rugby is sedertdien gedeeltelik deur sokker verdring.
Dit is egter nog steeds die mees popuêre sport in die suidelike geweste van die
land. In 2007 het Frankryk as die gasheerland van die Rugbywêreldbeker opgetree
- die eerste keer in 'n Franssprekende land gehou. In 1991 en 1999 het dié land
as mede-aanbieder opgetree, saam met Engeland, Ierland, Skotland en Wallis. Die
Franse rugbyspan het drie keer die eindwedstryd van die Rugbywêreldbeker (1987,
1999 en 2011) bereik, maar kon dit tot op hede nie wen nie.

Die Tour de France is die bekendste fietswedren ter wêreld. Die Tour vind sedert
1903 gereeld oor drie weke in Julie plaas en is net tydens die Eerste en Tweede
Wêreldoorlog gekanselleer. Alhoewel die roete jaarliks gewysig word, lei dit
deur heel Frankryk en aangrensende lande.

Ander gewilde sportsoorte is atletiek, Formule 1-motorwedrenne (met die Franse
Grand Prix laas in 2008 gehou) en tennis (met die Franse Ope in Parys). Val
Thorens en Chamonix is net twee bekendes van 'n groot aantal ski-oorde in die
Franse Alpe.

Olimpiese Spele het verskeie kere in Frankryk plaasgevind: Somerspele in 1900 en
1924 in Parys, Winterspele in Chamonix-Mont-Blanc (1924), Grenoble (1968) en
Albertville (1992).

Net soos baie ander Europese lande beskik Frankryk oor publiekregtelike en
privaatregtelike televisiekanale. Die publiekregtelike uitsaaikorporasie France
Télévisions behels die kanale France 2, France 3, France 4, France 5 en France Ô
(vroeër RFO).

France Télévisions is ook 'n aandeelhouer van TV5, ARTE en die nuuskanaal
EuroNews. TV5 is 'n Franstalige gemeenskaplike kanaal van Frankryk, België en
die Franssprekende gebiede van Kanada en Switserland en ná die BBC, CNN en MIV
die vierde grootste televisienetwerk ter wêreld. ARTE is 'n Duits-Franse kanaal
wat deur ARTE France saam met die Duitse publiekregtelike uitsaaikorporasies ARD
en ZDF beheer word.

Die hoofstad en mees bekende stad Parys is ook die tuiste van die Eiffeltoring,
'n toring van staal opgerig in 1889. Frankryk beskik oor 265 verskeie soorte
kaas, 400 skigebiede, 3 430 km kuslyn en die hoogste berg van Europa, die Mont
Blanc (4 810 m). Daar is ook sowat 11 000 kampeerterreine en 120 000 km
wandelpaaie.



https://af.wikipedia.org/wiki/Verenigde_Koninkryk

Die Verenigde Koninkryk van Groot-Brittanje en Noord-Ierland (Engels: United
Kingdom of Great Britain and Northern Ireland) is die grootste eilandnasie in
Europa wat uit die vier lande Engeland, Skotland, Wallis en Noord-Ierland
bestaan, dikwels ook kort Verenigde Koninkryk (United Kingdom, kort UK, VK) of
Brittanje genoem. Dit is noordwes van die Europese vasteland op die hoofeiland
Groot-Brittanje geleë en beslaan daarnaas ook sowat 'n sesde van sy westelike
buureiland Ierland (Noord-Ierland). Die staatsgebied word omring deur die
Noordsee in die ooste, die Engelse Kanaal in die suide en die Atlantiese Oseaan
in die weste en die noorde. As gevolg van sy koloniale verlede is daar nog
steeds talle kleiner oorsese besittings.

Die historiese oorspronge van die Verenigde Koninkryk strek terug tot in die
tydperk van die Angel-Saksiese koning Athelstan wat in die vroeë 10de eeu n.C.
oorheersende invloed oor aangrensende Keltiese koninkryke begin uitoefen het. In
die volgende eeue het ook verder af geleë koninkryke deur militêre verowering
onder Engelse gesag gekom.

Wallis, 'n losse verbond van Keltiese koninkryke in die suidweste van
Groot-Brittanje, is deur die sogenaamde Uniewette (Acts of Union) van 1535 en
1542 formeel met Engeland verenig. Skotland, wat al sedert 1603 deur 'n Engelse
monarg geregeer word, is in 1707 formeel met Engeland en Wallis verenig om die
Verenigde Koninkryk van Groot-Brittanje te vorm (Acts of Union 1707). Sedertdien
is na die verskillende volke binne die Verenigde Koninkryk as Britte verwys.

Ierland het vanaf die 17de eeu geleidelik onder Engelse gesag gekom en is in
1800 volgens die Uniewet (Act of Union) formeel met Groot-Brittanje verenig. Die
grootste deel van Ierland, 'n merendeels Rooms-Katolieke land, het in 1922 sy
onafhanklikheid van die Verenigde Koninkryk verwerf, maar ses van die historiese
provinsie Ulster se nege graafskappe met 'n oorwegend Protestantse bevolking het
as Noord-Ierland deel van die Verenigde Koninkryk gebly.

Betrekkinge tussen die vier landsdele van die Verenigde Koninkryk is verskeie
kere deur politieke, ekonomiese en kulturele spanning vertroebel. So het die
regerende party in Skotland, die Skotse Nasionale Party, laat in 2014 'n
vergeefse poging aangewend om Skotse onafhanklikheid deur middel van 'n
referendum te bewerkstellig. Die Britse regering het politieke ontevredenheid
met die tendensieel sentralistiese regeringstelsel in die laat 20ste eeu deur
die skepping van streeksparlemente met sekere bevoeghede in Noord-Ierland,
Skotland en Wallis probeer teenwerk.

Britse entrepreneurs, tegnici en wetenskaplikes het beslissende bydraes tot die
wêreldekonomie en tegnologiese vooruitgang gemaak. So was die Verenigde
Koninkryk die eerste land ter wêreld wat die nywerheidsomwenteling ondergaan
het. In die tyd ná die Tweede Wêreldoorlog het die land sy internasionale
invloed veral op kulturele gebied laat geld, waaronder literatuur, toneelkuns,
film, televisie en popmusiek. Die lang lys van suksesvolle uitvoere sluit die
Engelse taal in wat vandag orals op aarde as die leidende medium en lingua
franca van ekonomie, wetenskap, kuns en kultuur gebesig word.

Die Verenigde Koninkryk is 'n stigterslid van die Britse Statebond, die NAVO en
die Verenigde Nasies en sedert 1 Januarie 1973 'n lidland van die Europese Unie.
Ontevredenheid met die EU se beleid van politieke integrasie en massa-immigrasie
uit Oos-Europese EU-lidlande, wat buitengewone druk op gesondheidsdienste en die
behuisings- en arbeidsmark geplaas het, was van die hoofredes vir 'n meerderheid
Britse kiesers om in 'n referendum op 23 Junie 2016 teen die land se
voortgesette EU-lidmaatskap te stem.

Die voorsetsel "Groot" is aan die Franse taal ontleen, wat 'n onderskeiding maak
tussen die Franse gewes Bretagne en Grande Bretagne ("Groot-Brittanje"). Die
Latynse naam Britannia het sy historiese oorsprong in die Keltiese woord Brith,
wat letterlik "bont" of "gevlek" beteken.

Die Verenigde Koninkryk bestaan uit die hoofeiland Groot-Brittanje, sowat 'n
sesde van die eiland Ierland en 'n aantal eilandgroepe met meer as 1 000 kleiner
eilande. Die belangrikste eilandgroepe is Shetland en Orkney in die Noordsee
noord van Skotland, die Buite- en Binne-Hebride in die Atlantiese Oseaan wes van
Skotland, Anglesey in die Ierse See wes van Wallis, die Scilly-eilande in die
Keltiese See suidwes van Engeland en die Eiland Wight (Isle of Wight) in die
Engelse Kanaal voor die Engelse suidkus.

Die Verenigde Koninkryk se enigste landgrens met 'n lengte van 360 kilometer
loop in die noorde van die eiland Ierland. Alhoewel hulle Britse Kroongebiede
is, maak die eiland Man in die Ierse See en die Kanaaleilande in die Engelse
Kanaal voor die noordkus van Frankryk nie deel uit van die Verenigde Koninkryk
nie.

As gevolg van die Verenigde Koninkryk se lidmaatskap in die Europese Unie en die
proses van Europese integrasie, wat daarmee gepaardgaan, en die toenemende
regtelike verpligtings wat uit internasionale ooreenkomste voortspruit, het daar
nogtans 'n soort konstitusionele reg ontwikkel waardeur die sowereiniteit van
die Britse parlement in sekere opsigte beperk word.

Die Britse Kroon het geen politieke mag nie. Sy politieke invloed is eerder op
die simboliese vlak geleë waar die koning of koningin as staatshoof en
eenheidsimbool stabiliteit en kontinuïteit aan die land bied, en - vanweë die
grondwetlike status in die Britse Statebond - ook op diplomatieke vlak. Tot en
met die huidige koningin Elizabeth II, wat in 1952 gekroon is, was daar sedert
koningin Victoria se troonbestyging in 1837 net ses monarge (insluitende Edward
VIII wat nooit amptelik gekroon is nie).

Die eerste minister het beslissende politieke invloed in sy kabinet en in sy
party. Hierdie amp word sedert 13 Julie 2016 deur Theresa May, die leier van die
Konserwatiewe Party. Boris Johnson is as minister van buitelandse sake
aangestel. Die kabinet het sowat twintig lede, maar as staatsministers en
parlementêre staatssekretarisse ingereken word, bestaan die Britse regering uit
altesaam sowat 100 politici wat almal lede van die parlement moet wees. Net
sowat 'n vyfde van hulle is as Secretaries of State of Ministers lede van die
kabinet. Die ander regeringslede beklee regeringsampte soos dié van
staatsminister (Minister of State) of staatssekretaris (Junior Minister). Die
grootste opposisieparty in die Britse Laerhuis vorm tradisioneel 'n sogenaamde
skadukabinet.

Die Verenigde Koninkryk se oorsese gebiede (British Overseas Territories) sluit
Anguilla, Bermuda, die Brits-Antarktiese Gebied, die Britse Indiese
Oseaangebied, die Britse Maagde-eilande, die Kaaimanseilande, die
Falkland-eilande, Gibraltar, Montserrat, die Pitcairneilande, Sint Helena en
afhanklike gebiede (Ascension, Sint Helena, Tristan da Cunha), Suid-Georgië en
die Suidelike Sandwicheilande, twee militêre basisse op die eiland Siprus (naby
Akrotiri en Dhekelië) en die Turks- en Caicos-eilande in.

Hierdie gebiede maak almal deel uit van die Britse Gemenebes van Nasies
(Commonwealth), maar nie van die Verenigde Koninkryk nie. Hulle is ondergeskik
aan die Britse Kroon en beskik oor hul eie wetgewende, uitvoerende en regtelike
gesag asook hul eie begroting en belastingstelsel.

Die Kanaaleilande, waaronder Jersey en Guernsey, en die eiland Man is sogenaamde
Kroonbesittings (Crown Dependencies) en sodoende nie deel van die Verenigde
Koninkryk nie.

Saam met ander lidlande van die Europese Unie (EU) maak die Verenigde Koninkryk
deel uit van 'n gemeenskaplike mark waarin die vrye beweging van mense, goedere,
dienste en kapitaal in wetgewing en internasionale ooreenkomste verskans word.
Nogtans handhaaf die land, soos ander EU-lede, sy nasionale ekonomiese stelsel
en bowendien - in teenstelling met die meeste ander EU-lidlande - ook sy eie
nasionale geldeenheid, die Britse pond sterling.

In die 19de en vroeë 20ste eeu, toe die Britse Ryk sy hoogtepunt bereik het, was
die Verenigde Koninkryk dekades die wêreld se grootste en invloedrykste
ekonomie. As bakermat van die nywerheidsomwenteling - een van die belangrikste
gebeurtenisse in die geskiedenis van die mensdom - het die land in die 18de eeu
tot die wêreld se eerste geïndustrialiseerde samelewing ontwikkel. 'n Reeks van
tegnologiese uitvindings en deurbrake het aan die Verenigde Koninkryk dekades
lank 'n ekonomiese voorsprong bo ander nasies besorg.

Vanaf die laat 19de eeu het die Verenigde State en die Duitse Keiserryk die
Britse ekonomie se tegnologiese voorsprong geleidelik begin inhaal. Die
ekonomiese en finansiële laste van twee wêreldoorloë het net soos die ontbinding
van die Britse Ryk 'n swaar tol geëis. Ondanks voortgesette groei ná die Tweede
Wêreldoorlog kon die land sy vroeëre status as leidende ekonomie ter wêreld nie
meer herwin nie.

Volgens amptelike statistieke het die Verenigde Koninkryk in 2014 nogtans
Frankryk verbygesteek om die vyfde grootste ekonomie ter wêreld te word - met 'n
geskatte bruto nasionale produk (BNP) van £1,816 miljard ($2,828 miljard). Nuwe
ekonomiese ontledings het volgens die Centre for Economics and Business Research
(CEBR) getoon dat die Britse ekonomie deur die finansiële krisis en Groot
Resessie van 2008 minder geraak is as oorspronklik beraam is. 'n Tweede
belangrike faktor was die insluiting van prostitusie en dwelmhandel volgens nuwe
pan-Europese rekenkundige standaarde. Dié twee bedrywe het in 2013
respektiewelik £5,7 en £6,62 miljard tot die Britse BNP bygedra. Frankryk het
geweier om dié nuwe standaarde in sy berekeninge toe te pas omdat die Franse
regering prostitusie en dwelmmisbruik nie as "vrywillige ekonomiese aktiwiteite"
beskou nie.

Nogtans was die landbousektor eeue lank die vernaamste ekonomiese bedryf op die
Britse Eilande. So is nog in die Middeleeue sowat 30 persent van die nasionale
inkomste deur die wolbedryf gegenereer. Baie van die Verenigde Koninkryk se
vernaamste nedersettings en stede het hulle vroeë ekonomiese welvaart aan die
wolhandel in dié periode te danke. Latere tegnologiese optimalisering ten
opsigte van wolverwerking tot kledingstowwe het die grondslag vir die land se
nywerheidsomwenteling gevorm.

Gedurende die 19de eeu is die Verenigde Koninkryk se oorspronklik agrariese
samelewing ingrypend verander deur toenemende industrialisering en die
gepaardgaande verstedeliking. Danksy 'n doeltreffende vervoerinfrastruktuur kon
landbouprodukte oor groter afstande vervoer word om Groot-Brittanje se groeiende
stede van vars voedsel te voorsien. Omstreeks 1850 was reeds meer as die helfte
van die Britse bevolking in stedelike omgewings saamgetrek.

Groot-Brittanje het oor beduidende steenkoolreserwes beskik, waarby die grootste
steenkoolvelde aan weerskante van die Pennines-bergreeks (in Yorkshire,
Lancashire, Northumberland en Durham), in die Midlands (in Derbyshire en
Nottinghamshire) en in Suid-Wallis geleë was. Saam met Brittanje se tweede
nywerheidskomponent, die land se groot ysterertsreserwes, het hierdie
steenkoolvelde die basis vir die 18de eeuse nywerheidsomwenteling, industriële
groei in die 19de eeu en die ingrypende landskapsveranderinge, wat daaraan
verbonde was, gevorm.

Voorheen yl bevolkte streke het danksy die nywerheidsomwenteling tot
demografiese sentrums ontwikkel, soos byvoorbeeld in Teesside waar
Middlesbrough, 'n klein nedersetting met sowat 7 000 inwoners in 1851, met die
ontginning van die Cleveland-ysterertsreserwes tot 'n belangrike
nywerheidsentrum gegroei het. Klein dorpe met meule in Lancashire en Yorkshire
het eweneens tot stedelike nedersettings gegroei, terwyl nedersettings in die
West Midlands, wat tradisioneel op pottebakkery gesteun het, tot 'n industriële
agglomerasie met Stoke-on-Trent as sy sentrum ontwikkel het.

Alhoewel die steenkoolmynboustreke in die noorde die grootste bevolkingsgroei
ervaar het, het naas Londen ook Engeland se ander seehawens, waaronder Liverpool
en Bristol, danksy florerende uitvoermarkte vinnig begin uitbrei. Hierdie
ontwikkelinge het gepaardgegaan met verbeterde kommunikasie en vervoergeriewe,
waaronder die bou van 'n uitgestrekte netwerk van kanale en talle nuwe paaie.
Omstreeks 1800 was drie kanale oor die Pennines-bergreeks in bedryf.

Hierdie groeifase het nog tot in die tyd van die Eerste Wêreldoorlog
voortgeduur. In die 1930's was daar egter duidelike tekens van ekonomiese
afswaai in die ou tradisionele mynbou- en nywerheidstreke waarvan baie, soos
byvoorbeeld die steenkoolvelde van Northumberland, Durham, Wes-Cumberland en
Suid-Wallis, deur hoë vlakke van werkloosheid geteister is. Hierdie gebiede het
'n ongekende ekonomiese agteruitgang beleef nadat hul steenkoolmyne óf uitgeput
was óf hul steenkool nie meer winsgewend bemark kon word nie. Suid-Wallis, wat
dekades lank sogenaamde stoomkool vir skepe verskaf het, is deur die
oorskakeling na olie-enjins getref.

Die ekonomiese swaartepunt van die land het sedert die Eerste Wêreldoorlog na
nuwe groeistreke soos Londen en die West Midlands verskuif. Hier het stede soos
Coventry vinnige groei ervaar. Ekonomiese beplanning het voorsiening vir
gesonde, maar gekontroleerde groei in gebiede soos dié van Cambridge en Oxford
gemaak.

Met die Groot Londense Uitstalling van 1851, wat in die beroemde Kristalpaleis
gehou is, het die Verenigde Koninkryk sy oorheersende rol in ingenieurswese en
moderne nywerhede aan die wêreld gewys. Vir die volgende vier dekades was die
land die voorste industriële moondheid op aarde wat eers in die 1890's deur die
Verenigde State en die Duitse Keiserryk verbygesteek is. Naas sy regstreekse
koloniale oorheersing van groot wêrelddele kon die land danksy die ekonomiese
instrumente van vrye handel en finansiële beleggings sy invloed ook buite die
Britse Ryk laat geld, so onder meer in Latyns-Amerika en Asië. Selfs ná die
grootskaalse opswaai in die VSA en Duitsland se nywerheidsektore kon die
Verenigde Koninkryk (en hier veral die City of London) danksy sy leidende rol in
die wêreldhandel, seevervoer, beleggings en in die inligtings- en
kommunikasiebedryf nog tot in die vroeë 20ste eeu sy status as vernaamste
handelsmoondheid handhaaf.

In die twintigerjare van die 20ste eeu het met die verval van die Britse Ryk 'n
tydperk van ekonomiese agteruitgang begin, wat deur die gevolge van die Tweede
Wêreldoorlog, strukturele probleme en die volgehoue weiering om nouer ekonomiese
bande met die ander Europese lande te soek, nog versterk is. Die in vergelyking
met ander Wes-Europese ekonomieë oorgroot invloed van die Britse vakbonde en hoë
inflasiekoerse was net twee van die land se vraagstukke teen die einde van die
sewentigerjare. Die nuwe konserwatiewe regering onder die eerste minister
Margaret Thatcher het in 1979 begin om sy neoliberale beleid van monetarisme,
waarin die bestryding van inflasie, die beperking van die staat se invloed op
die ekonomie en die privatisering van genasionaliseerde nywerhede sentraal
gestaan het, as 'n soort skokterapie op die land se ekonomie toe te pas.

Vandag behoort die Verenigde Koninkryk weer tot die belangrikste en mees
dinamiese ekonomieë ter wêreld. In 2003 was dit met buitelandse beleggings ter
waarde van 672 miljard VSA-dollar die mees aantreklike land vir beleggers in
Europa, nog voor Duitsland (545 miljard VSA-dollar) en Frankryk (433 miljard
VSA-dollar).

Die getal werkgeleenthede in die Britse kreatiewe bedrywe - rolprent, televisie,
musiek en sagteware - het tussen 2011 en 2012 met 8,6 persent skerp groei
getoon, vergeleke met die hele Britse ekonomie waar die groei slegs 0,7 persent
beloop het. Die kreatiewe sektor, met 'n waardeskepping van jaarliks ₤71,4
miljard, het sodoende volgens die Britse Departement vir Media, Kultuur en Sport
die snelste groeiende bedryf in die Verenigde Koninkryk geword. Kreatiewe
bedrywe het in 2012 6,6 persent van alle werkgeleenthede in die land voorsien.

Britse televisieproduksies soos ITV se kostuumdrama Downton Abbey, waarvan die
televisieregte na meer as 100 lande verkoop is, was baie suksesvol op oorsese
markte, terwyl die Britse musiekbedryf danksy musiekgroepe en kunstenaars soos
One Direction, Adele en Ed Sheeran op die Amerikaanse en ander markte sterk
gestaan het. Naas die rolprent-, musiek- en televisiebedryf, videospelletjies,
rekenaarvermaak en ontwerp dra ook museums, kunsgalerye, argitektuur en
professionele fotografie tot die kreatiewe sektor se sukses by. Die Britse
Museum het in 2012 'n rekordgetal besoekers gelok.

Die Verenigde Koninkryk het in 1973 saam met die Republiek van Ierland en
Denemarke tot die destydse Europese Gemeenskap (EG) toegetree. Die land se
beweegredes was - in teenstelling met byvoorbeeld Frankryk en Duitsland - suiwer
ekonomies. In die 1970's is na die Verenigde Koninkryk dikwels as "die siek man
van Europa" verwys wat ná die verlies van sy oorsese kolonies ook gedreig het om
op ekonomiese gebied agter te bly.

In 2015 was die beginsels van die VK se beleid teenoor Europa onveranderd, al
het die land in vier dekades se EU-lidmaatskap tot die derde belangrikste
lidstaat naas Duitsland en Frankryk ontwikkel. Dikwels is na dié drie lande as
die "Groot Drie" verwys wat veral op bepaalde terreine van EU-beleid, veral dié
wat sterk deur die politieke betrekkinge tussen die enkele regerings van
lidlande beïnvloed is, 'n oorheersende rol gespeel het. Met 'n bruto binnelandse
produk van byna 2 569 miljard € was die VK in 2015 die tweede grootste ekonomie
in die EU na Duitsland (3 026 miljard €) en voor Frankryk (2 184 €). Ondanks die
afslag op die land se finansiële bydraes tot die EU-begroting, wat deur die
destydse eerste minister Margaret Thatcher in onderhandelinge met ander lidlande
behaal is, was die VK in 2014 die derde grootste netto-bydraer. Die Britse
ekonomie het ná die ekonomiese en finansiële krisis van 2008/2009 vinniger as
dié van ander EU-lidlande herstel, en sy groeisyfer was vanaf 2009 hoër as die
Eurosone s'n.

Sowel Konserwatiewe asook Arbeidersparty-regerings het in hul EU-beleid op die
versterking van handelsbande binne die raamwerk van die Europese binnemark en op
vryehandelsooreenkomste met nie-EU-lidlande gefokus. Voor die referendum op 23
Junie 2016 het premier David Cameron in onderhandelinge met ander EU-lidlande
nuwe reëlings vir die VK se rol binne die EU getref waarvolgens die Europese
binnemark verder ontwikkel sou word, veral vir sektore soos dienste, digitale
handel en energie - 'n voordelige beleid vir 'n land soos die VK waar die
dienstesektor intussen byna tagtig persent van die nasionale ekonomie
verteenwoordig.

'n Ander prioriteit vir Britse regerings was die uitskakeling van belemmerende
burokratiese reëlings vir klein en middelgroot ondernemings en die verstewiging
van handelsbande met die Verenigde State binne die beplande Transatlantiese
Handels- en Beleggingsvennootskap (TTIP). Hier kon Londen veral op EU-lidlande
met eweneens ekonomies liberale regerings steun soos Denemarke, Swede, Nederland
en soms ook Duitsland.

In die verlede het Britse regerings hulle ten gunste van die toelating van nuwe
lidlande tot die EU uitgespreek, insluitende Turkye. So was die VK in 2004 naas
Ierland en Swede een van slegs drie lidlande wat hul nasionale arbeidsmark
regstreeks vir migrante uit nuwe lidlande in Sentraal- en Oos-Europa geopen het.
Die aantal EU-werknemers in die VK het vervolgens skerp gestyg. Alhoewel die
meeste migrante tot die Britse ekonomie se vinnige en stewige groei bygedra het,
was steeds meer Britse burgers bekommerd oor die groeiende stroom van immigrante
wat dikwels daarvan verdag is dat hulle teen laer lone sou werk as Britse
werknemers of slegs voordeel sou wil trek uit die land se welvaartstelsel met
onder meer vrye gesondheidsdienste, toelaes vir kinders (wat volgens Britse reg
ook uitbetaal word indien die kinders self nie in die VK woonagtig is nie) en
vir selfstandiges met lae inkomste.

Nadat dekades lank min aandag aan die land se vervoerinfrastruktuur geskenk is,
het die regering besluit om tussen 2014 en 2019 sowat ₤ 9 miljard aan die
opknapping van die Britse spoorwegstelsel te bestee. Premier Cameron het na
hierdie projek as die grootste modernisering van Britse spoorweë sedert die
Victoriaanse tydperk verwys. Daarnaas sal die eerste fase van die nuwe
hoëspoedtreinstelsel High Speed 2 teen die jaar 2026 voltooi wees. Die koste van
dié projek word op altesaam ₤ 33 miljard beraam. Crossrail, 'n nuwe
wes-oostelike spoorlyn in die suide van Engeland, wat deur Sentraal-Londen sal
loop, sal in 2018 in bedryf gestel word.

Londen-Heathrow, die grootste van die vier internasionale lughawens in die
Britse hoofstad, het lankal sy maksimumkapasiteit bereik, maar daar is nog geen
besluit oor 'n oplossing vir dié vraagstuk geneem nie. Moontlike opsies is die
bou van 'n derde aanloopbaan, die bou van 'n nuwe lughawe (byvoorbeeld naby die
Teemsmonding, soos deur die vroeëre Londense burgemeester Boris Johnson
voorgestel) of 'n sterker integrasie van Londen se vier bestaande lughawens.

Die Britse Eilande het 'n lang tradisie van immigrasie. Mense uit ander
wêrelddele het hulle hier gevestig om armoede en politieke, etniese of
godsdienstige vervolging te ontvlug. In historiese tye het migrante van die
Europese vasteland met die inheemse bevolking vermeng, so in die tyd van die
Romeinse Ryk en gedurende die invalle van Angele, Saksers, Jute, Dene en
Noormanne. Nadat Ierland onder Britse gesag gekom het, was Groot-Brittanje 'n
gewilde bestemming vir Iere.

Pogroms in Oos-Europa en die opkoms van Nasionaal-Sosialisme en antisemitisme in
die Duitse Ryk het baie Jode in die laat 19de eeu en in die 1930's genoodsaak om
'n heenkome in die Verenige Koninkryk te vind. Ná die Tweede Wêreldoorlog het
groot getalle vlugtelinge uit die Sowjet-Russies-oorheerste Oos-Europa hulle in
die land gevestig. Die huidie groot immigrantegemeenskappe van Wes-Indiese en
Suid-Asiatiese oorsprong het in die 1950's en 1960's na die Verenigde Koninkryk
geïmmigreer. Tans is meer as die helfte van die etniese minderheidsbevolking
boorlinge van of nakomelinge van immigrante uit Indië, Pakistan en Bangladesj.
Naas groot groepe immigrante uit die Gemenebes van Nasies, waaronder
Australiërs, Kanadiërs, Nieu-Seelanders en Suid-Afrikaners, het ook talle
Amerikaners, Han-Sjinese, Suid-Amerikaners en burgers uit lidlande van die
Europese Unie hulle hier gevestig.

'n Buitengewoon groot persentasie van immigrante is in die binnestedelike
gebiede saamgetrek, en meer as die helfte van die immigrantebevolking het hulle
in Groter Londen gevestig.

Tans is daar ruim 22 miljoen wonings in die Verenigde Koninkryk waarvan sowat 'n
vyfde voor die Eerste Wêreldoorlog ontstaan het. Die meeste hiervan (sowat 16
persent) dateer uit die periode tussen 1919 en 1945. Meer as die helfte van die
bestaande behuising is tussen die einde van die Tweede Wêreldoorlog en 1990
opgerig, die res het sedertdien ontstaan.

Die Verenigde Koninkryk is tradisioneel 'n land van huiseienaars. So bestaan
vier vyfdes van alle behuising uit enkelgesinshuise met gewoonlik twee
verdiepings. Net twintig persent van die Britse bevolking word in woonstelgeboue
gehuisves. 220 000 woongeboue word as huise van besondere argitektoniese of
historiese belang gelys.

Dagblaaie het vanaf die tweede helfte van die 19de eeu vir die eerste keer die
breë publiek bereik. Die rede hiervoor was hoofsaaklik finansieel van aard -
oorspronklik is 'n belasting van vier pence per eksemplaar gehef (die sogenaamde
stamp duty wat in 1695 vir alle gedrukte publikasies ingevoer is) wat eers in
1836 tot een pennie verlaag en in 1855 heeltemal afgeskaf is. In dié jaar was
die Daily Telegraph se verkoopprys een pennie. Dertig jaar later het dié dagblad
die hoogste sirkulasiesyfer ter wêreld bereik.

Geletterdheid en leesvaardigheid onder leerders is in 1880 deur die Elementary
Education Act ("Wet op elementêre onderwys") bevorder wat skoolbywoning
verpligtend gemaak het vir kinders tot tien jaar. Die groeiende getal
geletterdes in die laerklas was 'n belangrike teikenmark vir goedkoop weekblaaie
waarin klein artikels en stories uit die alledaagse lewe gepubliseer is.
Voorbeelde hiervan is Tit-Bits ("Lekkerhappies", vanaf 1881), Answers
("Antwoorde", vanaf 1888) en Pearson's Weekly ("Pearson se Weekblad", vanaf
1890).

Alfred Harmsworth (later die 1ste Viscount Northcliffe, 1865-1922), stigter en
uitgewer van Answers, was 'n baanbreker vir poniekoerante wat op die massamark
gemik was soos die Daily Mail wat vanaf 4 Mei 1896 in Londen verskyn en
omstreeks 1900 reeds 'n rekord-verkoopsyfer van een miljoen bereik het. Aan die
ander kant van die persspektrum was The Times, 'n gehaltedagblad wat vir die
eerste keer in 1788 verskyn het.

In Londen is omstreeks 1900 nege aand- en sewe Sondagkoerante uitgegee. Die breë
Edwardiaanse leserspubliek het eers gaandeweg gewend geraak aan gedrukte
publikasies, en so was die mark nog nie ryp vir goedkoop geïllustreerde
tydskrifte met hoë sirkulasie nie.

Vandag word die Britse perslandskap sowel ten opsigte van sirkulasie- en
verkoopsyfers asook nasionale reputasie deur Londense dagblaaie oorheers.
Algemeen word daar 'n onderskeiding gemaak tussen poniekoerante vir die
massamark, sogenaamde tabloids, met sirkulasiesyfers van miljoene eksemplare, en
gehaltedagblaaie met aansienlik kleiner verkoopsyfers. Slegs vier poniekoerante
verenig sowat vyf sesdes van die totale sirkulasiesyfer van oggendblaaie op
hulle.

In die algemeen word Britse dagblaaie nie formeel met enige politieke party
verbind nie, maar die meeste weerspieël in hul kommentare en verslaggewing
nogtans die politieke oortuigings van hul eienaars. So steun die poniekoerant
Daily Mail en die gehaltedagblad The Daily Telegraph gewoonlik die Konserwatiewe
Party, terwyl die poniekoerant The Daily Mirror en die gehaltedagblad The
Guardian meestal simpatiek teenoor die beleid van die Britse Arbeidersparty
staan.

Die Verenigde Koninkryk se mees verkoopte dagblad The Sun is in 1969 deur die
Australiese persmagnaat Rupert Murdoch se onderneming News International
oorgeneem en het sy sirkulasiesyfer vervolgens deur sensasiestories, uitgebreide
sportverslaggewing en erotiese beeldmateriaal opgestoot. In die vroeë 1970's het
dié blad nog die Arbeidersparty gesteun, maar vanaf 1979 politieke simpatie vir
die konserwatiewe regering onder Margaret Thatcher getoon. In die laat 1990's
het dit weer die Arbeidersparty se beleid begin steun.



https://af.wikipedia.org/wiki/ISBN

Die Internasionale Standaard Boeknommer (ISBN) is 'n unieke, numeriese,
kommersiële identifiseerder vir boeke wat gebaseer is op die 9-syfer Standaard
Boeknommer (SBN) kode wat in die Verenigde Koninkryk deur die boekverkopers en
skryfbehoefte handelaar W.H. Smith en ander in 1966 ontwikkel is. Die 10-syfer
ISBN-formaat is deur die Internasionale Standaarde Organisasie ontwikkel en as
internasionale standaard, ISO 2108 in 1970 gepubliseer (Die 9-syfer SBN-kode is
in die Verenigde Koninkryk egter tot en met 1974 gebruik). Tans is die ISO
TC46/SC9 subkomitee verantwoordelik vir die standaard.

Sedert 1 Januarie 2007 het die Internasionale Standaard Boeknommers uit
13-syfers bestaan, wat versoenbaar was met die Europese Artikelnommers (EAN).

'n Soortgelyke numeriese identifiseerder, die Internatonal Standard Serial
Number (ISSN) identifiseer periodiese publikasies soos tydskrifte.

Die groepidentifiseerder is 'n 1 tot 5 syfer getal. Die enkelsyfer
groepidentifiseerders is: 0 of 1 vir Engelssprekende lande; 2 vir Franssprekende
lande; 3 vir Duitssprekende lande; 4 vir Japannees; 5 vir Russies en 7 vir
Sjinees. 'n Voorbeeld van 'n 5 syfer groepidentifiseerder is 99936 vir Boetan.
Oor die algemeen is die groepe 0-7, 80-94, 950-993, 9940-9989. Die oorspronklike
standaard boeknommer (SBN) het nie groepidentifiseerders gehad nie, maar die
byvoeg van 'n nul (0) as 'n voorvoegsel tot 'n 9-syfer SBN skep 'n geldige
10-syfer ISBN. Groepidentifiseerders vorm 'n voorvoegselkode wat vergelykbaar is
met telefoniese landkodes.

Die nasionale ISBN agentskap ken die uitgewernommer toe; die uitgewer kies dan
'n itemnommer. Gewoonlik word daar nie van 'n uitgewer vereis om 'n ISBN toe te
ken nie of dat die nommer op die boek vertoon moet word nie, die meeste
boekwinkels hanteer egter slegs goedere wat met 'n ISBN genommer is. 'n
Volledige lys van die 628 000 toegekende uitgewerskodes word gepubliseer en kan
aangekoop word. Die webwerf van die internasionale ISBN agentskap bied egter nie
'n gratis metode aan om uitgewerskodes op te soek nie.

Engelstalige uitgewerkodes volg 'n sistematiese patroon wat dit moontlik maak
vir hulle lengtes om maklik bepaal te word, as volg

Die 2001 weergawe van die amptelike handleiding van die Internasionale ISBN
agentskap sê dat die ISBN-10 kontrolesyfer — wat die laaste syfer in die tien
syfer ISBN is – moet wissel tussen 0 tot 10 en moet so opgestel wees dat die som
van al die tien syfers vermenigvuldig met 'n heeltal gewig wat afneem van 10 tot
1, 'n veelvoud van die getal 11 moet wees. Die kontrolesyfer word met ander
woorde bepaal deur die eerste nege syfers van die 10 syfer ISBN te
vermenigvuldig met sy volgorde in die kode beginnende by 10 tot by 2. Die totaal
van die getalle word dan bereken en met 11 gedeel en die res bepaal. Die
kontrolesyfer is dan die getal 11 minus die res daarvan afgetrek.

Die kontrolesyfer van 'n ISBN-10 van 0-306-40615-? word byvoorbeeld as volg
bereken:

Die twee algemeenste foute wat voorkom in die hantering van 'n ISBN (wanneer dit
getik of geskryf word) is 'n verkeerde syfer of die omkeer van twee syfers.
Aangesien 11 'n priemgetal is, verseker die ISBN kontrolesyfer metode dat die
twee foute altyd opgespoor sal word. As daar egter 'n fout by die uitgewer
voorkom en dit nie opgetel word nie, sal die boek met 'n ongeldige ISBN
uitgereik word.

Die 2005 uitgawe van die Internasionale ISBN agentskap se amptelike handleiding
wat ISBN'e dek wat na Januarie 2007 uitgereik is, beskryf die metode vir die
berekening van die 13-syfer kontrolesom.

Die ISBN-13 kontrolesyfer van die ISBN 978-0-30640615-? word byvoorbeeld as volg
bereken: s = 9×1 + 7×3 + 8×1 + 0×3 + 3×1 + 0×3 + 6×1 + 4×3 + 0×1 + 6×3 + 1×1 +
5×3

Uitgewers en biblioteke het verskillende beleide ten opsigte van die gebruik van
die ISBN kontrolesyfer. Uitgewers bly soms in gebreke om te verseker dat die
titel van 'n boek en sy ISBN ooreenstem alvorens hulle dit publiseer; daardie
faling veroorsaak heelwat probleme vir biblioteke, boekhandelaars en lesers. Die
meeste biblioteke en boekhandelaars vertoon die boekrekord vir 'n ongeldige ISBN
wat deur die uitgewer uitgereik is. Die Library of Congress in die V.S.A se
katalogus bevat boeke wat gepubliseer is met ongeldige ISBN'e, wat dit gewoonlik
met die frase "Cancelled ISBN" aandui. Sommige boekbesteldienste soos Amazon.com
sal egter nie 'n soektog na 'n boek doen as die ISBN wat by hul soekenjin
ingesleutel word, ongeldig is nie.



https://af.wikipedia.org/wiki/VSA

Die Verenigde State van Amerika (dikwels afgekort tot Verenigde State, VS of
VSA, Engels: United States of America of USA), in die omgangstaal ook net
Amerika genoem, is 'n land in die Westelike Halfrond, wat uit vyftig deelstate
en talle eilandgebiede bestaan. 48 van sy deelstate lê in Sentraal-Noord-Amerika
tussen die Stille Oseaan in die weste en die Atlantiese Oseaan in die ooste en
word in die noorde deur Kanada en in die suide deur Meksiko begrens, die
deelstaat Alaska lê in die noordweste van die Noord-Amerikaanse vasteland en
grens in die ooste aan Kanada, en die deelstaat Hawaii is 'n eilandgroep in die
middel van die Stille Oseaan. Die land beslaan altesaam veertig persent van die
Noord-Amerikaanse vasteland.

Die Verenigde State van Amerika is 'n federale presidensiële grondwetlike
republiek met 'n tweekamerparlement, die Kongres, wat uit die Senaat en die Huis
van Afgevaardigdes bestaan. Die hoofstad van die VSA is Washington, D.C., wat
nie deel uitmaak van een van die vyftig deelstate nie, maar in die federale
Distrik Columbia geleë is.

Die Verenigde State is met meer as 9,8 miljoen vierkante kilometer (byna 3,8
miljoen vierkante myl) en met 'n bevolking van sowat 323,6 miljoen die derde
grootste land ter wêreld ten opsigte van sy oppervlakte en bevolking. Met 'n
bruto binnelandse produk van meer as 18 558 miljard VSA-$ (272 060,28 miljard
ZAR) in 2016 is die VSA naas die Volksrepubliek van Sjina die tweede grootste
ekonomie ter wêreld.

Die land, wat oorspronklik deur die stamme van die Eerste Nasies bewoon is, het
danksy grootskaalse immigrasie van dwarsoor die wêreld tot een van die etnies,
sosiaal en godsdienstig mees diverse lande ter wêreld ontwikkel.

Die Verenigde State is deur dertien kolonies gestig, wat na aanleiding van die
Amerikaanse Rewolusionêre Oorlog hulle onafhanklikheid van Groot-Brittanje op 4
Julie 1776 verklaar en hulle grondwet, die Artikels van die Konfederasie, op 1
Maart 1781 bekragtig het. Die huidige grondwet is op 17 September 1787
aangeneem. Die oppervlakte van die VSA is gedurende die 19de eeu deur gebiede,
wat van Frankryk en Meksiko gekoop is, aansienlik uitgebrei. Met die ekonomiese
agteruitgang van die Sowjetunie in 1991 het die VSA die enigste oorblywende
supermoondheid geword. Die land oefen nog steeds 'n oorheersende ekonomiese,
politieke, kulturele en militêre invloed dwarsoor die wêreld uit.

As die wêreld se derde grootste nasie (totale area), het die Verenigde State 'n
baie wisselende landskap: gematigde woudland aan die ooskus, mangrovewoude in
Florida, die Great Plains in die middel van die land, die Mississippi-Missouri
rivierstelsel, die Rotsgebergte (Rocky Mountains) wes van die vlaktes, woestyne
en gematigde kusgebiede wes van die Rotsgebergte en reënwoude in die
noord-weste. Die vulkaniese eilande van Hawaii en die pool-gebiede van Alaska
maak die geografiese diversiteit net nog groter.

Die deelstate Nevada, Arizona, Florida, Colorado, Utah, Georgia en Texas het in
die laaste dekades die grootste relatiewe bevolkingsgroei getoon, terwyl die
deelstate Kalifornië, Texas, Florida, Georgia, Arizona en Noord-Carolina die
grootste absolute bevolkingsgroei ervaar het. Die bevolking van Wes-Virginië,
Noord-Dakota en die Distrik Columbia het afgeneem. Die grootste stede in die VSA
is New York Stad, Los Angeles, Chicago, Houston en Philadelphia.

Die volgende kaart toon die ses amptelike sensusgebiede (Pasifiese Streek
[Pacific – blou], Bergstreek [Mountain – rooi], Midweste [Midwest – oranje],
Suide [South – geel], Noord-Oos [Northeast – violet] en Afhanklike Gebiede
[Territories – groen]), vyftig deelstate en afhanklike gebiede van die Verenigde
State:

Die Noord-Amerikaanse vasteland word volgens fisiese besonderhede in vier groot
streke verdeel: Die Kanadese Skild met die Laurentiese Plato, die
Appalachestreek, die Binnelandse Vlaktes en die bergagtige Weste. Vir die gebied
van die Verenigde State word hierdie streke verder verdeel in sewe fisiografiese
streke: Die Vlaktes van die Atlantiese Kus en die Golf van Meksiko, die
Appalachiese Hooglande, die Binnelandse Vlaktes, die Binnelandse Hooglande, die
Rotsgebergte, Die Intermontane Streek met die Groot Bekken en die Pasifiese
Bergreekse. 'n Verdere streek, die Laurentiese Plato, beslaan slegs 'n klein
gedeelte van die VSA se oppervlak in die gebied van die Groot Mere.

Die huidige terrein van die noordelike Verenigde State is deur gletsers gevorm,
wat die noorde van die vasteland in die laaste Ystydperk bedek het. Die vroeëre
suidelike kant van die yslaag word nog steeds deur 'n reeks eindmorenes
gekenmerk, wat vanaf die eiland Long Island aan die Atlantiese ooskus in
westelike rigting tot by die Rotsgebergte loop. Die gebiede noord van hierdie
lyn is bedek met ou gletserafsettings. In die berggebiede van die noordweste en
in Alaska het die berggletsers duidelike spore van erosie gelaat. Uitgestrekte
gletsermere het groot gebiede in die weste bedek, waarvan die Groot Soutmeer in
Utah net 'n oorblyfsel is.

Die kusvlaktes van die Atlantiese ooste en die Golf van Meksiko strek van Long
Island tot by die Rio Grande aan die Texaans-Meksikaanse grens. Die kuslyn word
deur talle eilande, riviermondings, baaie, sandtonge en strandmere oorheers.
Eilande soos Long Island, Nantucket en Martha's Vineyard maak deel uit van die
kusvlakte en is eers ná die Ystydperk as gevolg van die stygende seevlak tot
eilande omskep. Die natuurlike hawens van die noordooste, soos New York- en
Chesapeakebaai, het reeds in die koloniale tydperk die landing van setlaars en
later seevervoer en handel met Europa vergemaklik. Suid van die groot kape van
Noord-Carolina soos Kaap Fear, Kaap Hatteras en Kaap Lookout is groot natuurlike
baaie en hawens skaars. Die kuslyn van die Golfgebied met sy strandmere word
deur die uitgestrekte Mississippidelta oorheers.

Wes van die Atlantiese kusvlakte verrys die heuwelagtige Piedmontstreek met sy
talle watervalle as 'n soort oorgangsgebied tussen die kusstreek en die
Appalache-gebergte. Hierdie bergreeks was miljoene jare gelede nog 'n magtige
gebergte, wat intussen deur erosie geslyp is. Die Appalagge loop vanuit die
suidooste van Kanada in westelike rigting tot by die Golfkusvlaktes van Alabama.
Slegs langs Nieu-Engeland se rotsige kuslyn strek die bergreeks plek-plek tot by
die Atlantiese Oseaan. Die gebied van die Appalache en die Adirondack-gebergte
van New York maak in geologiese opsig deel uit van die Kanadese Skild en behels
die grootste hooglande van die oostelike Verenigde State. Die hoogste bergspits
in die ooste is Mount Mitchell in die Swart Berge (Black Mountains) van
Noord-Carolina met 'n hoogte van 2 037 meter (6 684 voet) bo seevlak.

In geografiese opsig word die vlaktes in drie hoofstreke verdeel – die vrugbare
sentrale vlaktes – wat tot die belangrikste landbougebied van die VSA ontwikkel
het – met die Mississippivallei, die gebied van die Groot Mere en die Groot
Vlaktes, 'n boomlose plato van uitgestrekte grasvelde, wat geleidelik van die
laer vlaktes tot by die voorgebergtes van die Rotsgebergte verrys. In die
randgebied van die Rotsgebergte bereik hierdie gebied reeds 'n hoogte van sowat
1 600 meter, en sy ekonomiese sentrum en hoofstad van die deelstaat Colorado,
Denver, word weens sy ligging soms ook die Milehigh City genoem. Die Swart Berge
of Black Hills in Suid-Dakota is die enigste hoër geleë gebied, wat midde-in die
vlaktes verrys.

Die Mississippi se dreineringsgebied strek oor sowat 3,3 miljoen vierkante
kilometer, en met 'n lengte van meer as 4 000 kilometer behoort die rivier, wat
deur die Indiane Missi Sepe of "Vader van die Waters" genoem is, tot die
langstes ter wêreld. Die Missouririvier, wat in die Mississippi uitmond, bereik
dieselfde lengte. Die Mississippi mond in 'n geweldige delta, wat jaarliks met
meer as tagtig meter groei, en met talle syriviere, sogenaamde passes, in die
Golf van Meksiko uit.

Die Rotsgebergte is 'n magtige bergreeks wes van die Groot Vlaktes, wat vanaf
Kanada tot by die noordwestelike Verenigde State en verder tot by Nieu-Meksiko
in die suide strek en met talle hoë bergspitse pronk, waarvan Mount Elbert op
4 399 meter (14 433 voet) die hoogste is. Die gebergte maak deel uit van die
Sirkumpasifiese Berggordel, wat vanaf Asië oor die Aleoetiese Eilande dwarsdeur
die weste van die Noord- en Suid-Amerikaanse vastelande tot by Antarktika loop.
Die Noord-Amerikaanse waterskeiding loop langs die kruin van die Rotsgebergte;
riviere oos van die bergreeks maak deel uit van die Mississippi-Missouri- en
ander Atlantiese rivierstelsels, terwyl riviere wes van die Rotsgebergte in die
Stille Oseaan uitmond.

Die Rotsgebergte word onderverdeel in die Noordelike Rotsgebergte (Northern
Rockies), die Sentrale Rotsgebergte (Middle Rockies), die Wyoming-Bekken en die
Suidelike Rotsgebergte (Southern Rockies).

Die Intermontane Streek, 'n droë gebied met platos, bekkens en kleiner
bergreekse, lê tussen die Rotsgebergte en die westelike bergreekse. Die
Columbia-plato in die noorde is deur vulkaniese lava gevorm, en die
Columbiarivier, wat die gebied saam met sy takriviere dreineer, het diep canyons
in die plato gesny. Die uitgestrekte Colorado-plato, wat deur die Coloradorivier
en sy takriviere gedreineer word, pronk met die beroemde Grand Canyon, wat deur
die rivierwater in die sedimentêre gesteente gesny is en as een van die grootste
natuurwonders ter wêreld beskou word.

Die gebied wes van die platos is feitlik 'n halfwoestyn en word deur bekkens en
kleiner bergreekse gekenmerk. Hier lê ook die laagste punt van Noord-Amerika,
die Death Valley ("Doodsvallei"), sowat 86 meter (282 voet) benede seevlak. Die
Groot Bekken is die grootste van sy soort in die gebied, met die Humboldt as sy
belangrikste rivier en 'n groot aantal soutmere, waaronder ook die Groot
Soutmeer van die deelstaat Utah. Die riviere in hierdie bekken mond nie in die
oseane uit nie, maar binnelands. Die Groot Soutmeer is net 'n oorblyfsel van 'n
magtige soetwatermeer uit die Ystydperk.

Die Pasifiese Bergstelsel lê tussen die Intermontane Streek en die Stille
Oseaan, met bergreekse, wat parallel met die kuslyn in noord-suidelike rigting
loop en deur geologiese breuke en vulkanisme gevorm is. Die Kusgebergte met sy
talle vulkaniese bergspitse strek van Suidwes-Kanada in suidelike rigting tot in
Noord-Kalifornië, van waar die Sierra Nevada-bergreeks verder suidwaarts loop.
Mount Whitney is die hoogste bergspits in dié reeks met 4 418 meter (14 495
voet).

Alaska word gewoonlik in vier fisiografiese streke verdeel: die Arktiese Vlaktes
in die noorde, die kusvlaktes van die Arktiese Oseaan, die Rotsgebergte met die
Brooks Range-bergreeks as sy mees noordelike gedeelte, die gebied van die
Sentrale Bekkens en Hooglande met die Yukonrivierbekken en die Pasifiese
Gebergte, wat langs die suidelike kuslyn loop en die hoogste bergspits van
Noord-Amerika behels, Denali, wat 6 194 meter (20 320 voet) bo seevlak verrys.

Die eilande langs die suidooskus van Alaska en die Aleoete-argipel maak deel uit
van die Pasifiese Gebergte, wat hier gedeeltelik in die Stille Oseaan versink
het. Vulkaniese werking en aardbewings is tipiese kenmerke van hierdie
eilandgroepe. Die eilande self is net soos die Hawaii-eilandketting die
bergspitse van vulkane, wat vanaf die Pasifiese seebodem verrys. Die
Hawaii-argipel se enigste aktiewe vulkane is Mauna Kea en Mauna Loa op die
hoofeiland Hawaii.

Net soos byvoorbeeld Sentraal-Europa word groot dele van die Noord-Amerikaanse
vasteland oorheers deur westelike winde en 'n opeenvolging van laagdrukgebiede
(siklone), wat in die gebied van die Aleüte-eilandgroep ontstaan en afwissel met
hoëdrukgebiede. Net soos ander gebiede in die gemiddelde breedtegrade, word ook
die Verenigde State deur onbestendige weer en 'n opeenvolging van koue en
warmfronte gekenmerk. Die siklone of koue fronte, wat gewoonlik in westelike
rigting oor die vasteland beweeg, verskil van sy Europese eweknieë soms deur
hulle tregtervormige werwels of tornados – atmosferiese versteurings, wat
dikwels groot skade berokken.

'n Tweede belangrike verskil is die ligging van die grootste gebergtes. Terwyl
die Europese Alpe in wes-oostelike rigting loop en die suide van Europa teen
koue fronte uit die noorde beskerm, loop Noord-Amerika se grootste bergreekse,
die Kusgebergte en die Rotsgebergte, in noord-suidelike rigting en verhinder dus
dat vogtige en gematigde lugmassas vanuit die Stille Oseaan na die binneland kan
beweeg. Die hooglande tussen die Sierra Nevada en die Rotsgebergte lê gevolglik
net soos die Groot Vlaktes in die reënskadu van hierdie bergreekse. Hierdie
besonderse reliëf verklaar ook die feit dat groot woestyngebiede soos die
Mojave- en Gilawoestyn net enkele honderd kilometer van die kus af lê.

Die mees digbevolkte gebiede van die sogenaamde manufacturing belt, die groot
historiese nywerheidsgebiede, lê in die vogtige en gematigde klimaatstreke
tussen die Mississippirivier in die ooste en die Atlantiese Oseaan in die weste.
Die oostelike gedeelte was oorspronklik 'n gebied van uitgestrekte bosse, terwyl
die Groot Vlaktes, die hartland van Amerika, deur grasvelde gekenmerk word.
Hierdie vlaktes maak reeds deel uit van die droër westelike gebiede, maar is
feitlik 'n soort oorgangsgebied met periodes van hoër en laer reënvalle. Die
eerste verkennings van die gebied teen die middel van die 19de eeu het gedurende
'n vogtige periode plaasgevind en die oortuiging laat posvat dat die vlaktes 'n
uiters geskikte gebied vir akkerbou en veeteelt sou wees. Die eerste setlaars
het later egter besef dat reënvalle in die vlaktes wisselvallig is en die gebied
deur periodieke droogtes geteister word.

Die gebrek aan 'n soort kontinentale versperring in die vorm van 'n bergreeks,
wat dwarsoor die vasteland in oos-westelike rigting loop, lei daartoe dat koue
fronte uit die poolgebiede en warm fronte met tropiese lugmassas uit die suide
ongehinderd oor die Groot Vlaktes kan beweeg. Vogtige, warm lugmassas bereik
soms selfs die suide van Kanada en bevorder die groot aantal donderstorms en
bedompige weer in die Amerikaanse Midweste. Weerstoestande verander skielik, en
met die sogenaamde Northers beweeg uitgestrekte koue fronte soms na die uiterste
suide, waar hulle byvoorbeeld sitrusplantasies in Florida bedreig. Florida en
ander deelstate in die suide lê daarnaas in 'n gebied, wat dikwels deur orkane
getref word.

Die stamme van die oostelike beskawings was hoofsaaklik jagters en versamelaars,
maar was gedeeltelik ook akkerboere, wat bone, mielies, pampoene en meloene
verbou het. Hulle het in klein gemeenskappe van tussen vyfrig en tweehonderd
mense saamgewoon en word vanweë die sakrale aardhope, wat hulle gebou het, in
Engels ook mound builders genoem.

Die noordwestelike beskawings was eweneens akkerboere en word vanweë hulle
kookgereedskap, wat uit versierde korfskottels bestaan het, ook korfmakers
(Engels: basket makers) genoem. Daarnaas het hulle vir kookdoeleindes ook stene
verhit en in water geplaas, sodat hulle die tweede bynaam steenkokers (stone
boilers). Die noordelike stamme se stapelvoedsel was salm, terwyl die suidelike
Indiane veral eikels geëet het.

Die behuisings van die jagters verskil volgens die diere, wat hulle oorwegend
geëet het. Die visserstamme het eenvoudige hutte van bas gebou, die
buffeljagters het huide en velle gebruik wat saamgenaai is. Hulle gereedskappe
en voorwerpe was oorwegend van hout, huide, steen en erdewerk gemaak. Net 'n
klein aantal stamme het metale soos koper gebruik. Die Cherokee in die huidige
deelstate Georgia en Noord-Carolina het al boomstamme as boumateriaal vir hulle
hutte gebruik.

Die Pueblo-Indiane het selfs 'n soort stedelike kultuur met kubusvormige huise
ontwikkel. Die huise het oor meer as twee verdiepings beskik en was slegs deur
middel van lere en vanuit die dakke toeganklik. Hierdie stamme het onder sterk
kulturele invloede vanuit Meksiko gekom, van waar hulle ook die
katoenvervaardiging aangeleer het. Kalkoene en honde was hulle enigste
huisdiere, mielies, maniok, pampoene, tamaties, kakao, coca, sisal en tabak
hulle belangrikste landbouprodukte. Die Pueblo-Indiane was bekwame pottebakkers
en staan ook bekend vir hulle rituele, waarin gemaskeerde dansers, wat hulle
gode versinnebeeld, 'n groot rol speel.

Spanje was die eerste Europese grootmoondheid wat die Noord-Amerikaanse
vasteland vanuit die suide begin verken het. Die groot dryfkragte agter die
Spaanse ekspedisies was van ekonomiese en godsdienstige aard: Hulle was enersyds
op soek na goud en silwer, en andersyds het hulle weens hulle sendingbewussyn
daarin belang gestel om die inheemse bevolking te kersten.

Die goewerneur van die eiland Puerto Rico, Juan Ponce de León, het op Paassondag
van die jaar 1513 naby die huidige stad St. Augustine voet aan wal gesit en die
gebied Pascua florida genoem, waarvan later ook die naam van die deelstaat
Florida afgelei is. By sy terugkeer agt jaar later is Ponce de León deur Indiane
aangeval en dodelik gewond.

Die eerste Spaanse nedersetting, Fort St. Augustine, is eers in 1565 opgerig en
het later die beginpunt van 'n Spaanse sendingpad geword, wat na Pensacola aan
die Golfkus en verder weswaarts tot by San Diego aan die weskus geloop het.
Ander ekspedisies is in die 1530's en 1540's vanuit Meksiko uitgestuur en het
moontlik gebiede tot by die huidige Kansas in die noorde verken, maar alle
kragte is tevergeefs ingespan – in teenstelling met hulle Suid-Amerikaanse
kolonies het die Spanjaarde in die noorde geen edelmetale ontdek nie. Die
grotendeels woestynagtige terrein en Indiaanse aanvalle het verdere ekspedisies
verhoed, en die Spanjaarde het liewer by die meer gevorderde Pueblo-Indiaanse
beskawings in die suidweste met hulle sendingwerk begin.

'n Aantal huidige Amerikaanse stede is as Spaanse sendingstasies, handelsposte
en administratiewe setels gestig: Villa Real de la Santa Fé de San Francisco
(later verkort tot Santa Fé) in Nieu-Meksiko (1609), Fort San Carlos (die
voorloper van die stad Pensacola in Florida, 1698) en die presidios (versterkte
sendingstasies) in die omgewing van El Paso en San Antonio in Texas.

In die uitgestrekte gebied het die Spanjaarde met hulle klein aantal
nedersettings voorlopig net 'n swak posisie ingeneem. Eers toe die Britte en
Franse hulle Noord-Amerikaanse besittings in die 18de eeu begin uitbrei het, het
ook Spanje se aktiwiteite veral in Kalifornië versterk. Die Spanjaarde het op
hierdie gebied aanspraak gemaak as deel van Columbus se ontdekkings, en hulle
was verontrus toe die Deense seevaarder Vitus Bering die Noord-Pasifiese
kusgebiede in 1741 in Russiese opdrag begin verken het.

In 1763 is die Spaanse nedersetting San Diego aan die Pasifiese kus gestig. Die
sterk noordoostelike passaatwinde in die gebied het egter die seevervoer van
goedere uit Acapulco (Meksiko) na San Diego erg belemmer, en dit het skepe
dikwels vyftig dae geneem om die relatief klein seereis te onderneem. Gevolglik
is goedere vanuit Laredo op die skiereiland Baja California (Neder-Kalifornië)
op paaie vervoer. Die Spanjaarde het strategies geleë plekke gekies om 'n aantal
verdere Kaliforniese sendingstasies te stig, en in die tydperk tussen 1769 en
1823 het 25 stasies langs die sogenaamde Camino Real (Engels: Mission Trail)
tussen San Diego en San Francisco ontstaan.

Nadat Meksiko ná die Onafhanklikheidsoorlog van Spanje onafhanklik geword het,
het die stasies minder belangrik geword, en hulle is in 1836 volkome
gesekulariseer. As gevolg van die Meksikaans-Amerikaanse Oorlog het Meksiko sy
gebiede noord van die skiereiland Baja California en die Rio Grande in Texas in
1848 aan die Verenigde State afgestaan. In hierdie periode het met die
goudstormloop van Kalifornië die Amerikaanse kolonisasie van die gebied begin.

Die Italiaanse seevaarder Giovanni da Verrazano het in 1524 in Franse opdrag
onder meer die skiereiland Manhattan verken, terwyl Jacques Cartier in 1534 die
huidige Quebec bereik het. Die erste Franse nedersettings het egter eers in die
tydperk tussen 1562 en 1564 ontstaan, toe Hugenote 'n kolonie noord van die
skiereiland Florida gestig het. Hierdie nedersetting is deur die Spanjaarde as
'n bedreiging vir hulle eie gebiede beskou en gevolglik vernietig.

Die eerste permanente nedersettings is dus in die noorde gestig: Port Royal aan
die suidoewer van die Fundybaai in die jaar 1605, en drie jaar later Quebecstad.
Vanuit Nieu-Brunswick, Nova Scotia, Prins-Edward-Eiland en die
Sint-Laurensriviergebied het die Franse 'n baie groot gebied in Noord-Amerika
verken. Pelshandelaars het tot by die Groot Mere getrek en die sogenaamde
portages ontdek – smal strepe land tussen twee rivierlope, waar bote maklik na
die ander rivier gedra kon word. Die Franse het vinnig die boloop van die
Mississippirivier bereik, en in 1682 het Sieur de la Salle danksy hierdie groot
waterweg tot by die Mississippi-rivierdelta gevaar en die gebied ter ere van
koning Lodewyk Louisiana genoem. Louisiana het die belangrikste Franse kolonie
op die gebied van die huidige Verenigde State geword, en met New Orleans het die
Franse hier ook 'n belangrike seehawe gestig. Die res van die kolonie was egter
byna onbevolk, en in die volgende dekades het slegs klein ekspedisies vanaf New
Orleans vertrek om nedersettings langs die Mississippi tot by die huidige
deelstate Illinois en Wisconsin te stig. In die laasgenoemde gebiede is lood
ontgin.

Toe Frankryk sy kolonie Louisiana aan die Verenigde State verkoop het, was daar
talle parogieë waar Frans as omgangs- en kerktaal gebesig is. In die laaste
tweehonderd jaar het die gebruik van Frans egter sterk afgeneem. Maar stede soos
Mobile en New Orleans pronk nog steeds met 'n ryk argitektoniese erfenis uit die
Franse tydperk, veral in die Vieux carré of Franse kwartier.

Engeland het tot die mees suksesvolle koloniale grootmoondheid ontwikkel,
aangesien sy beleid van splendid isolation, sy posisie as leidende seemag sedert
die tydperk van koningin Elizabeth I en die politieke en godsdienstige woelinge,
wat die Noord-Amerikaanse kolonies van 'n bestendige stroom Britse immigrante
verseker het.

Die bekendste landing van setlaars was egter dié van die Puriteinse
Pelgrimvaders, wat in 1620 op hulle skip Mayflower Bostonbaai in die huidige
Massachusetts bereik het – 'n gebied, wat aan die destydse Plymouth-Kompanjie
behoort het. Die eerste nedersetting, New Plymouth, was suid van die huidige
Boston geleë en die beginpunt van 'n grootskaalse volksplanting in die gebied.
In die volgende twintig jaar het die kolonies sowat 25 000 Engelse immigrante
gelok, en weens die godsdienstige en politieke verdeeldheid van die setlaars het
voortdurend nuwe kolonies ontstaan. In die tyd van die Amerikaanse Rewolusie was
daar reeds dertien kolonies. Die meeste van hulle was kroonkolonies, wat deur 'n
koninklike goewerneur bestuur is. 'n Aantal kolonies het op die basis van 'n
oktrooi ontstaan, en hierdie groep het naas Massachusetts ook Rhode Island en
Connecticut ingesluit. 'n Derde groep was privaatbesittings, met Maryland, wat
aan Lord Baltimore geskenk is, as 'n Rooms-Katolieke nedersetting, en
Pennsilvanië, wat aan die Quaker-leier William Penn geskenk is. Naas die Quakers
het ook ander godsdienstige groepe soos die Morawiërs en Mennoniete (of
Pennsilvanië-Duitsers) kolonies in Pennsilvanië gestig. Laasgenoemde het in 1683
Germantown, 'n voorstad van Philadelphia, gestig. Weens die groot aantal Duitse
setlaars het Duits selfs 'n mededinger van Engels as omgangstaal in die streek
geword.

Nederland was aanvanklik 'n groot mededinger vir Engeland, wat reeds in 1609 in
Noord-Amerika geland het, en sy handelsmaatskappye – waaronder die Verenigde
Oos-Indiese Kompanjie, die Wes-Indiese Kompanjie en die Nieuw Nederland
Compagnie het belang gestel in die pelshandel en die Noordwestelike Deurvaart.
Die Wes-Indiese Kompanjie onder die leiding van die Duitse boorling Peter
Minnewitt het in 1626 die skiereiland Manhattan van die plaaslike Indiane gekoop
en 'n fort gestig, waaruit later die stad Nieu-Amsterdam en uiteindelik New York
Stad voortgespruit het.

Danksy Nederland se finansiële steun het ook Swede in die gebied van die
Delaware- en Schuylkillriviere 'n nedersetting gestig, maar weens sy Europese
politieke betrokkenhede is hierdie kolonie in 1655 aan die Nederlanders
afgestaan. Nadat ook die Nederlandse kolonie min aftrek van Hollandse burgers
gekry het, is dit eweneens in 1664 aan die Britte oorhandig, en ter ere van die
hertog van York is Nieu-Amsterdam se naam onmiddellik gewysig na New York.

Rusland het veral belang gestel in die jag op sabeldiere, en jagters het
dwarsdeur Siberië tot by die grense van Asië getrek. Die Deense seevaarder Vitus
Bering het in Russiese opdrag die seegebied tussen Siberië en Alaska verken en
sodoende die bewys opgelewer dat daar geen landverbinding tussen die Asiatiese
en Amerikaanse vastelande bestaan nie. In 1741 het Bering vir die eerste keer in
Amerika voet aan wal gesit.

Jagters het weens die groot getalle otters en seekoeie na die gebied gekom om
die huide op die Sjinese mark winsgewend te verkoop, en seekoeie was as gevolg
van die genadelose jag al in 1768 uitgeroei. Die pelshandel is deur die
Russies-Amerikaanse Pelshandelkompanjie beheer, wat in 1799 met sy hoofkwartier
in Sitka gestig is. Dit was veral offisiere wat die kompanjie bestuur het en die
kompanjie het ook as politieke administrasie van Russies-Amerika gedien. Die
Russe het hulle gebied tot by Kalifornië uitgebrei en in 1811 Fort Rossija
(later Fort Ross) sowat 120 kilometer noord van die huidige San Francisco
opgerig.

Ná die Krimoorlog was Rusland in politieke en militêre opsig verswak en het
Alaska uiteindelik in 1867 aan die VSA verkoop.

Die ekonomiese basis van die Britse kolonies in Noord-Amerika was landbou.
Alhoewel baie graangewasse in Nieu-Engeland verbou is, het mielies geleidelik
tot die streek se stapelvoedsel ontwikkel. Die meeste plase was relatief klein.
Die sentrale en suidelike kolonies was oorwegend deur 'n soort feodalisme
gekenmerk, met kleiner plase en net 'n beperkte aantal groter landgoede, wat
onder meer koring as hulle belangrikste graangewas verbou het. Die sentrale
gebiede was daarnaas gekenmerk deur die vinnige ontwikkeling van groot dorpe
soos Philadelphia en New York Stad.

Die kolonies het ook in godsdienstige opsig sterk van mekaar verskil. Terwyl
Massachusetts nog deur 'n soort teokrasie gekenmerk was, wat deur die plaaslike
Puriteinse oligargie beheer is, het die oorwegend Baptistiese Rhode Island net
soos New Jersey en Suid-Carolina vir godsdiensvryheid voorsien. Ook Maryland,
wat oorspronklik as 'n Rooms-Katolieke kolonie gestig is, en Pennsilvanië, waar
groot getalle Quakers hulle gevestig het, was gekenmerk deur godsdienstige
verdraagsaamheid en het binne enkele dekades talle Anglikaanse immigrante gelok.
Anglikaners en Skots-Ierse Presbiterianers het hulle ook in die suidelike
kolonies gevestig.

In 1776 het afgevaardigdes van die dertien kolonies ten gunste van die
Onafhanklikheidsverklaring gestem en sodoende die Verenigde State van Amerika
gestig. Danksy 'n politieke en militêre verbond met Frankryk, wat in 1778
gesluit is, het die VSA uiteindelik hulle militêre slaankrag aansienlik verhoog.
Groot Amerikaanse oorwinnings soos in die Slagte van Saratoga (1777) en Yorktown
(1781), waarin twee groot Britse leërs gevange geneem is, het Groot-Brittanje
gedwing om in 1783 die Vrede van Parys te onderteken, waardeur hulle die VSA
amptelik as 'n onafhanklike staat erken het. Dit was Groot-Brittanje se eerste
nederlaag sedert die Honderdjarige Oorlog met Frankryk wat tegelykertyd ook die
ondergang van Groot-Brittanje se Atlantiese ryk bestempel het.

Die Amerikaanse kolonies se samesluiting is deur inflasionêre tendense,
ekonomiese moeilikhede en grensoorloë met Indiane-stamme bevorder, maar nogtans
was daar aanvanklik groot verskille ten opsigte van die nuwe politieke bedeling.
Alle deelstate het hul oorspronklike koloniale statute met grondwette vervang,
tog was daar geen konsensus oor die nasionale regeringstelsel. Politici soos
Alexander Hamilton, John Adams en George Washington (die sogenaamde Federalists)
was ten gunste van federale eenheidsstaat, terwyl die federalistiese
Republikeine (en latere Demokrate) onder leiding van Thomas Jefferson vir 'n
losse konfederasie gepleit het.

Danksy die bemiddeling van Benjamin Franklin en James Madison het die dertien
deelstate se 55 afgevaardigdes tydens hulle vergadering in Philadelphia in 1787
die kompromis van 'n presidiale bondsrepubliek bereik. Die nuwe grondwet is
slegs geleidelik deur alle deelstate goedgekeur, maar in 1789 uiteindelik
bekragtig.

Met die Amerikaanse Grondwet van 17 September 1787 is die eerste demokratiese
staat van die moderne tydperk geskep wat voorsiening gemaak het vir
volksoewereiniteit op die basis van demokratiese menseregte in Thomas Jefferson
se Virginia Bill of Rights (1776), die skeiding van staat en kerk (Virginia
Statute of Religious Liberty uit die jaar 1785), die verdeling van mag tussen
die wetgewende, uitvoerende en regsprekende gesag, 'n balans van mag en gesag
tussen die federale regering en die deelstate (met dubbele burgerskap vir alle
inwoners) en tussen die federale politieke instellings.

Onder president John Adams (1797–1801) het Washington in 1800 die setel van die
Amerikaanse president en Kongres geword. Die federale regering se Alien and
Sedition Acts – wetgewing aangaande die inburgering van vreemdelinge – het die
aanleiding tot die eerste konflik met die suidelike state, veral Kentucky,
gegee. Adams se opvolger Thomas Jefferson (1801–1809) se beleid was gevolglik
daarop gemik om die invloed van die staat en regering op die burgers se lewe so
ver moontlik te beperk.

In die Noordwes- en Mississippi-gebiede, waar setlaars hulle vanaf 1787 begin
vestig het, is nuwe deelstate gestig: Kentucky (1792), Tennessee (1796), Ohio
(1803), Louisiana (1812), Indiana (1816), Illinois (1818) en Alabama (1819). Die
Franse keiser Napoleon se verkoop van Louisiana aan die Verenigde State word
dikwels as die belangrikste handelstransaksie in die Amerikaanse geskiedenis
beskryf. Die uitbreiding na die weste is nou ook bevorder deur die toegang tot
die Mississippirivier.

Die binnelandse uitbreiding het gepaard gegaan met die beleid van isolasionisme
– die neiging van Amerikaanse regerings om hulle in politieke opsig eerder tot
die Amerikaanse vasteland te beperk. Nieteenstaande die militêre en politieke
ooreenkomste met hul bondgenoot Frankryk (1778) het die Verenigde State hulself
reeds in 1793 tot 'n neutrale staat verklaar. President George Washington het in
sy laaste amptelike toespraak in 1796, die sogenaamde Farewell Address,
gewaarsku teen permanente ooreenkomste met Europese moondhede.

Die politieke spanninge tussen die Verenigde State en Groot-Brittanje, wat
oorspronklik rondom gebiedseise ontstaan het, het tot die Tweede
Onafhanklikheidsoorlog (1812–1814) gelei. President James Madison (1809–1817) se
poging om Brits-Noord-Amerika (Kanada) te verower, was egter tevergeefs en is
deur die Britte met aanvalle op Amerikaanse kusgebiede en die hoofstad
Washington vergeld. Vanweë sy betrokkenheid in Europa het Groot-Brittanje en die
VSA in 1814 uiteindelik in die "Ewige Vrede" van Gent ooreengekom om die vorige
status quo te herstel en die gebied van die Groot Mere tot 'n neutrale sone te
verklaar.

In 1819 het die VSA Florida van Spanje gekoop, en in 1823 het president James
Monroe met sy sogenaamde Monroe-doktrine Europese inmenging in die binnelandse
aangeleenthede van Noord- en Suid-Amerika summier verbied. Met die toelating van
Texas tot die Unie in 1845 en die inlywing van die Meksikaanse gebiede noord van
die Rio Grande volgens die Verdrag van Guadalupe Hidalgo in 1848 ontwikkel die
Verenigde State tot 'n Pasifiese moondheid.

Die Amerikaanse bevolking het in die tydperk tussen 1820 en 1860 van 9,6 tot
31,3 miljoen mense gegroei, en naas Britte het ook steeds meer Iere en Duitsers
'n nuwe heenkome in Amerika gevind. Die weswaartse migrasie word deur die
goudstormloop in Kalifornië (1848–1849) versterk; die tekort aan mannekrag het
die ontwikkeling van landboumasjiene bevorder, en met die bou van paaie en
spoorweglyne word die groot afstande tussen die wes- en ooskusgebiede oorbrug.
Die eerste Pasifiese spoorweglyn het tussen 1862 en 1869 ontstaan.

Die weswaartse verskuiwing van die bewoonde gebiede se grense, die frontiers,
die Amerikaanse mite van 'n "land van onbeperkte moontlikhede" vir almal en 'n
smeltkroes (melting pot) vir alle immigrante oefen 'n sterk invloed op die
lewensbeskouing, kultuur en selfbeeld van die Amerikaanse bevolking uit.

In die 19de eeu het die politieke, ekonomiese en sosiale spanninge tussen die
demokraties gesinde noordelike deelstate, waarvan die bewoners in die
omgangstaal Yankees genoem is, en die suidelike deelstate met hulle
aristokraties gesinde landeienaars steeds toegeneem. Die laasgenoemde was ten
gunste van vryehandel en slawerny, terwyl die Yankees vir invoertariewe en die
afskaffing van die slawerny op die plantasies van die suide gepleit het.

In die konflik tussen Kansas en Nebraska het die teenstanders van die slawerny
in 1854 die Republikeinse Party gestig. Die Republikeinse oorwinning in die
volgende verkiesing het tot die afstigting van Suid-Carolina en tien ander
suidelike deelstate in 1861 gelei. Hulle het die Gekonfedereerde State van
Amerika onder president Jefferson Davis (1808–1889) gevorm en Richmond as hulle
hoofstad gekies. Die nuwe staat is deur Engeland en Frankryk erken, terwyl
Rusland die noordelike deelstate gesteun het.

Davis se teenstander in die noorde was Abraham Lincoln, 'n voormalige
houtkapper, wat later advokaat, afgevaardigde van Illinois en uiteindelik in
1861 die 16de president van die Verenigde State geword het. Hy was vasbeslote om
die eenheid van die land te herstel.

In die volgende burgeroorlog is aanvanklik vrywilligers en moderne wapentuig
ingespan, terwyl Lincoln die Gekonfedereerde State se oorsese handel en veral
die invoer van wapens deur 'n seeblokkade afgesny het. Ten spyte van hulle swak
industriële en finansiële basis het die Gekonfedereerde State vasbeslote
voortgegaan met hulle militêre weerstand. Danksy die stretegiese vernuf van
generaal Robert E. Lee het die Konfederasie aanvanklik selfs oorwinnings in die
slagte van Bull Run (1861–1862), Fredericksburg (1862) en Chancellorsville
(1863) behaal. Uiteindelik het hulle egter tevergeefs teen die oormag van die
noordelike Unie geveg, en met die gekonfedereerde nederlaag in die Slag van
Gettysburg (1863) het die burgeroorlog 'n beslissende wending geneem.

In 1863 het president Lincoln die vrylating van alle slawe geproklameer, terwyl
'n noordelike leër onder generaal Sherman die deelstate Carolina en Georgia
verwoes en anargie en hongersnode veroorsaak het. In 1865 het generaal Lee by
Appomatox Court House gekapituleer, en 'n kort tyd later het 'n fanatieke
gekonfedereerde president Lincoln in Washington se Ford-teater vermoor.

President Andrew Johnson (1865–1869) het die kontinuïteit van Lincoln se
gematigde beleid verseker, maar nadat radikale Republikeine hom tot 'n magstryd
gedwing het, is hy selfs van hoogverraad aangekla. Swart Amerikaners het in 1868
burger- en in 1870 stemreg gekry.

Tydens die presidentskap van Ulysses S. Grant (1869–1877) is oorlogsveterane
dikwels onregmatig bevoordeel, en korrupsie het in hierdie tydperk ongekende
vlakke bereik. Onder die beskerming van 'n militêre bewind in die suide (wat tot
by 1877 bestaan het) het sogenaamde carpetbaggers – politici en ander immigrante
uit die noordelike deelstate – voordeel uit die moeilike situasie in die
Suidstate probeer trek. Inheemse Swartes is teen plaaslike blankes opgehits en
belastinggelde verkwis. Die planters, wat onder hoë belastingtariewe en
skuldlaste gebuk gegaan het, het die reg in eie hand geneem en geheime
organisasies soos die Ku-Klux-Klan gestig om die anargie teen te werk.

Die Liberale Republikeinse Party, wat van die moederparty afgestig is en onder
meer deur die Duitsgebore politikus Carl Schurz (1829–1906) bekendheid verwerf
het, het hom teen die vermenging van sake en politiek uitgespreek, maar die
sogenaamde "prooistelsel" in die Amerikaanse suide is ook onder die presidente
Hayes, Garfield, Arthur en Cleveland (1877–1889) slegs geleidelik bestry. As
gevolg van die Civil Service Act van 1883 is vir die eerste keer
bekwaamheidstoetse vir amptenare in die staatsdiens ingevoer.

In die periode tussen 1860 en 1914 het die bevolking danksy die natuurlike groei
en die 21 miljoen immigrante van 31,3 tot 91,9 miljoen mense gestyg. Die aantal
werkers het met 700 persent, die nywerheidsproduksie met 2000 en die totale
beleggingskapitaal met 4000 persent gestyg. Die Verenigde State het die
belangrikste produsent van yster, steenkool, ruolie, koper en silwer geword.
Stoomkrag is vinnig deur elektrisiteit vervang, terwyl proteksionistiese
wetgewing die ontstaan van groot monopolies bevorder het. Klein ondernemings het
sodoende onder die leiding van nywerheidsmagnate soos Astor (pelshandel), John
D. Rockefeller (ruolie, Standard Oil), Andrew Carnegie (yster en staal, Steel
Corporation), J.P. Morgan, Cornelius Vanderbilt (spoorvervoer) en ander tot
reusemaatskappye en -kartelle gegroei. In 1913 het twee persent van die
Amerikaanse bevolking sestig persent van die nasionale inkomste verdien, terwyl
Morgan en Rockefeller met hul 341 groot maatskappye en bates van VS$ 22 miljard
oor twintig persent van die nasionale kapitaal beskik het.

Ondanks die groot sosiale vraagstukke soos rassediskriminasie in die suidelike
deelstate en die konsentrasie van nywerhede en kapitaal in die noorde is die
demokratisering van die land deur die ekonomiese groei bevorder. Massaproduksie
het verbruikersgoedere vir die grootste deel van die Amerikaanse bevolking
bekostigbaar gemaak en die algemene lewenstandaard verhoog, terwyl die
nywerheidsmagnate groot skenkings vir die stigting van universiteite,
wetenskaplike instellings, musea, welsyns- en ander openbare instellings gemaak
het. Werkers het by nasionale vakbonde soos die American Federation of Labor
(A.F.L., 1886) en die Industrial Workers of the World (I.W.W., 1905) begin
aansluit. Die vakbande het die misbruik van ekonomiese mag en uitbuiting met
jaarliks sowat 1 000 stakings teengewerk, terwyl die federale regering ook begin
het om uitbuiting en monopolie met wetgewing te beperk.

President Theodore Roosevelt (1901–1909) het met die hervorming van die
administrasie en spoorwegtariewe begin; president William Howard Taft
(1909–1913) het wette teen ekonomiese monopolieë ingestel; en president Woodrow
Wilson het met sy politieke agenda van "Nuwe Vryheid" beskermende maatreëls
opgehef, progressiewe belastingtariewe ingevoer en die invloed van kartelle
verder beperk.

Die Amerikaanse buitelandse beleid is sedert die middel van die 19de eeu dikwels
sterk deur ekonomiese en finansiële krisisse beïnvloed. Die internasionale
optrede as 'n nuwe grootmoondheid is vanweë die negatiewe gesindheid van die
openbare mening as 'n morele verpligting teenoor ander nasies omskryf en was
dikwels op ekonomiese invloed en druk gebaseer. Dit het gevolglik ook as
"dollar-imperialisme" bekend gestaan.

Gedurende die Kubaanse opstand teen die Spaanse koloniale bewind, wat deur talle
Amerikaanse vrywilligers ondersteun is, het die Amerikaanse Pulitzer- en
Hearst-pers die openbare mening suksesvol begin beïnvloed. Die sogenaamde
"Maine-insident" - die ontploffing van 'n Amerikaanse oorlogskip in die hawe van
die Kubaanse hoofstad Habana – is as 'n voorwendsel gebruik om Amerika se
toetrede tot die konflik aan te wakker. Die Verenigde State het in 1898 oorlog
teen Spanje verklaar en Kuba beset. In die vredesooreenkoms van Parys het Spanje
Puerto Rico en Guam aan die Verenigde State afgestaan.

Die geskil tussen Amerikaanse imperialiste en hul teenstanders – onder wie die
Duits-gebore Carl Schurz – het verskerp toe die Amerikaanse buitelandse beleid
op die Filippyne en Hawaii begin fokus het. President McKinley het aanvanklik
geskroom om hierdie gebiede te annekseer, maar uiteindelik ingestem nadat Japan,
Rusland en die Duitse Keiserryk daarvan beskuldig is dat hulle soortgelyke
planne sou hê. In teenstelling met McKinsey was sy opvolgers Theodore Roosevelt,
Taft en Woodrow Wilson voorstanders van 'n imperiale buitelandse beleid.

Die Amerikaanse beleid teenoor Sentraal- en Suid-Amerika was vervolgens daarop
gemik om Amerikaanse beleggings te beskerm. Sakebelange in hierdie gebiede is
geleidelik tot finansiële protektorate uitgebou om veral Europese mededingers
uit te skakel ("Big-stick-beleid"). Die VSA het steeds met ingryping gedreig
wanneer hul invloed bevraagteken of bedreig is, en die Panamerikaanse
Konferensies, wat sedert 1889 gehou is, was eweneens daarop gemik om die VSA se
oorheersende invloed in Latyns-Amerika te verseker. In 1910 is die
Panamerikaanse Unie gestig.

As gevolg van die geskil oor die Pasifiese eilandgroep Samoa in 1889 het die
oorspronklik goeie betrekkinge, wat met die Duitse Ryk bestaan het, begin
verswak. Samoa is in 1899 in 'n Duitse en 'n Amerikaanse kolonie verdeel.
Duitsers en Amerikaners was daarnaas ook strawwe mededingers op die wêreldmark.
Die betrekkinge met Rusland het verswak nadat die Verenigde State hul invloed in
Oos-Asië begin verstewig het.

Die Amerikaanse betrekkinge met Groot-Brittanje het daarenteen verbeter. Die
Britte het in 1901 ingestem om die omstrede bou van die Panamakanaal aan die
Amerikaners oor te dra en in 1903 'n oplossing vir die Alaskaanse grensgeskil
tussen die VSA en Kanada onderteken.

In 1910 het die VSA 'n rewolusie in Panama aangewakker om dié land se
onafhanklikheid van Colombia te bevorder. Vier jaar later is die Panamakanaal
ingewy.

Die bewaring van die wêreldvrede het 'n sentrale rol in die Amerikaanse
buitelandse beleid gespeel, soos byvoorbeeld uit die land se deelname aan die
Haagse Konferensies geblyk het. Toe die Eerste Wêreldoorlog in Europa uitgebreek
het, het president Woodrow Wilson (1913–1921) aanvanklik sy neutrale houding
volgehou en sy herverkiesing in 1916 met 'n politieke program verseker waarin sy
vredesbeleid bevestig is.

In die praktyk was die Amerikaners nogtans simpatiek teenoor die geallieerde
magte, veral die Verenigde Koninkryk en Frankryk, en alhoewel die Britte net
soos die Duitse Ryk die Amerikaanse neutraliteit op see nie eerbiedig het nie,
is aanvalle deur Duitse duikbote as 'n ernstiger bedreiging beskou. In reaksie
op die Duitse aankondiging van 'n "totale duikbootoorlog" het die VSA in
Februarie 1917 hul diplomatieke bande met Berlyn verbreek. Die politieke
spanning tussen die twee lande het verder toegeneem nadat die Britse regering 'n
Duitse telegram van 19 Januarie 1917 gepubliseer het waarin Berlyn probeer het
om Meksiko tot 'n toetreding tot die oorlog te oorreed. Op 6 April 1917 het die
VSA openlik die geallieerdes se kant gekies en tot die oorlog toegetree. Hierdie
besluit het danksy die VSA se groot mannekrag en sy vermoë om vir enorme
hoeveelhede oorlogsmateriaal te sorg 'n beslissende wending in die oorlog
veroorsaak.

Met sy beroemde Veertien Punte, 'n visie van vreedsame naasbestaan en demokrasie
in Europa (daar was selfs sprake van 'n "demokratiese wêreldrewolusie" as
Amerika se hoofoorlogsdoelwit), het president Wilson 'n belangrike bydrae
gelewer om 'n wapenstilstand met die Duitse Ryk te bereik. Maar uiteindelik is
die verwagtings, wat hy in Europa gewek het, nie vervul nie, en gedurende die
Paryse Vredeskonferensie, wat ná die oorlog gehou is, het die Europese
geallieerdes Frankryk en Engeland alle pogings om Wilson se voorstelle ten volle
te implementeer gedwarsboom: Die Europese Entente se oorlogsdoelwitte was al
vooraf in geheime ooreenkomste vasgelê.

In die VSA het isolasionistiese neigings toegeneem. Die Amerikaanse deelname aan
die Volkebond, 'n integrale deel van die Verdrag van Versailles, is deur
senatore soos William E. Borah en ander "onversoenbares" ernstig bevraagteken.
Die meerderheid van Republikeinse senatore onder leiding van Henry Cabot Lodge
het op wysigings aangedring wat die soewereiniteit van die VSA sou bekragtig, en
uiteindelik is Wilson se voorstelle verwerp. Die VSA se besluit om nie 'n
lidstaat van die Volkebond te word nie, het die organisasie van die begin af
verswak.

Die beleid van die Republikeinse presidente Warren G. Harding (1921–1923) en
Calvin Coolidge (1923–1929) was veral 'n reaksie op die Demokratiese bewind van
Wilson en sy moralistiese hervormingsbeweging ("Progressive Movement") wat deur
die Republikeinse Party verwerp is en daarnaas ook gekenmerk deur isolasionisme
ten opsigte van die buitelandse beleid (die VSA-regering was teleurgesteld oor
die uitkoms van die Vredesverdrag van Versailles) en 'n maatskaplike konflik
tussen die plattelandse, merendeels Angelsaksies-Protestantse bevolking en die
moderne industrieel-stedelike bevolking met intellektueles, tegnici en
wetenskaplikes as sy vernaamste verteenwoordigers.

Grootskaalse stakings, bomaanvalle en politieke geweldpleging het daarnaas net
soos die rewolusionêre gebeure in Europese lande soos Rusland 'n algemene vrees
vir 'n radikale omwenteling in die VSA ("Red scare") aangewakker en tot
deursoekings, aanhoudings en deportasies van verdagte elemente gelei. Op
ekonomiese gebied was die Republikeinse presidente geneig om so min moontlik by
sake in te gryp, alhoewel korrupsieskandale nou 'n brandende kwessie geword het.

Die ekonomiese en politieke ontwikkeling is sodoende oorheers deur die
sogenaamde Big Business, met die miljoenêr Andrew W. Mellon, wat tussen 1921 en
1932 die amp van Minister van Finansies beklee het, as sy hoofverteenwoordiger.
Mellon het die regering se ekonomiese aktiwiteite beperk en met sy
belastingbeleid veral welvarendes bevoordeel. Die stroom immigrante is in 1921
en 1924 drasties beperk met wetgewing, wat onder die invloed van "Nordiese"
rasteorieë geformuleer is.

In 1920 is 'n algemene verbod op alkohol geplaas wat eers op 5 Desember 1933
opgehef is. Die Amerikaanse bevolking was oor hierdie wetgewing verdeeld in twee
kampe, die "droës" en die "nattes", terwyl die verbod smokkelary, die ontstaan
van kriminele bendes en wetteloosheid bevorder het. Die geheimbond Ku-Klux-Klan,
wat in 1915 gestig is, het in 1924 met 'n nasionale ledetal van sowat vyf
miljoen mense tot 'n invloedryke beweging ontwikkel wat veral tussen 1924 en
1926 onder die vaandel van "morele waardes" openlik opgetree het teen Swart
burgers, Rooms-Katolieke, Jode, intellektueles en teenstanders van die
prohibisie-wetgewing, die sogenaamde "nattes".

Die tradisionele Republikeinse proteksionisme het sy uitdrukking in die
doeanewette van die jare 1921, 1922 en 1930 gevind. Terwyl die Amerikaanse boere
min politieke aandag gekry het, en as gevolg van landbou-oorproduksie en
grootskaalse erosie op die Groot Vlaktes ("Dust bowl") onder 'n skuldlas gebuk
gegaan het, het die industriële sektor 'n groot opswaai beleef. Die produksie is
danksy nuwe werkprosesse en tegnologieë soos die lopende monteerband aansienlik
vergroot tot massavervaardiging. Die Amerikaanse nywerheidsektor het sy
produksie van onder meer verbruiksgoedere, boumateriale en motors sodoende
tussen 1921 en 1929 verdubbel – die aantal motors in 'n jaar vervaardig het
tussen 1913 en 1929 van 15 tot 29 miljoen gestyg. Die ekonomiese opbloei het met
'n groot konsentrasie gepaardgaan, en veral sektore soos motors, banke,
verbruiksgoedere en kleinhandel is deur 'n klein aantal maatskappye oorheers.

In die periode tussen 1929 en 1933 het die Republikein Herbert C. Hoover
(1874–1964) die presidentsamp beklee, maar nog in sy eerste ampsjaar het 'n
wanbalans op die Amerikaanse kredietmark tot die grootste finansiële krisis van
die 20ste eeu gelei.

Die sakewêreld het min belang in Hoover se politieke en ekonomiese maatreëls
gestel. Die landbousektor was deur groeiende voorrade katoen en graan gekenmerk,
terwyl die landbouoppervlakte gekrimp het. Die regering het invoertariewe
verhoog en die Reconstruction Finance Corporation (RFC) as teengewig teen die
bankesektor se deflasionistiese beleid gestig. Uiteindelik is die RFC nogtans
net misbruik om groot bankmaatskappye te konsolideer. Die ekonomiese krisis is
sodoende nie doeltreffend hanteer nie en was ook nie meer tot die VSA beperk
nie: ook in Europa het die internasionale betalingsverkeer ineengestort. In die
VSA het die aantal werkloses tot vyftien miljoen toegeneem – in 'n tydperk toe
daar nog geen noemenswaardige werkloosheidsuitkerings beskikbaar was nie.

President Franklin D. Roosevelt (1882–1945) het as gevolg van die ekonomiese
krisis 'n nasionale noodtoestand verklaar en met omvangryke hervormings begin.
Die maatreëls van sy New Deal (letterlik "herverdeling van speelkaarte") is deur
'n span wetenskaplike medewerkers (die sogenaamde brain trust) beplan, tog is
die beginsels van 'n vryemarkekonomie nie aangetas nie.

Die eerste "Honderd Dae" van die New Deal tussen 9 Maart en 16 Junie 1933 was
daarop gemik om die ergste nood te verlig en ekonomiese herstel te bevorder.
Handelsbanke is gesluit, en slegs finansiële instellings wat by die Federal
Reserve System aangesluit het (75 persent van alle banke) en as ekonomies gesond
geag is, is toestemming verleen om te heropen. Die regering het die uitvoer van
en bevoorrading met buitelandse valuta en goud summier verbied, terwyl die
Amerikaanse dollar met tot 50 persent gedevalueer is. Nuwe wette is afgekondig
om die enorme skuldlas van boere en huiseienaars te verlig.

Die tweede fase van die New Deal het in 1935 begin en was veral daarop gemik om
die posisie van werkers en boere te versterk, maar ook om teenstanders van die
beleid uit te skakel (waarvan sommige vir meer radikale maatreëls gepleit het).
Grootskaalse openbare bouprojekte van die Works Progress Administration (WPA)
onder leiding van H.L. Hopkins (1890–1946) het die werkloosheidsyfer aansienlik
verminder. Die betrekkinge tussen werkgewers en werknemers is deur die National
Labor Relations Act gereël. Volgens die nuwe wetgewing is 'n administrasie in
die lewe geroep wat oor dié betrekkinge toesig gehou en geskille besleg het.
Werkers het die reg gehad om hul eie organisasies te stig, onderhandelinge met
werkgewers te voer en om te staak.

Met die Social Security Act is staatsfondse vir werkloses, invalides, afgetrede
persone en weduwees en weeskinders in die lewe geroep, terwyl ander wette die
bou van wonings bevorder asook veilige en gesonde werksomstandighede vir
werknemers verseker het.

Met sy eerste herverkiesing as president in November 1936 het Roosevelt die
hervorming van die Hoogste Federale Geregshof in die Judiciary Reorganization
Bill probeer aanpak en ook pogings onderneem om opponente in sy eie Demokratiese
Party uit te skakel. As gevolg van hierdie beleid en die ekonomiese resessie wat
die VSA vanaf Augustus 1937 geleef het, het die Republikeinse Party in die
tussenverkiesings van November 1938 80 addisionele setels in die Huis van
Afgevaardigdes en sewe in die Senaat gewen.

Alhoewel president Roosevelt baie teenkanting van isolasioniste ontvang het (wat
wél die VSA se toetrede tot die Internasionale Arbeidsorganisasie in 1934
gesteun, maar in die volgende jaar die Amerikaanse lidmaatskap in die
Internasionale Geregshof teengestaan het), was sy buitelandse beleid op
internasionale samewerking gebaseer. In reaksie op Japan se ekspansionistiese
beleid in Oos-Asië is diplomatieke betrekkinge met die Sowjetunie in 1934
herstel. In plaas van regstreekse ingryping in Latyns-Amerika is Sentraal- en
Suid-Amerikaanse state nou as goeie bure beskou. Die VSA het nie meer aanspraak
op hulle voorregte in Kuba en hulle protektoraat oor Haïti gemaak nie. Tydens
die VIIIste Panamerikaanse Konferensie in Lima in 1938 is die Amerikaanse
solidariteit bevestig. Aan die Filippyne is nasionale onafhanklikheid binne 'n
tydperk van tien jaar toegestaan.

Die Neutrality Act van 1935 het die VSA se neutraliteit verder beklemtoon en die
verkoop en lewering van wapens aan oorlogvoerende lande verbied, tog het nuwe
wetgewing in 1937 die verkoop van wapentuig teen kontant ook aan state moontlik
gemaak wat by militêre konflikte betrokke was. Roosevelt het daarop gewys dat
die demokratiese wêreld in 'n bestaanstryd met diktatoriese state gewikkel sou
wees. Diktature sou die wêreld volgens hom met 'n "bewind van terreur en
regteloosheid" bedreig. In sy sogenaamde "Kwarantyn-toespraak" in Chicago op 5
Oktober 1937 het Roosevelt beklemtoon dat neutraliteit teen die "epidemie van
regteloosheid" nie meer moontlik sou wees nie.

Sedert die München-ooreenkoms van 1938 tussen Nazi-Duitsland en Westerse
moondhede het die VSA hul bewapening versnel en sy neutraliteitswetgewing ten
gunste van nouer samewerking met die Verenigde Koninkryk en sy geallieerdes
aangepas. Roosevelt het ná sy tweede herverkiesing in 1940 die Nasionale
Verdedigingsraad gevorm en in Januarie 1941 die sogenaamde "Vier Vryhede"
verkondig – vryheid van spraak en mening, geloofsvryheid en vryheid van nood en
vrees. Met die Land en Lease Act van Maart 1941 is wapenverkope ook aan
geallieerde magte sonder betaling gemagtig.

Ná die Japannese aanval op Pearl Harbor op 7 Desember 1941 was 'n meerderheid
van die Amerikaanse bevolking ten gunste van 'n Amerikaanse toetrede tot die
Tweede Wêreldoorlog. Die Amerikaanse oorlogsverklaring teen Japan op 8 Desember
is deur Nazi-Duitsland en Italië op 12 Desember met 'n oorlogsverklaring teen
die VSA beantwoord. Amerikaanse weermaggetalle is van net twee tot twaalf
miljoen in 1946 aangevul, en die land het tussen 1940 en 1946 altesaam VS$ 370
miljard aan sy oorlogvoering bestee. Die Amerikaanse oorwinning was te danke aan
deeglike beplanning, bestuur en koördinasie van produksie, verbruik en navorsing
asook die uitbreiding van landbouaktiwiteite. President Roosevelt is in November
1944 vir nog 'n vierde ampstermyn verkies, maar hy is op 12 April 1945 oorlede.

Die moeilike internasionale politiek het grootliks bygedra tot Roosevelt se
herverkiesing as president. In die laat 1930's was dit duidelik dat die
sogenaamde Spilmoondhede (Duitsland en Italië in Europa, Japan in Oos-Asië) 'n
steeds groter bedreiging vir die wêreldvrede sou vorm. Toe die oorloë in Sjina
en Ethiopië en die burgeroorlog in Spanje uitgebreek het, was die Amerikaanse
beleid nog daarop gemik om die land se neutraliteit volgens die Neutrality
Act-wetgewing te handhaaf. Selfs toe die aggressiewe beleid van die
Spilmoondhede teenoor sy buurlande in September 1939 tot oorlog in Europa gelei
het, het die Verenigde State – ondanks hul simpatie vir die geallieerde saak –
alles in hul vermoë gedoen om nie hierby betrokke te raak nie.

Eers met die val van Frankryk in Junie 1940 het die prentjie begin verander, en
die Amerikaanse regering het toe begin om openlik bystand aan die beleërde
Verenigde Koninkryk te verleen. Vanaf Maart 1941 is dringend benodigde militêre
goedere op leen- en huurbasis aan die Britte en vanaf November van daardie jaar
ook aan die Russiese regering verskaf. Vanweë die militêre bedreiging het
Amerika destyds reeds tot selektiewe diensplig oorgegaan om sy gewapende magte
te versterk. Met die Atlantic Charter is nouer bande met die Verenigde Koninkryk
gesmee.

In Asië het die Roosevelt-regering sterk teen Japan se aggressiewe beleid van
verowering en die skepping van 'n sogenaamde "Groot Oos-Asiatiese Welstandsfeer"
te velde getrek. Ná die Japannese verowering van Frans-Indosjina in Julie 1941,
wat 'n militêre bedreiging vir die Filippyne ingehou het, het die VSA-regering
alle Japannese bates in die land bevries. Ondanks die gespanne betrekkinge
tussen Tokio en Washington was diplomatieke onderhandelinge nog aan die gang toe
Japan op 7 Desember 1941 'n blitsaanval op die Amerikaanse Vlootbasis Pearl
Harbor op Hawaii geloods het. Die Amerikaanse regering het onmiddellik oorlog
teen Japan verklaar. Vier dae later het Duitsland en Italië oorlog teen die VSA
verklaar.

Die oorlog het die belangrikheid van Amerika se hulpbronne en sy status as 'n
grootmoondheid op wêreldvlak bevestig. Saam met die leiers van die Verenigde
Koninkryk en die Sowjetunie, Winston Churchill en Josef Stalin, het Roosevelt in
'n reeks spitsberade in Moskou, Casablanca, Kaïro, Teheran en Jalta die
geallieerde oorlogsbeleid en programme vir die tyd ná die oorwining oor die
Spilmoondhede vasgelê. Die Amerikaanse president was daarnaas een van die
sleutelfigure by die beplanning van die Verenigde Nasies as die nuwe
wêreldorganisasie.

Ná Roosevelt se skielike afsterwe in April 1945 het Harry S. Truman hom
opgevolg. Net een maand later het die oorlog in Europa met Duitsland se
kapitulasie op 7 Mei 1945 tot 'n einde gekom. Truman het na Potsdam in Duitsland
gereis waar tydens 'n konferensie in Julie en Augustus voorlopige reëlings vir
die administrasie van Europa getref is. Voor die kapitulasie van Japan het die
VSA met die lugaanvalle op Nagasaki en Hiroshima die vernietigende krag van
kernwapens gedemonstreer. Japan het op 14 Augustus 1945 oorgegee. Met die
amptelike ondertekening van sy kapitulasie op 2 September het die oorlog finaal
tot 'n einde gekom.

Ná die einde van die oorlog was die Verenigde State 'n ekonomiese supermoondheid
wat 50 persent tot die wêreld se brutoproduk bygedra het. Miljoene van
oorlogsveterane het voordeel getrek uit 'n nuwe wet wat hulle toegang tot 'n
tersiêre kollege-opleiding verleen het. Belastingverlagings, hoë korporatiewe
winste en omvangryke beleggings het die basis gevorm vir die ontstaan van 'n
welvarende samelewing. Vir die meeste waarnemers – en die breë publiek – het
hierdie affluent society regstreeks voortgespruit uit die Amerikaanse model van
'n kapitalistiese ekonomie waarin vrye burgers hul lot selfs kan bepaal. Amerika
se ekonomiese suksesverhaal is in die openbare debatvoering daarnaas ook as
bewys vir die superioriteit van 'n vrye markekonomie bo die Sowjetunie se
sentraal beplande stelsel aangehaal.

So het die besluit om Amerikaanse hulp aan lande soos Griekeland en Turkye te
verleen net soos die Marshall-plan vir die heropbou van Europa, die Berlynse
Lugbrug, die stigting van 'n Nasionale Veiligheidsraad en die Noord-Amerikaanse
Verdragsorganisasie (NAVO) uit hierdie nuwe buitelandse beleid voortgespruit. Om
die kommunistiese invloed in Asië te beperk, is in 1946 onafhanklikheid aan die
Filippyne verleen en in 1949 'n ekonomiese program vir die stabilisering van
Japan in werking gestel.

Op militêre gebied het Washington 'n "nasionale noodtoestand" afgekondig, siende
dat die Amerikaanse ontwapening ná die oorlog in teenspraak met die nuwe beleid
was. Die VSA-strydmagte is heropgebou en uitgebrei om te verseker dat hulle 'n
doelmatige militêre opsie sou kon uitoefen, indien nodig. Die militêre
ANZUS-verdrag met Australië en Nieu-Seeland en die vredesooreenkoms met Japan in
1951 het die VSA se leidende rol in Asië bevestig.

Die terugdrywing van kommunisme was steeds een van die hoofbeginsels van die
Amerikaanse buitelandse beleid in die regeringstyd van president Dwight D.
Eisenhower (1953–1961). Die ministers van buitelandse sake, John Foster Dulles
(1888–1859) en Chris Herter (1895–1966), het hierdie doelwit met militêre
ooreenkomste en finansiële hulp probeer bereik. Dulles het die Sowjetunie se
voorgestelde beleid van vreedsame naasbestaan tussen Moskou en die VSA aanvaar,
maar bilaterale verhoudinge met Kuba het nietemin versleg.

Die binnelandse beleid is deur politieke optrede teen vakbonde en linkse
intellektueles oorheers. Met die Taft-Hartley-wet van 1947, wat deur die
president geveto is, is 'n verbod op verpligte lidmaatskap in vakbonde geplaas
(ondernemings, waarin alle personeel by 'n bepaalde vakbond moes aansluit, het
as closed shops bekend gestaan). Vakbonde is daarnaas die reg ontneem om
politieke partye te ondersteun, terwyl die president die reg gekry het om 'n
moratorium (of sogenaamde "afkoelperiode") op enige staking te plaas.

Ondanks die felle kritiek van konserwatiewe Republikeine en Demokrate uit die
suidelike deelstate het president Truman in 1949 met die sogenaamde Fair Deal 'n
suksesvolle poging onderneem om die ekonomiese vordering binne die New
Deal-program te kon voortsit en die belang van die sosiale komponent van die
Amerikaanse ekonomiese stelsel te benadruk.

Die kwessie van gelyke regte vir die swart bevolking van veral die suidelike
deelstate was in die vroeë 1950's steeds onopgelos. Dit was duidelik dat die
beleid van rasseskeiding wat in die onderwys- en openbare vervoerstelsel van die
suide toegepas is, onaanvaarbaar was – veral met die oog op die goeie ervaringe
van Amerikaanse strydmagte met gemengde eenhede in die Korea-oorlog. Die
eenparige besluit van die Hoogste Federale Geregshof dat segregasie onwetlik
was, is aanvanklik deur owerhede in die suidelike deelstate geïgnoreer. Weens
die uitbreek van rasonluste in suidelike stede – onder meer in 1957 in Little
Rock in Arkansas – het die regering federale troepe ontplooi. In 1957 het
Amerikaanse Senaat met 72 teen 18 stemme die "Wet vir die beskerming van die
kiesreg van Swartes" (Civil Bill of Rights) aanvaar.

Met die oorwinning van die Demokratiese presidentskapskandidaat John F. Kennedy,
wat in 1960 met 50,1 persent van die uitgebragte stemme tot president verkies
is, is in die volgende jaar 'n nuwe politieke styl in die Withuis ingebring –
die Executive Office is tot 'n soort beplanningskantoor omgeskep waar
presidensiële raadgewers onder president Kennedy se voorsitterskap belangrike
politieke besluite geneem het. Opvallend was die benoeming van ervare
deskundiges soos wetenskaplikes as raadgewers.

Tydens die presidentskap van John F. Kennedy het die Koue Oorlog sy warmste
oomblikke tydens die Kubaanse krisis beleef waarin 'n atoomoorlog rakelings
vermy is toe die Sowjetunie onder swaar druk offensiewe kernmissiele uit Kuba
teruggetrek het.

Parallel met die burgerregtebeweging het Amerikaanse studente vanaf die vroeë
1960's protes aangeteken teen die heersende politieke klimaat wat deur die Koue
Oorlog met die Sowjetunie, die oorlogvoering in Viëtnam en
modernisties-tegnokratiese strominge oorheers is. Hierdie protesbeweging het sy
voorbeeld in die strategie van burgerlike ongehoorsaamheid gevind wat deur
Gandhi en Martin Luther King gevolg is. Nadat in 1967 besluit is om studente nie
langer van nasionale diensplig vry te stel nie, het die veldtog in Oktober van
dié jaar 'n eerste groot hoogtepunt bereik toe meer as 100 000 mense voor die
Pentagon betoog het.

Die grootste studente-organisasie binne die breë protesbeweging was die Students
for a Democratic Society (SDS) met 'n ledetal van meer as 100 000 in die laat
sestigerjare. Hul politieke aksies, soos die openbare verbranding van oproepe
tot diensplig en die organisasie van betogings ten gunste van Noord-Viëtnam en
Derde Wêreldlande se politieke doelwitte, is deur televisie-kanale gebeeldsaai
en het die aandag van miljoene Amerikaners getrek, net soos daaglikse verslae
oor die stygende aantal gesneuweldes wie se liggame terug na die VSA vervoer is.
Tot en met 1969 het omstreeks 23 000 Amerikaanse soldate in Viëtnam gesneuwel.

In die sewentigerjare het die VSA gebuk gegaan onder moeilike ekonomiese
omstandighede wat deur 'n ongewone kombinasie van ekonomiese stilstand en
versnelde inflasie, 'n verskynsel waarna as "stagflasie" verwys is. Openbare
vertroue in politiek is in 1974 deur die Watergate-skandaal en die bedanking van
president Richard Nixon geknou – die eerste – en tot nou toe enigste –
ampsneerlegging van 'n president in die geskiedenis van die Verenigde State,
terwyl die internasionale politieke toneel deur die opkoms van internasionale
terrorisme oorheers is.

Nixon se opvolger Gerald Ford kon geen naam vir homself maak nie en in 1976 word
Jimmy Carter tot president verkies. Die VSA het 'n toenemede gebrek aan
selfvertroue ervaar tydens die Ford en Carter jare en die Misery-indeks, 'n
aanduier van die ekonomiese toestand, het dié indruk beklemtoon. Kritici van die
VSA het hierdie tydperk gesien as 'n teken dat die VSA tanend was, met haar
belange en ideale verlore. In 1980 word daar 'n oud-Hollywoodakteur en
Goewerneur van Kalifornië, Ronald Reagan tot president verkies.

President Reagan het aan die Amerikaanse volk sy selfvertroue terugbesorg. Die
president, deur sy teenstanders as 'n Cowboy voorgehou, het oor 'n ongetemperde
optimisme en vertroue in die VSA beskik, wat hy as 'n helderskynende stad op 'n
heuweltop voorgehou het. Na 'n stadige begin het die ekonomie sterk herstel
danksy Reagan se belastingmaatreëls. Aan die negatiewe kant van sy beleid was
wel die begrotingstekort wat tot rekordhoogtes gestyg het.

In die buitelandse politiek was Reagan kragdadig en, volgens sy kritici,
roekeloos. Hy was 'n stoere anti-kommunis en het nie teruggedeins om harde taal
teenoor die Sowjetunie te gebruik nie. Ook het hy die wapenwedloop versnel om
sodoende die Sowjetunie finansieel uit te put. Saam met sy geesgenoot en goeie
vriendin Margaret Thatcher, die premier van die Verenigde Koninkryk, het hy in
gesprek getree met die Sowjetleier Michail Gorbatsjof, wat in 1985 aan bewind
gekom het.

Toe die Sowjetunie uiteindelik val en die Oosblok bevry word, groei die welvaart
van die Verenigde State tot ongekende hoogtes, net soos haar skuldlas en
internasionale verpligtinge. Sosiale veranderinge volg hierop, alhoewel
langsamer as in die sestigerjare, terwyl die baby boomers die rewolusie voltooi.

Ná die verbrokkeling van die Sowjetunie se magsgreep was die Verenigde State van
hul grootste vyand ontslae. Die nuwe tydperk wat aangebreek het, kan as 'n nuwe
hoogtepunt in die Pax Americana gesien word. Reagan se opvolger, George H. W.
Bush, word gekonfronteer met 'n inval in Koeweit deur Saddam Hussein uit Irak;
die begin van die Golfoorlog van 1990–1991. In 1991 vind die Amerikaansgeleide
Operasie Desert Storm plaas, wat Irak uit Koeweit verdryf.

In 1992 het die Demokratiese presidentskandidaat Bill Clinton die verkiesing
gewen. Met sy leuse It's the economy, stupid slaag hy, met die histories laagste
stempersentasie vir 'n wenkandidaat, naamlik 43%, om president van die Verenigde
State te word. Onder sy bewind sit die VSA-ekononomie die hoë groei voort wat in
die Reagan-era begin het. Ook die Europese ekonomie doen mee in hierdie groei.

Irak hou Clinton dikwels besig, en die konflikte in die Balkan en Somalië vereis
die ontplooiing van Amerikaanse troepe. Die betrokkenheid in die Balkan word
veral buite die Verenigde Nasies gereël, by name deur NAVO. Die
Dayton-vredesooreenkoms bring 'n einde aan die konflik in Bosnië-Herzegowina,
maar spoedig is die VSA en NAVO in 'n konflik gewikkel teen Serwië oor Kosowo.

In 1996 wen Clinton weer die verkiesing. Sy leiersposisie het morele terugslae
ondervind weens verskeie skandale wat sy bewind geteister het. In 1999 word
Clinton die tweede president ooit om aan 'n afsettingsprosedure (verdagmaking)
onderhewig te wees, nadat hy meineed sou gepleeg het in 'n saak betreffende
seksuele kontak met Monica Lewinsky, 'n leerlingpersoneellid in die Withuis.
Clinton het egter 'n skuldigbevinding in die Senaat vrygespring.

In 2000 wen George W. Bush die presidentskap met 'n klein kiesersmeerderheid.
Vroeg in sy eerste termyn is die Verenigde State die skrik op die lyf gejaag
deur die 11 September-terreuraanvalle, die ernstigste sedert die Japannese
aanval op Pearl Harbor in 1941. Die twee torings van die Wêreldhandelsentrum in
New York Stad, asook 'n deel van die Pentagon naby Washington, is verwoes deur
Islamitiese terroriste in gekaapte passasierstralers. 'n Vierde straler
verongeluk in Pennsilvanië kort nadat passasiers die kapers oorweldig. Die
gevolg van hierdie aanval was Bush se sogenaamde "Oorlog teen terrorisme". Teen
einde 2001 het die Amerikaanse leër die Talibanregering van Afghanistan met breë
internasionale steun omvêrgewerp.

In 2003 val die VSA Irak binne tydens die Irakoorlog. Hy is hierin gesteun deur
meer as 30 lande. Die rede vir hierdie kleiner steun was die feit dat die
Verenigde Nasies nie eenstemmigheid gehad het oor die inval in Irak nie, sodat
baie lande onbetrokke gebly het. Na vinnige welslae deur die Amerikaanse troepe,
was Bagdad onder Amerikaanse beheer. In Desember 2003 kon Amerikaanse troepe ook
Saddam Hussein gevange neem. Daar breek dan in Irak 'n groeiende teenstand uit
wat baie lewens geëis het. Intussen het fel internasionale kritiek oor die
Amerikaanse optrede ontstaan.

Nadat Irak in 2005 weer formeel aan die Irakkese oorhandig is, blyk rustigheid
vir 'n wyle te heers. 'n Onderneming is gegee dat die Amerikaanse troepe in 2006
sou begin met 'n algehele onttrekking. Dit is later weer uitgestel, veral as
gevolg van voorslepende sektariese geweld. In 2007 word president Bush se greep
op die Iraksituasie bedreig deur die sogenaamde surge. Die aantal Amerikaanse
troepe in Irak is vinnig uitgebrei om sodoende die land groter stabiliteit te
besorg, wat dan grotendeels verwesentlik is.

Aan die einde van die Bush-era beleef die wêreldekonomie 'n skerp insinking, en
diep resessie word 'n realiteit. In die Verenigde State is rekordhoeveelhede
geld gespandeer om die ekonomie te stimuleer. In 2008, tydens hierdie ekonomies
woelige tyd, word in die presidentsverkiesing vir die eerste maal 'n swart
Amerikaner as president verkies, senator Barack Obama. By hierdie verkiesing
behaal sy partygenote van die Demokratiese Party ook oorwinnings in die Kongres
en in plaaslike verkiesings. Aanvanklik geniet Obama breë steun in beide die
binne- as buiteland. Gaandeweg neem sy populariteit in 2009 egter radikaal af,
deels weens die aanneem van 'n wet in die Kongres wat die Amerikaanse
sorgstelsel hervorm, asook die steeds gedyende rekorduitgawes en nasionale
skuldlas. Hierdie tanende gewildheid is onderstreep deur enkele
verkiesingsnederlae van die Demokrate in distrikte waar hulle gewoonlik 'n groot
meerderheid sou behaal. Daar ontstaan 'n konserwatiewe protesstroming wat as die
tee-party beweging bekend geword het. Ook onder onafhanklike kiesers het sy
populariteit afgeneem.

Obama se presidentskap word internasionaal gekenmerk deur 'n meer gematigde
beleid jeens tradisioneel onvriendskaplike lande soos Rusland en Iran, benewens
'n toenadering tot Islamitiese lande en groepe, terwyl daar egter 'n
ongenaakbare houding teenoor bondgenote gehandhaaf word.

Die presidensiële kandidate kies reeds voor die verkiesing hul onderskeie
running mates uit, wat as visepresident beoog word.

Die huidige president van die Verenigde State van Amerika is Donald Trump. Hy is
op 20 Januarie 2017 ingesweer as die eerste president sonder voorafgaande
politieke of militêre loopbaan - en op 70 jaar ook as die oudste Amerikaanse
staatshoof ooit.

Die Kongres (US Congress) is die volksverteenwoordiging en bestaan uit die
Senaat en die Huis van Verteenwoordigers.

Hoewel algemeen beskou as verskillend van die Europese kultuur moet die
Amerikaanse kultuur beskou word as behorende tot die Westerse beskawing, net
soos die dominante kulture van ander immigrasielande soos Kanada, Australië en
Nieu-Seeland. Die kulturele erfenis van die verskillende groepe setlaars is
gewoonlik nog duidelik herkenbaar in dit wat Europeërs en Latyns-Amerikaners nou
as "tipies Amerikaans" of "Anglo-Amerikaans" erken, al is dit wel omgeskakel.
Dit blyk byvoorbeeld uit die vele vorme van die Christendom wat in die Verenigde
State van Amerika beoefen word: die teologiese grondslae is dikwels herkenbaar
in Engels, maar die Anglikaanse Kerk het met weinig van hierdie genootskappe nog
'n band. Die Afro-Amerikaanse kultuur het veral in musiek en vermaak sy stempel
op die Amerikaanse erfenis afgedruk. Die kulturele indrukke wat deur die
oorspronklike inwoners, die Indiane, agtergelaat is, het later vergete en
verwaarloos geraak. Vandag kom slegs in topografiese name nog ou Indiaanse
woorde voor.

Die Amerikaanse kultuur het 'n groot invloed op die res van die wêreld, veral
die Westerse wêreld, nie net deur TV en film nie, maar ook via literatuur en
lewenstyl. Jeans, T-hemde en bofbalpette is almal van Amerikaanse oorsprong.
Popmusiek uit die VSA word oor die hele wêreld gehoor; dit is grotendeels
gebaseer op musiekvorme van country en western, blues en jazz. Heelwat groot
musici en belangrike orkeste in die Westerse klassieke musiek is of was in die
VSA gevestig. Daar is wêreldwyd herkenbare ikone van die Amerikaanse populêre
kultuur: Walt Disney, John Wayne, Elvis Presley en Marilyn Monroe. Onlangse
voorbeelde is Madonna en Michael Jackson. New York Stad word gesien as 'n
sentrum van opera en instrumentale musiek en het die befaamde
Broadway-teaterdistrik waar onder andere vele musiekblyspele te sien is.

New York Stad en San Francisco is die wêreldwye leiers in grafiese ontwerp en
New York Stad en Los Angeles kompeteer met die Europese modesentra van Londen,
Parys en Milaan in die modebedryf. Amerikaanse rolprente (hoofsaaklik in
Hollywood geskiet) en televisieprogramme is in groot dele van die wêreld te
sien. Filmindustrieë in ander wêrelddele verbind hulself aan Hollywood deur 'n
klankverwante naam aan te neem, soos Bollywood in Moembaai en Nollywood in
Nigerië. Amerikaanse kitskosrestaurante, waarvoor daar graag "franchises"
toegestaan word, het wêreldwyd soos paddastoele opgeskiet. Hierby moet opgemerk
word dat Amerikaanse kapitaalintensiewe kultuurprodukte, via sterk
mediablootstelling, die voordeel van 'n enorme binnelandse mark geniet in
vergelyking met ander wêrelddele. Hulle kan dus, indien hulle in Amerika
suksesvol was, vir mededingende pryse wêreldwyd versprei word.

Die Verenigde State se Sensusburo het die VSA se bevolking in Julie 2010 op
309 850 000 beraam, onder wie sowat 12 miljoen onwettige immigrante. Volgens die
sensus van 2000 was daar 281,4 miljoen Amerikaners, waarvan 75,1 persent
Blankes, 12,5 persent Hispanics (mense van Latyns-Amerikaanse afkoms), 12,3
persent Swartes, 0,9 persent Indiane, Inoeït en Aleoete, en 8 persent van ander
afkoms. Die meeste Blankes is van Duitse, Ierse en Britse afkoms.

Die jaarlikse bevolkingsgroei van 0,8 persent is tans hoër as dié van die
Europese Unie met 0,16 persent. In 2006 het 1,27 miljoen wettige immigrante
(veral uit Meksiko, Sjina, Indië en die Filippyne) 'n verblyfpermit gekry, en
die VSA is tans die enigste nywerheidsland waar daar ook in die toekoms 'n
aansienlike bevolkingsaanwas verwag word.

Volgens die Sensusburo was in 2001 50,9 miljoene Amerikaners Rooms-Katolieke,
33,8 miljoen Baptiste, 2,8 miljoen Mormone, 72,0 lede van ander Christelike
kerke en groeperings, 2,8 miljoen Jode, 1,1 miljoen Moslems, 0,8 miljoen
Hindoes, 3 miljoen aanhangers van ander religies en godsdienste, en 11,2 miljoen
het geen inligting verstrek nie.

Die Verenigde State se status as die magtigste ekonomie ter wêreld (wat 'n vyfde
van die wêreldinkomste verteenwordig) is gegrond op die groot oppervlakte van
die land, sy rykdom aan grondstowwe, die groot binnelandse mark met meer as 300
miljoen verbruikers en 'n ekonomiese stelsel wat op die beginsels van private
besit en inisiatief asook vrye handel baseer. Die VSA se bruto geografiese
produk (BGP) het in 2006 VSA-$ 13 195 miljard beloop. Die tersiêre of
dienstesektor se bydrae tot die BGP het in 2006 sowat 79 persent beloop, dié van
die nywerheidsektor 20 persent en dié van die landbou 1 persent.

Die ekonomie van die Verenigde State word oor die algemeen gekenmerk deur
konstante groei, lae werkloosheid en inflasie, 'n groot begrotingstekort en
vinnige vooruitgang in tegnologie. Sy ekonomie word beskou as die belangrikste
in die wêreld. Verskeie ander lande se geldeenhede is gekoppel aan die dollar,
of gebruik dit as geldeenheid. Die V.S. effektebeurs word beskou as 'n
aanduiding van die wêreldekonomie.

Die land het ryk minerale hulpbronne, met heelwat goud, olie, steenkool en
uraan. In landbou is die V.S.A. een van die vernaamste verskaffers van mielies,
koring, suiker en tabak. Die V.S.A. vervaardig motors, vliegtuie en elektronika.
Die grootste sektor is die dienssektor waarin omtrent 'n driekwart van die V.S.
se inwoners werk.

Die grootste handelsvennoot van die Verenigde State is sy noordelike buurstaat
Kanada. Ander belangrike handelsvennote is Meksiko, die Europese Unie en ander
industriële lande in Asië, soos Japan, Indië, Suid-Korea en Sjina. Die Verenigde
State se buitelandse handel word deur 'n chroniese handelstekort gekenmerk. In
2006 het die VSA goedere ter waarde van VSA-$ 1 037 miljard uitgevoer, terwyl
die invoere $ 1 919 miljard beloop het.

In Oktober 2011 was 9 persent van die ekonomies aktiewe bevolking werkloos –
ondanks die feit dat die Amerikaanse ekonomie sy groeikoers ná die finansiële
krisis van 2008/09 hervat het.

Terwyl Amerikaanse politici veral die Volksrepubliek van Sjina daarvan beskuldig
dat dit sy geldeenheid, die renminbi, onderwaardeer, word dit duidelik dat die
VSA op baie terreine nie meer met ander nywerheidslande kan meeding nie. Die
agteruitgang van die Amerikaanse motornywerheid is simptomaties van hierdie
ontwikkeling. Deskundiges wys daarop dat die land meer in sy infrastruktuur en
onderwysstelsel moet belê.

In 2012 het die Internasionale Energieagentskap 'n studie gepubliseer
waarvolgens die Verenigde State, tans nog een van die wêreld se grootste
energie-invoerders, in die nabye toekoms tot een van die grootste uitvoerders
van ru-olie en aardgas sal kan ontwikkel. Nuwe boortegnologieë sal die
ontginning van olie- en gasreserwes moontlik maak wat tot dusver as
nie-konvensioneel geklassifiseer is, soos dié wat in skalie voorkom.

Laer energiepryse – in 2012 het gaspryse in die VSA net 'n vyfde van dié in
Europa en 'n agtste van dié in Asië beloop – sal die land meer aantreklik vir
energie-intensiewe bedrywe maak sodat die VSA moontlik op die drempel van 'n
nuwe ekonomiese groeifase en herindustrialisering staan.

In die ooste van die VSA het innovatiewe nywerheidsones begin ontwikkel wat op
hoëtegnologie steun soos die Route 128 Corridor wat – danksy die invloed van die
Massachusetts Institute of Technology (MIT) in Cambridge vanaf die middel van
die 1970's langs die Route 128-snelweg oos van Boston gegroei het. Hier word
veral sagteware en biotegnologieprodukte ontwikkel. Naby Washington, DC het
anderkant die Potomacrivier in Noord-Virginië die sogenaamde Dulles Technology
Corridor rondom kommuniukasiereuse soos MCI en America Online (AOL) ontwikkel.
Hier is baie van meer as 12 000 hoëtegnologie-ondernemings in die
metropolitaanse gebied van die Amerikaanse hoofstad saamgetrek. Veral
ondernemings wat hulle op die ontwikkeling van databanke en kommunikasienetwerke
toespits, kon hier danksy die ekonomiese invloed van die Amerikaanse Departement
van Verdediging floreer.

In die uiterste suide strek die Florida High Tech Corridor, wat rondom die
Universiteit van Suid-Florida en die Universiteit van Sentraal-Florida gegroei
het, vanaf Tampabaai in die weste oor die metropolitaanse gebied van Orlando tot
by die sogenaamde Space Coast aan die deelstaat se Atlantiese kus. Hier is meer
as 4 000 ondernemings uit die ruimte- en lugvaartbedryf saamgetrek.



https://af.wikipedia.org/wiki/Engels

Engels (English (hulp·inligting)) is 'n Wes-Germaanse taal wat vanuit Engeland
ontwikkel het. Dit is die derde mees algemene "eerste" taal (inheemse sprekers),
met omtrent 335 miljoen mense in 2002. Engels het lingua franca-status in baie
dele van die wêreld, as gevolg van die militêre, ekonomiese, wetenskaplike,
politieke en kulturele invloed van die Verenigde Koninkryk en later die
Verenigde State. Waar moontlik word omtrent alle studente wêreldwyd verplig om
'n bietjie Engels te leer, en kennis van Engels is feitlik 'n voorvereiste om te
kan werk in vele velde en beroepe. Die meeste hoër akademiese inrigtings,
byvoorbeeld, vereis 'n basiese vlak van Engels.

Moderne Engels, soms beskryf as die eerste wêreldwye lingua franca is die
belangrikste internasionale taal vir kommunikasie, wetenskap, lugvaart, vermaak,
toerisme, radio, diplomasie en in die sakewêreld. Die uitbreiding van die taal
vanaf die Britse eilande tot oor die hele wêreld het saam met die groei van die
Britse Ryk begin, en aan die einde van die negentiende eeu was die taal reeds
wêreldwyd versprei. Die taal is dominant in die Verenigde State en deur sy
groeiende ekonomiese en kulturele invloed en sy magstatus sedert die Tweede
Wêreldoorlog het die posisie van die taal wêreldwyd versterk.

'n Goeie kennis van Engels is 'n vereiste in 'n aantal werkgebiede en beroepe
soos geneeskunde en informatika; as gevolg daarvan verstaan ten minste een
miljard mense die basiese beginsels van Engels. Dit is ook een van die ses
amptelike tale van die Verenigde Nasies.

Taalkundiges soos David Crystal erken dat een van die gevolge van die groei van
Engels (nes ander wêreldwye tale) is dat die taalkundige diversiteit op baie
plekke ter wêreld verlore gaan, in besondere Australasië en Noord-Amerika.

Engels ontstaan uit vele Germaanse dialekte, wat na Groot-Brittanje gebring is
deur die Angelsaksiese koloniste aan die begin van die 5de eeu, veral die
Angele, Saksers en die Jute.

Die taal word sterk beïnvloed deur die Oud-Noorse taal van die Vikings. Na die
Normandiese verowering van Engeland in 1066, ondervind die taal 'n sterk Franse
invloed en ontwikkel van Oudengels tot Middelengels. 'n Rede vir die verandering
was die algemene gebruik van leenwoorde uit die Normandiese woordeskat en die
gebruik van Normandiese spelreëls. Hedendaagse Engels ontwikkel self daaruit en
gaan voort met die opneem van buitelandse leenwoorde, veral uit Latyn en Grieks.
Dit neem ook leenwoorde oor vanuit die Indiese tale.

Die grammatikale struktuur van Engels is nog steeds oorwegend Germaans met
enkele Romaans-ontleende sinskonstruksies. Van die totale Engelse woordeskat is
baie woorde (ongeveer 60%) egter vanaf Franse en Latynse herkoms. Mense verwys
soms na Engels as 'n oorbrugingstaal tuѕsen die wêreld van die Germaanse en
Romaanse tale.

Die Engelse taal is vanaf die 20ste eeu die invloedrykste taal ter wêreld. Dit
is deels as gevolg van die Britse koloniale uitbreiding in die 19de eeu waardeur
Engels in baie voormalige kolonies nog steeds die vernaamste (amptelike en
bestuurs-) taal is, maar veral ook deur die kulturele en wetenskaplike
dominerende Verenigde State.

Engels is die amptelike taal van onder andere Australië, Belize, Nieu-Seeland en
Nigerië en een van die amptelike tale van onder andere Kanada, Ierland en
Suid-Afrika. Engels funksioneer de facto as amptelike taal van die Verenigde
Koninkryk en die Verenigde State.

Engels word deur vele mense as tweede taal gepraat. As mens die eerste- en
tweedetaalsprekers by mekaar optel, is die selfs die mees gebruikte taal ter
wêreld. Beskou mens slegs die eerstetaalsprekers, dan word Engels nog oortref
deur Mandaryns en Spaans. Die taal dien as lingua franca by die kommunikasie in
wetenskap, tegnologie en in die internasionale politieke en ekonomiese verkeer
oor die hele wêreld.

'n Inisiatief van die Universiteit van Cambridge, die University of Cambridge
ESOL examination, is 'n reeks skooleksamens wat die beheersing van die Engelse
taal deur nie-moedertaalsprekers toets. Wêreldwyd neem jaarliks 2 miljoen mense
in meer as 130 lande aan die eksamens deel.

Engels het 'n baie groot woordeskat en daar kom gereeld twee woorde voor vir 'n
enkele begrip: een Germaans en een Romaans (byvoorbeeld 'freedom' en 'liberty'
beteken beide 'vryheid'). Die verskil in gebruik word grotendeels bepaal deur
die register: die Germaanse woord by voorkeur in die daaglikse lewe en die
Romaanse sinomieme in amptelike geskrewe taal. Die totale aantal woorde in die
Engelse taal is 'n onderwerp van bespreking, maar volgens die Oxford Woordeboek
is dit minstens 500 000.

Volgens die Shorter Oxford Dictionary is die woorde in Engels van hierdie
oorsprong:

Engels het 'n baie diep orthografie, dit wil sê daar is weinig verband tussen
uitspraak en skryfwyse. 40 klanke word op 1120 verskillende wyses geskryf.
Volgens ondersoeker Eraldo Paulesu van die Milaanse universiteit is dit die
oorsaak dat in Engelstalige lande tweemaal soveel disleksie-diagnoses voorkom as
in Italië. In Italiaans word 25 klanke op slegs 33 verskillende wyses geskryf.



https://af.wikipedia.org/wiki/Penis

Die penis of fallus is die uitwendige manlike geslagsorgaan wat by soogdiere ook
gebruik word vir urinering. Dit is verwant aan die vroulike klitoris, aangesien
dit vanuit dieselfde embriologiese struktuur ontwikkel. Die penis kan 'n ereksie
kry en dan gebruik word vir seksuele omgang.

Die corpus spongiosum lê aan die onderkant (ook bekend as die ventrale kant) van
die penis en die twee corpora cavernosa langs mekaar aan die bokant (dorsale
kant).

Die eindpunt van die corpus spongiosum is keëlvormig vergroot. Hierdie
vergroting vorm die eikel (Engels: glans) van die penis. Die voorhuid is onder
aan die eikel geheg. Dit is 'n los vel wat in volwassenes teruggetrek kan word
om die eikel te ontbloot. Die riffie aan die onderkant van die penis, waar die
voorhuid aan die eikel vasheg, word die frenum (of frenulum) genoem.

Die uretra, wat die laaste gedeelte van die urienweë is, loop dwarsdeur die
corpus spongiosum en die opening daarvan is bekend as die meatus. Die meatus is
geleë op die bopunt van die eikel. Dit dien as 'n deurgang vir sowel urine as
die ejakulasie van semen. Spermatosoa word geproduseer in die testes en gestoor
in die aangehegte epididimis. Tydens ejakulasie word sperma opgestoot deur die
vas deferens (twee buise wat oor en agter die blaas langs loop). Vloeistof word
deur die seminale holtes bygevoeg en die vas deferens word dan die
ejakulatoriese buise wat in die prostaatklier by die uretra aansluit. Die
prostaat sowel as die bulboeretrale kliere voeg verdere uitskeidings by en die
semen word met die penis opgestoot, by die meatus uit.

Die soomriffie is die sigbare riffie tussen die laterale helftes aan die
onderkant van die penis. Dit loop vanaf die opening van die uretra dwarsoor die
skrotum na die perineum (die area tussen die skrotum en die anus).



https://af.wikipedia.org/wiki/Kaapstad

Kaapstad (Engels: Cape Town [ˈkeɪptaʊn], Xhosa: iKapa) is saam met Pretoria (die
uitvoerende hoofstad) en Bloemfontein (die geregtelike hoofstad) een van die
drie hoofstede (as wetgewende hoofstad) van die Republiek van Suid-Afrika en
setel van die parlement. Dit is ook die administratiewe en parlementêre hoofstad
van die Wes-Kaap en die tweede grootste stad in Suid-Afrika na Johannesburg. Die
Kaapstad Internasionale Lughawe is die tweede grootste in die land na
Johannesburg se O.R. Tambo Internasionale Lughawe.

Kaapstad lê aan die suidpunt van Afrika en word ook die Moederstad van
Suid-Afrika genoem. Die stad is oorspronklik as 'n verversingspos vir
Nederlandse skepe op pad na Oos-Afrika, Indië en die Verre-Ooste aangelê. Dit
was ook een van die eerste permanente Europese nedersettings suid van die
Sahara. Hier is waar die leier van die Goringkhoina in 1652 met die Hollanders
van die Verenigde Oos-Indiese Kompanjie (in destydse Nederlands: Vereenigde
Oostindische Compagnie, VOC) kontak gemaak het.

Van 'n klein hawe het Kaapstad vinnig tot die grootste stad in Suid-Afrika
ontwikkel, wat eers met die goudstormloop aan die Witwatersrand in 1887 deur die
nuutgestigte Johannesburg verbygesteek is. Nogtans huisves Kaapstad volgens die
sensus van 2011 met 'n bevolking van 1,3 miljoen die grootste Afrikaanssprekende
gemeenskap van enige stad in Suid-Afrika. Dit is ook die enigste groot stad in
die land waarin Bruin Suid-Afrikaners 'n relatiewe meerderheid van die bevolking
vorm.

Kaapstad is danksy sy natuurskoon en sy ligging aan die voet van die
wêreldbekende Tafelberg vandag een van die mees gesogte internasionale
toeristebestemmings en 'n gunstelingstad van die internasionale rolprent- en
reklamebedryf.

Kaapstad is in die suid-weste van die Republiek van Suid-Afrika en die provinsie
Wes-Kaap aan die Tafelbaai van die Atlantiese Oseaan geleë. Die stad staan
internasionaal bekend vir sy ligging aan die voet van Tafelberg, 'n groot,
platoagtige bergmassief met 'n hoogte van 1 086 meter bo seevlak wat saam met
kleiner bergspitse en heuwels soos Vlaeberg, Leeukop en Duiwelspiek die
stadshorison oorheers en 'n onmiskenbare baken geword het. Tafelbaai is deur die
inheemse bewoners Hoeri (letterlik "Baai van die See") genoem en het sy huidige
naam aan 'n Portugese admiraal te danke wat in 1503 hier langs geseil het. Die
Kaapse Skiereiland, wat oor 'n lengte van sowat 35 kilometer van Kaapstad in die
noorde tot by die Kaap die Goeie Hoop en Kaappunt strek, is in een van die
wêreld se plantkoninkryke en 'n magdom soorte kom slegs hier voor.

Kaapstad se "Stadskom" (Engels: City Bowl) of sentrale sakekern met sy
wolkekrabbers en die woonbuurte wat rondom lê, word deur Tafelbaai aan die een
kant en Tafelberg aan die ander begrens. Die uitgestrekte voorstede aan albei
kante van die bergmassief, wat in suidelike rigting in 'n aantal bergkettings
oorgaan wat via die "Twaalf Apostels" tot by Kaappunt strek, verskil ten opsigte
van hul karakter duidelik van mekaar. Die hele stadsgebied kan slegs vanaf
Tafelberg raakgesien word – net een miljoen van Kaapstad se bewoners woon in die
"Stadskom" of ander woonbuurte naby die Atlantiese Oseaan of die berge, terwyl
twee miljoen stadsbewoners in die uitgestrekte Kaapse Vlakte saamgetrek is.

Vanweë die dikwels onrustige see rondom die Kaapse Skiereiland is die Kaap die
Goeie Hoop, wat sowat 50 kilometer suid van die stadsentrum geleë is, deur
seevaarders al vroeg die "Kaap van Storms" genoem. Die ysige Benguela-stroom
vloei vanuit die suide langs die kus en skep 'n Mediterreense winterreënklimaat
waarin vrugte en wingerde goed aard. Bemarkers beskryf Kaapstad dikwels as "die
enigste stad ter wêreld wat aan twee oseane geleë is", alhoewel die Atlantiese
en die Indiese Oseaan streng gesproke eers by Kaap Agulhas, sowat 200 kilometer
oos van Kaapstad, ontmoet. Hierdie kaap is ook die mees suidelike punt van
Afrika.

Kaapstad het 'n Mediterreense klimaat met warm en droë somers en matige winters.
Die meeste reën val in die winter wat van Junie tot Augustus duur. Winter is ook
die seisoen wanneer enkele kouefronte van die Atlantiese Oseaan af noordwaarts
na die Kaap beweeg wat neerslae en sterk noordwestelike winde meebring. In die
laat lente- en vroeë somermaande waai die Kaapse Dokter, 'n kragtige
passaatagtige suidooster wat lugbesoedeling teëwerk (vandaar sy naam), meestal
in die middag van Valsbaai oor die Kaapse Vlakte. Ook dié wind, wat sy ontstaan
aan 'n Suid-Atlantiese hoëdrukstelsel wes van Kaapstad te danke het, is relatief
koel en bring vogtige lug met hom saam. Februarie en vroeë Maart is die maande
wanneer die warm Bergwind enkele weke lank van die Karoo-binneland oor die Kaap
waai.

Op wintersdae word 'n gemiddelde maksimum van 17,5 °C en 'n gemiddelde minimum
van 7,4 °C aangeteken. Somertemperature wissel tussen 'n gemiddelde minimum van
15,4 °C en 'n gemiddelde maksimum van 25,8 °C. Die gemiddelde jaarlikse reënval
is 515 millimeter. Met 'n jaarlikse gemiddeld van 3 100 sonskynure vergelyk
Kaapstad gunstig met ander metropole soos Los Angeles (3 300 ure) en Madrid
(2 900 ure). Watertemperatuur wissel van 10 °C aan die Atlantiese kus tot 22 °C
in Valsbaai. Die gemiddelde jaarlikse watertemperatuur is 13 °C aan die
Atlantiese kus en 17 °C in Valsbaai.

Suid-Afrika het 'n beduidende rol by die ontwikkeling van die vroeë mens
gespeel, en die land is reeds meer as 100 000 jaar gelede deur klein groepe
Hominidae of Mensagtiges bewoon. In die Suid-Kaap is in Smitswinkelbaai naby
Rooikrans en by die Bonteberg gebeentes en steenwerktuie ontdek wat deur
mensagtige bewoners (die Homo erectus) agtergelaat is en deur antropoloë by die
sogenaamde Stellenboschbeskawing (200 000 v.C.) gereken word. Daarnaas is in die
Langebaan-strandmeer noord van Kaapstad 'n menslike spoor uit die periode
omstreeks 115 000 v.C. ontdek.

Die San, 'n volk van jagters en versamelaars, het sowat 35 000 jaar gelede tot
'n selfstandige groep ontwikkel; hulle word as afstammelinge van Swart
Suider-Afrikaanse volke beskou, maar verskil met hulle helder, bruin-geel
velkleur, kleiner gestalte van sowat 1,60 meter en hul kenmerkende
peperkorrelhare duidelik van die Bantoevolksgroepe. Die Hollanders het na hulle
as bosjemans verwys – letterlik "mense wat agter gevlegte takkies woon". Hul
leefwyse was baie eenvoudig, maar hulle het nogtans indrukwekkende rotsreliëfs,
-tekeninge en -skilderye agtergelaat.

Omstreeks 200 v.C. het nóg 'n etniese groep ontstaan, vermoedelik danksy 'n
vermenging van San en Hamitiese herdersvolke in Oos-Afrika – die Khoikhoi
(letterlik "Mense-Mense"), 'n volk van skaap- en beestelers wat deur die
Hollanders "Hottentotte" genoem is (die term Khoisan verwys na albei groepe, San
en Khoikhoi). Die Khoikhoi het groot dele van die westelike Suid-Afrika,
waaronder ook die huidige Wes-Kaap, bewoon. Die Kaap was vanweë sy waterrykdom
uiters geskik vir 'n veetelers-beskawing.

Alhoewel die twee groepe as jagters en veetelers in ekonomiese opsig mededingers
was, het hulle nogtans vreedsaam naas mekaar bestaan. Desondanks is die sosiale
status deur die ekonomiese leefwyse bepaal waarby veetelers 'n hoër status
geniet het. Die Khoikhoi is gedurende die 18de eeu deur pokke-epidemieë en
oorloë verswak en teruggedring.

Die Europese skeepvaart het in die 15de eeu baie vordering gemaak sodat
Portugese seevaarders in staat was om langs die weskus van Afrika steeds verder
suidwaarts te seil. Hulle het nie soseer in Afrika nie, maar eerder in 'n seeweg
na Indië belang gestel – die oorsprongsland van kosbare speserye. Die eerste
Europeër, wat op 3 Februarie 1488 in Mosselbaai voet aan wal gesit en met
plaaslike Khoikhoi-stamme handel gedryf het, was Bartolomeu Dias. Tydens sy
terugreis na Europa het Dias danksy die rustige weersomstandighede ook vir die
eerste keer die Kaap raakgesien en besluit om ook hier voet aan wal te sit en 'n
kruis (Portugees: padrão) naby Kaappunt op te rig. Hy het die Kaap, wat vier
maande vroeër vanweë hewige storms en swak sig deur sy mans nie raakgesien is,
"Kaap van Storms" genoem. Hierdie was ook nog gebruiklik nadat die Portugese
koning die Kaap amptelik tot Cabo da Boa Esperança ("Kaap die Goeie Hoop")
hernoem het. Die Portugese seevaarders het steeds weer kruise opgerig wat as 'n
landmerk vir ander skepe en 'n religieus-Christelike simbool gedien het – en
daarnaas ook die Portugese aanspraak op die land bevestig het. Vanaf 1500 het
Portugese skepe gereeld na die Indiese kolonies geseil en Mosselbaai aangedoen
om vars water, voedsel en ander voorrade te laai.

Die handel met die Khoikhoi, wat die Portugese van vars vleis voorsien het, het
nie op 'n gereelde basis plaasgevind nie – soms was daar geskille wat met geweld
bygelê is. Die onderkoning van Portugees-Oos-Indië, Francisco d'Almeida, het
saam met 55 van sy manskappe in 1510 tydens 'n geveg met Khoikhoi-krygers
gesneuwel. Hierdie voorval was rede genoeg om nie eers met die kolonisasie van
Suid-Afrika te begin nie.

Toe die Nederlandse skip Nieuwe Haarlem op sy terugreis van Indië op 25 Maart
1647 met 'n bemanning van sestig lede aan die Kaap gestrand het, het die
plaaslike Khoikhoi vir die eerste keer oor 'n langer tydperk met Hollanders in
aanraking gekom. Die bemanning onder bevel van onderkoopman Leendert Janszen het
byna 'n jaar aan die Kaap deurgebring voordat die oorlewendes deur 'n vloot van
vyf Nederlandse skepe in Maart 1648 huis toe geneem is. Hul berigte oor die
gunstige klimaattoestande en hul goeie ervarings met die Khoikhoi en die
ruilhandel wat met die inheemse bevolking gedryf is, was beslissend by die
Verenigde Oos-Indiese Kompanjie (VOC) se besluit om 'n verversingspos vir skepe
op pad na die Verre-Ooste aan die Kaap te stig.

Die koopman Jan Anthoniszoon van Riebeeck was aan boord van een van die vyf
skepe wat die oorlewendes van die Nieeuw Haarlem gered het. Hy is destyds
verdink van korrupsie en het hom vir die bou van 'n verversingstasie beskikbaar
gestel. Sy belangstelling om die pos te beklee was gewortel op die hoop om
sodoende gerehabiliteer en later na die Verre-Ooste verplaas te word.

Op 6 April 1652 het Jan van Riebeeck saam met sy vrou en vierjarige seun en 'n
manskap van negentig mense, waaronder sewe ander vroue, in Tafelbaai voet aan
wal gesit. Ter beskerming teen aanvalle van die inboorlinge het die Nederlanders
onmiddellik begin om die Kasteel die Goeie Hoop op te rig. Van Riebeeck se
opdrag was om 'n fort vir sowat tagtig mense te bou, klein akkers aan te lê,
groente en vrugte te verbou en veehandel met die inheemse bevolking te dryf. Die
Kompanjie het in goeie betrekkinge met hulle belang gestel.

Die oorspronklike bevolking, die Khoi en San, het egter geweier om met die
Europeërs handel te dryf en ook geblyk om ongeskik te wees vir die Europese
konsepte van werk en besit. Om in hulle behoefte aan mannekrag te voorsien, was
die Nederlanders gedwing om slawe uit hulle kolonies in Madagaskar, Indië,
Maleisië en Indonesië in te voer. Met die eerste invoer van slawe in die jaar
1658 het die Kaapse bevolking verdubbel. Naas die slawe was daar ook enkele
politieke bannelinge uit Oos-Indië, wat deur die Nederlands-Bataafse
Hooggeregshof na die Kaap gedeporteer is nadat hulle om die onafhanklikheid van
die koloniale bewind gestry het. Onder hulle was enkele Islamitiese leermeesters
of Aulia ("Vriende van Allah"). Saam met die slawebevolking het hulle die
Islamitiese godsdiens aan die Kaap gevestig.

Naas die invoer van slawe is ook die praktyk om van koloniste selfstandige boere
te maak as 'n oplossing vir die probleem beskou. Die Kompanjie het in 1659 sy
toestemming verleen om aan nege setlaars die status van vryburgers toe te ken.
Net setlaars van Nederlandse en Duitse afkoms het hiervoor in aanmerking gekom
en saaigoed en landbougereedskap op krediet ontvang. Die eerste kolonis in diens
van die Kompanjie, aan wie hierdie vrybrief gegee is, was 'n Duitse setlaar uit
Keulen wat – net soos baie ander mans uit Noordwes-Duitsland – ná die
Dertigjarige Oorlog in Nederland gewerk het.

Die eksperiment het geslaag, en die landbouproduksie het toegeneem. Die
Kompanjie het tot 'n beperkte mate ook setlaars uit onder meer Nederland
aangemoedig om hulle aan die Kaap te kom vestig. Maar die VOC was niks meer as
'n aandelemaatskappy wat belang in winsgewende sake gestel het nie; daar kon dus
geen sprake van doelmatige kolonisasie in Suid-Afrika wees nie. Ook was
Nederland in daardie tyd allesbehalwe 'n emigrasieland, en baie min mense was
bereid om hul relatief veilige lewe in Europa vir 'n bestaan vol onsekerhede aan
die suidpunt van Afrika te verruil. Tog het ná die opheffing van die Edik van
Nantes in 1687/1688 sowat 225 van altesaam 80 000 Hugenote, wat Frankryk verlaat
het, besluit om hulle aan die Kaap te vestig.

Die kasteel, wat in die tydperk tussen 1666 en 1679 ontstaan het, is die oudste
bewaarde gebou in Suid-Afrika. Teen die jaar 1691 was daar reeds tussen vyftig
en sestig huise in Kaapstad, en teen die begin van die 18de eeu het hierdie
getal al vervyfdubbel.

Die hoeksteen vir die Groote Kerk in die Heerengracht is in 1678 gelê, en die
kerk is in 1704 ingewy.

Toe Simon van der Stel in 1679 as nuwe kommandant van die Kaap aangestel is
(vanaf 1691 het hy die amp van goewerneur beklee), was die Kasteel die Goeie
Hoop volledig uitgebou, terwyl Kaapstad reeds oor vier strate en 'n blanke
bevolking van 290 beskik het (waarvan 87 vryburgers en 117 kinders). Die stad is
deur 'n politieke raad met wetgewende, uitvoerende en regsprekende bevoegdhede
bestuur wat regstreeks aan die goewerneur-generaal van Nederlands-Oos-Indië in
Batavia (tans Java) verantwoordelik was.

Vanaf 1681 is politieke bannelinge uit Indonesië na Suid-Afrika gedeporteer wat
later die etniese groep van Kaapse Maleiers sou vorm. Baie mans in die
Kaaps-Maleise gemeenskap het ambagsmanne geword. Die 17de en 18de eeuse Blanke
immigrante aan die Kaap het naas afgetrede amptenare en ander medewerkers van
die Kompanjie ook talle Duitsers ingesluit wat in hierdie periode 'n groep so
groot soos die Hollanders verteenwoordig het. Alhoewel die immigrasie van onder
meer Duitse setlaars in die 18de eeu bevorder is (van die 15 000 Duitsers, wat
na raming in die diens van die VOIK was, het sowat 4 000 hulle aan die Kaap
gevestig), het die Kompanjie nie in 'n aktiewe immigrasiebeleid belanggestel
nie, sodat die relatief klein Kaapse bevolking in teenstelling met byvoorbeeld
die Noord-Amerikaanse kolonies (met drie miljoen bewoners in die 1790's) net
stadig en veral danksy die natuurlike bevolkingsaanwas gegroei het. Die
bevolking het van 130 in 1660 tot 1 265 in die jaar 1701 en 13 830 in 1793
toegeneem, die medewerkers van die Kompanjie (2 093 in 1794) is nie hierby
ingesluit nie. In 1795 het Kaapstad reeds 15 000 inwoners gehad, waarvan meer as
6 000 blankes was.

In die loop van die 18de eeu het naas die Blanke burgery in Kaapstad ook 'n
steeds groter plattelandse bevolking van boere begin ontwikkel wat op soek na
nuwe en groter weivelde vir hulle skape en beeste na die binneland getrek het.
Hierdie trekboere het geleidelik onafhanklik van die Kaapstadse owerhede geword
en op hulle trek eers met Khoisan en vanaf die laat 18de eeu ook met Swart
Xhosa-stamme, wat destyds suidwaarts gemigreer het, in aanraking gekom. Die
trekboere het 'n nomadiese leefwyse ontwikkel, en hulle kultuur was grotendeels
beperk tot 'n streng Calvinisties-Protestantse geloof en Bybelse lektuur. Baie
van hulle was selfs ongeletterd en is heeltemal nie geraak deur die groot
maatskaplike, politieke en wysgerige veranderinge wat hulle in die 18de eeuse
Europa voorgedoen het. Die Nederlands-Oos-Indiese Kompanjie het boonop tot
omstreeks 1799 geen drukkers in die Kaap toegelaat nie – drukwerk is as
"duiwelswerk" beskou.

Die Groot-Visrivier is as die oostelike grens van die Nederlandse Kaapkolonie
bepaal, maar al in 1779 het lede van die Xhosa-volk hierdie grenslyn op soek na
nuwe weivelde in westelike rigting oorgesteek en sodoende aanleiding tot die
eerste Grensoorlog tussen Blankes en Swartes in Suid-Afrika gegee wat tussen
1779 en 1781 gewoed het. Die Kompanjie was nie in staat om die setlaars teen
Xhosa-aanvalle te beskerm nie. Die Xhosa het in 1789 weereens die
Groot-Visrivier oorgesteek, en die tweede Grensoorlog (1789–1793) het
uitgebreek.

Vir die Kompanjie was die laat 18de eeu 'n periode van ekonomiese agteruitgang
wat onder meer deur die korrupsie van sy amptenare veroorsaak is. Die
Kaapkolonie was nie meer winsgewend nie, en die VOC het hier groot verliese
gely. Die Kompanjie het te laat met sy hervormingsproses begin en was in 1794
gedwing om sy bankrotskap te verklaar. Die Kaapse owerheid was nou in 'n swak
posisie, en onder die invloed van die rewolusionêre gebeure in Frankryk en die
Verenigde State en die vryheidsideale wat in hierdie twee lande verkondig is,
het die burgers van Swellendam en Graaff-Reinet in 1795 die eerste twee
kortstondige Boererepubleke uitgeroep. Met die begin van die Britse heerskappy
aan die Kaap is hulle nog in dieselfde jaar weer ontbind.

Met die ekonomiese agteruitgang van die VOIK teen die einde van die 18de eeu het
die Kaapkolonie Brittanje se belangstelling gewek. Op 11 Junie 1795 het 'n
Britse vloot onder bevel van admiraal Keith Elphinstone en majoor-generaal James
Craig Valsbaai binnegeseil. Hulle het 'n amptelike dokument saamgebring waarin
na die vroeëre Britse nedersetting verwys is wat in 1620 gestig is en waardeur
Groot-Brittanje vanweë sy ouer regte aanspraak op die Kaap gemaak het. Die
Nederlandse magte was nie in staat om enige militêre weerstand teen die Britse
oormag te bied nie en het, om 'n gewapende konflik en moontlike plundering te
vermy, gekapituleer. Kaapstad is vervolgens deur 1200 Britse infanteriste en 400
artilleriste beset, en vir die eerste keer sedert die volksplanting is 'n ander
vlag as dié van Nederland in die Kasteel gehys – die Britse Union Jack.

In 1806 het die Brits-Franse konflik weer opgevlam, en Britse troepe het die
Nederlandse magte – wat hoofsaaklik uit 'n regiment Duitse hoofsoldate bestaan
het – aan die Kaap naby Bloubergstrand aangeval. Die Duitse soldate het gevlug
sodra die Britte voet aan wal gesit het. Die neerlaag van die Nederlandse
koloniale troepe het die einde van die Nederlandse heerskappy ingelui. Op 13
Augustus 1814 het die Kaap 'n Britse kroonkolonie geword. Kaapstad is deur 'n
siviele goewerneur geadministreer.

Die verhouding tussen Britse besetters en die inheemse bevolking was van begin
af gespanne. Weliswaar het Kaapstad nou 'n ongekende ekonomiese opswaai beleef,
maar dit het tegelykertyd van karakter begin verander en steeds meer Britse
invloede getoon. Immigrante van die Britse eilande het hulle in groter getalle
begin vestig. Slawerny het aan belangrikheid ingeboet en is uiteindelik in 1834
deur die Britse owerheid verbied. Omstreeks 1820 was nogtans meer as 90 persent
van die blanke bevolking van Nederlandse of Duitse afkoms. Maar elders in
Suid-Afrika, in die Oos-Kaap, het duisende Britse setlaars hulle begin vestig
(die sogenaamde 1820-Setlaars), en Kaapstad was eweneens besig om te verengels.

Omstreeks 1850 was Kaapstad 'n multi-etniese nedersetting met 'n bevolking van
sowat 17 000 wat in die volgende vyftien jaar tot 28 400 sou groei.

Die ontdekking van die diamant- en goudvelde in die binneland in die tydperk
tussen 1870 en 1890 het die ekonomiese swaartepunt van Suider-Afrika na die
Noord-Kaap en die Witwatersrand verskuif, tog het Kaapstad voordeel getrek uit
die groeiende handel met Britse oorsese gebiede en tot Suid-Afrika se grootste
hawe ontwikkel. Daarnaas het 'n verskeidenheid nywerhede hulle in die stad
gevestig.

Die builepes-epidemie van 1901 het as 'n voorwendsel gedien om 'n stelselmatige
rasseskeiding in Kaapstad se woonbuurte in te stel. Die Swart bevolking is na
twee gebiede verskuif, die hawe en Ndabeni aan die westelike kant van Tafelberg,
wat tot die voorloper van die Kaapvlakte se nie-blanke woonbuurte ontwikkel is.

Die Uniewet van 1910 het van Kaapstad die wetgewende hoofstad van die Unie van
Suid-Afrika gemaak, terwyl Pretoria as regeringsetel gedien het. Johannesburg
het in die 1920's tot die land se grootste stedelike nedersetting en saam met
ander aangrensende munisipaliteite aan die Witwatersrand ook tot die hoofbasis
van Suid-Afrika se ontwikkelende nywerheidsektor gegroei. Kaapstad het in
hierdie periode 'n nuwe funksie as belangrike administratiewe, kulturele en
dienstesentrum begin vervul. Maar ook hier het 'n noemenswaardige industriële
basis ontwikkel wat hoofsaaklik op die vervaardiging van tekstiele, papier en
ander ligte nywerhede gesteun het, terwyl ook die voedsel- en drankbedryf en
drukkerye 'n belangrike rol by die ontwikkeling van die Kaapstadse ekonomie
gespeel het. Die ekonomiese groei het steeds meer immigrante na die stad gelok
sodat sy bevolking in 1927 reeds op 307 000 gestaan het. In dieselfde jaar is
Langa as eerste "modelstad" vir Swartes gestig.

In Desember 2006 het Kaapstadse dagblaaie oor bendeoorloë in voorstede soos
Hanover Park en Nyanga berig wat met dwelmhandel verbind is. Die geweldpleging
was so erg dat matriekeksamens in plaaslike skole ontwrig is en slaagsyfers tot
slegs 33 persent gedaal het. Veiligheidswagte is in die gebied ontplooi om skole
te beskerm. In Julie 2012 het inwoners van Hanoverpark daarop aangedring dat 'n
noodtoestand in die gebied uitgeroep word weens bendegeweld.

Terwyl die provinsiale owerheid miljoene rand aan veiligheidshekke en
alarmstelsels in misdaadgeteisterde voorstede bestee, word dakloses deur die
polisie en privaat veiligheidswagte uit die middestad verban. Dikwels word
hulle, net soos armes oor die algemeen, verantwoordelik gehou vir die hoë
misdaadvlakke in Kaapstad, maar in elk geval as 'n bedreiging vir die hoë
lewensgehalte in welgestelde woonbuurte beskou. Nadat die stadsraad in Mei 2007
as deel van die sakekern se regenerasie besluit het om bedelary, die was van
klere in openbare plekke en die verblyf in sekere plekke ondanks waarskuwings
van veiligheidswagte om hulle te verlaat, verbied het, was daar in Julie 2007
nuusberigte oor drie daklose mense wat op Kaapstad se strate oorlede is,
waaronder een vrou wat in die winterkoue aan blootstelling gesterf het nadat
polisiemanne haar komberse gekonfiskeer het.

Hierdie soort voorvalle gooi lig op die veronderstelde samehang tussen
veiligheid en sosio-ekonomiese ontwikkeling en die beleid wat daaruit
voortspruit. Dit is duidelik dat Kaapstad, net soos ander metropole elders in
die wêreld, deur 'n ingewikkelde netwerk geadministreer word waarin plaaslike en
globale kragte en belange met mekaar bots en wat tot verdeelde openbare ruimtes
en woonbuurte kan lei sonder dat daar rasgebaseerde "groepsgebiedewette"
bestaan. Kaapstad is in die 21ste eeu weer verdeel in twee stadsgebiede – 'n
welgestelde en hoogs ontwikkelde middestad met aangrensende woonbuurte wat
toeriste en beleggers uit alle uithoeke lok, en 'n onderontwikkelde
voorstedelike periferie in die Kaapse Vlaktes wat baie op krotbuurte elders in
die wêreld lyk en waar die meeste misdade in Kaapstad gepleeg word.

Die Parade (Engels: Grand Parade), die grootste plein van Kaapstad in die
historiese stadsentrum, is die oudste gedeelte van Kaapstad. Jan van Riebeeck
het hier onmiddellik ná die aankoms van die eerste Nederlandse koloniste in 1652
enkele hutte en 'n vesting uit hout en klei laat oprig. Die plein was destyds
nog vlakby die strand van Tafelbaai geleë, en as gevolg van die hewige
winterstorms aan die Kaap, wat jaarliks groot skade aan die vesting berokken
het, was die koloniste genoodsaak om dit jaarliks te herstel. Uiteindelik is die
besluit geneem om 'n nuwe vesting uit steen te bou, en sodoende het tussen 1666
en 1679 die Kasteel die Goeie Hoop ontstaan wat vandag oos van die Parade geleë
is. Sy boustyl en vorm – die kasteel is soos 'n vyfhoek aangelê – weerspieël die
destydse Europese tradisie van vestingbou. Dit is tans die oudste Europese gebou
in Suid-Afrika wat bewaar gebly het.

Die oprigting van Kaapstad se Raadsaal, waarvan die hoeksteen op 29 Augustus
1900 deur die destydse burgemeester Thomas Bell gelê is en waar die eerste
raadsvergadering op 27 Julie 1905 plaasgevind het, en die markgeboue en
-stalletjies aan die weskant het ook die aanleiding tot die laaste groot ombou
van die plein gegee. Die Raadsaal, wat in die Italiaanse Renaissance-boustyl
ontwerp is, het sy ou voorloper op Groenmarkplein vervang. Die sandsteen vir die
fasade is uit die Suid-Engelse stad Bath ingevoer. Deesdae word hierdie
waardevolle boumateriaal, wat slegs vir 'n klein aantal geboue in die land
ingespan is, veral deur Kaapstad se winterstorms en lugbesoedeling bedreig.

Die belangrikste besienswaardighede in die Raadsaal is die verskillende
vergadersale, die groot banketsaal (Engels: Grand Hall), 'n biblioteek en 'n
indrukwekkende orrel. Die gewel oor die hoofportaal is met die historiese wapen
van Kaapstad versier, wat ongelukkig sedert 1999 meestal deur 'n moderne vlag
oordek word. Die groot toring was enkele jare lank die hoogste bouwerk in
Kaapstad en bevat 'n klokkespel met 39 klokke, wat byna almal in Engeland gegiet
is en ten opsigte van hul klank baie ooreenkomste met Big Ben in Londen toon.

Straatname soos Heerengracht en Buitengracht in die stadsentrum en Keizersgracht
in Distrik Ses verwys nog steeds na die ou grachten van Kaapstad wat lankal
verdwyn het. Goewerneur Simon van der Stel het gedurende sy ampstermyn in die
laat 17de eeu gragte volgens die Hollandse voorbeeld laat bou waarmee die jong
nedersetting gemaklik van water voorsien kon word. Destyds is na Kaapstad
dikwels ook as Klein-Amsterdam verwys. Tot in die middel van die 19de eeu is die
netwerk van gragte in die binnestad verder uitgebrei, alhoewel hulle dikwels
deur vullis en perdemis bevuil is. Toe hulle uiteindelik toegegooi is, moes
groot bedrae geld daaraan bestee word. 'n Laaste oorblyfsel van die ou grachten
kan nog steeds tussen die omheining van Tuynhuys en die Kompanjiestuin besigtig
word.

Die sesde distrik van Kaapstad is in 1867 gestig en het danksy die ligging naby
die hawe en die stadsentrum vinnig tot 'n kosmopolitaanse woonbuurt vir
vrygelate slawe, werkers, immigrante, handelaars en kunstenaars ontwikkel. Die
distrik het byna 'n tiende van Kaapstad se bevolking gehuisves.

As gevolg van die beleid van rasseskeiding is baie swart bewoners al teen die
begin van die 20ste eeu uit Distrik Ses verdryf. Maar ook baie meer welgestelde
burgers het na die suidelike voorstede van Kaapstad begin verhuis. Die distrik
het uiteindelik 'n krotbuurt geword, wat volgens die Wet op Groepsgebiede van
1950 op 11 Februarie 1966 tot 'n blanke gebied verklaar, ontruim en gesloop is.

Die Kleurling- en Swartbevolking van die distrik – sowat 60 000 mense – is in
die tydperk tussen 1968 en 1982 na die Kaapse Vlaktes verskuif. Veral die
plaaslike handelaars is baie hard getref deur hierdie gedwonge verskuiwing.
Hulle het hul klante, wat vanweë Distrik Ses se gunstige ligging naby die
stadsentrum hul inkopies hier gedoen het, skielik verloor en was nou grotendeels
genoodsaak om hul besighede te sluit. 'n Deel van die distrik is hernoem tot
Zonnebloem; hier is onder meer die Kaapse Technikon opgerig. Weens plaaslike en
internasionale druk, wat op die destydse blanke regering uitgoefen is, is die
herontwikkeling van die gebied tot 'n woongebied vir blanke Kapenaars uitgestel.
Die meeste blanke bewoners van Kaapstad was gekant teen die sloping van die ou
Distrik Ses en het gevolglik nie belanggestel daarin om huise of woonstelle hier
te koop nie. In 1979 is die hele stadsbuurt gesloop, en ook blanke inwoners is
gedwing om Distrik Ses te verlaat. Die puin is vir die uitbou van Kaapstad se
hawe gebruik.

Die huidige bruin en swart woonbuurte van Athlone, Mitchells Plein, Kruispad
(Crossroads), Langa ("Son"), Gugulethu ("Ons Trots"), Khayelitsha ("Ons Nuwe
Tuiste"), Bonteheuwel, Elsiesrivier en baie ander behels nog steeds 'n groot
persentasie informele behuising met 'n geskatte twee miljoen bewoners. Slegs
vier van hulle word merendeels deur swartes bewoon, terwyl die res hoofsaaklik
Kleurlinge huisves. Langa is die oudste Swartwoonbuurt in Kaapstad, en Gugulethu
met 300 000 bewoners een van die grootstes in Suid-Afrika. Gugulethu het in die
tydperk van rasseskeiding as 'n tuiste vir swart trekarbeiders uit die Oos-Kaap
ontstaan en het verskeie kere nuus gemaak weens politieke onluste en sinlose
geweldpleging. Die "Gugulethu-Sewe" was sewe Swart aktiviste wat op 3 Maart 1986
by 'n padblokkade deur die polisie gestop en doodgeskiet is. Die moord op Amy
Biehl, 'n jong Amerikaanse student en aktivis wat haarself vir maatskaplike
verandering in Suid-Afrika beywer het, het op 25 Augustus 1993 wêreldwyd mense
geskok.

In die laat 20ste eeu is met die oprigting van steenhuise en die bou van
teerpaaie begin, en aan steeds meer inwoners word basiese dienste soos
busdienste na die binnestad, riolering, vullisverwydering en elektrisiteit
verskaf. Grootskaalse binnelandse migrasie en die hoë bevolkingsgroei bly egter
steeds ernstige vraagstukke wat daartoe lei dat voortdurend nuwe plakkerskampe
met informele behuisings ontstaan. Selfs Mitchell's Park, 'n Bruin woonbuurt wat
in die 1980's as 'n nuwe tuiste en modelstad vir voormalige bewoners van
krotbuurte naby die stadsentrum opgerig is, het vanweë sy beter
behuisingstandaarde talle mense gelok wat plaaslike huurgelde meestal nie kan
bekostig nie.

Die elegante witgekalkte Kaaps-Hollandse huise en plase met hul kenmerkende
groen deure en vensters is voortreflik by die verruklike Kaapse landskap met sy
blou berglandskappe, wingerde en bloeiende tuine aangepas. Alhoewel die Kaapse
boustyl Europees-Hollandse wortels het, is dit deur die plaaslike boumeesters
verder ontwikkel om harmonies met die natuurlike omgewing te versmelt. Hul
ontwerpe was simmetries, prakties en eenvoudig en van binne veral gerieflik. Die
argitekte het daarnaas ook rekening gehou met die Mediterreense klimaat van
Kaapstad – die dik, spierwit mure het as uiters geskikte teenvoeters teen
temperatuurskommelinge gedien. Die gewels het die ingang teen reën en – in die
geval van 'n brand – teen brandende riet, wat vanaf die dak sou val, beskerm.

Talle Kaaps-Hollandse huise staan tans as musea en monumente oop vir die publiek
soos die bekende 18de-eeuse Koopmans-de Wet-huis in Kaapstad se Strandstraat wat
op 10 Maart 1914 as die eerste privaat stadhuis in Suid-Afrika in 'n museum
omgeskep is. Sy fasade is moontlik deur die argitek Louis Thibault en die
beeldhouer Anton Anreith geskep, maar geen bron staaf dié aanname nie. Die
meubilering dateer uit die laat 18de en vroeë 19de eeu.

Saam met die Britse bewind het ook die Georgiaanse boustyl met sy kenmerkende
verdiepinghuise in die vroeë 19de eeu na die Kaap gekom en is weereens as
Kaaps-Georgiaanse boustyl by die plaaslike omstandighede aangepas. Die
Bertram-huis, tans 'n museum, is 'n tipiese voorbeeld van laat-Georgiaanse
argitektuur met sy geelbruin klinkersteen en eenvoudige fasade waar 'n voorgewel
oor die ingang die enigste argitektoniese versiering vorm.

Die Regentskapstyl (1811–1820) was nog steeds op die Georgiaanse stylelemente
gegrond, maar het nogtans meer aandag aan kunsvolle versierings soos tralies van
smeed- en gietyster om die balkonne, soortgelyke relings en boligte met
uitgesnyde houtrame. Gietyster was ook gedurende die Victoriaanse periode
(1837–1901) gewild, net soos dakke van sinkplate.

In Kaapstad is veral Langstraat met sy netjies gerestoureerde bont huise 'n
mekka vir liefhebbers van die Victoriaanse styl. Ryk versierde balkonne, wat op
pilare rus, herinner aan die tipiese argitektuur van die Amerikaanse Suide.
Groenmarkplein pronk met 'n verskeidenheid huise in die Art déco-boustyl soos
die Ou Poskantoor in Darlingstraat, wat tussen 1938 en 1940 met granietstene uit
die Kaapland en Transvaal gebou is, en die Ou Mutual-gebou met skulpture wat die
geskiedenis, flora, fauna en mense van Suid-Afrika uitbeeld. Die grondverdieping
staan oop vir die publiek.

Net soos elders in die wêreld was sommige bouprojekte van die 20ste eeu ook in
Kaapstad nie met oorsigtigheid beoordeel nie: Die natuurskoon van strandgebiede
is deur wolkekrabbers ontsier. 'n Snelweg naby Buitengracht is in die 1960's
begin, maar het steeds onvoltooid gebly. Die Disa Park-torings, drie geboue met
woonstelle, is nog 'n voorbeeld van 'n onnodige ontwikkeling. Alhoewel die
plaaslike owerheid die bou van nuwe huise in bepaalde sensitiewe gebiede beperk
en 'n maksimale aantal verdiepings vasgelê het, het ontwikkelaars in die 1960's
nogtans daarin geslaag om die wette te omseil en die panorama van Duiwelspiek,
'n bergspits in die stadsbuurt Vredehoek, met drie wolkekrabbers te ontsier wat
in die plaaslike volkstaal as Tampon-torings bekend staan. Soortgelyke
wolkekrabbers bedreig die natuurskoon van plekke soos Blouberg. Tipiese
voorbeelde van argitektuur uit die sewentigerjare is die Goue Akkersentrum en
die Burgersentrum se toringblok.

Die eerste demokratiese verkiesing in 1994 en die FIFA
Sokker-Wêreldbekertoernooi in 2010 in Suid-Afrika het egter tot 'n baie
optimistiese houding onder Kapenaars gelei waarvan die restourasie van
historiese geboue in die binnestad, nuwe wandellane vir voetgangers en talle
nuwe woonhuise met woonstelle vir alle etniese groepe sigbare kenmerke is.

Danksy die natuurlike hawe van Tafelbaai staan Kaapstad sedert eeue bekend as
die "Herberg by die See". Toe Jan van Riebeeck in 1652 in Tafelbaai voet aan wal
gesit het, was daar nogtans niks meer as 'n wydgestrekte baai met vlak sand- en
klippiesstrande. Die skepe, wat hier aangedoen het, was aan die onstuimige see
blootgestel, en die aflaai en vervoer van goedere was 'n moeilike taak. Skepe
het meestal enkele honderd meter van die strand af geanker, en goedere is met
roeibote aan land of na die skepe gebring. Die hawegeriewe was oor 'n tydperk
van byna tweehonderd jaar ná van Riebeeck se aankoms beperk tot 'n houtkaai, wat
in 1656 naby die Kasteel die Goeie Hoop gebou is.

As gevolg van die Tweede Vryheidsoorlog en die ontdekking van goud- en
diamantvelde het die hawe van Kaapstad teen die einde van die 19de eeu steeds
belangriker geword. Die geriewe is uitgebrei, en in 1905 is die Victoria-bekken
ingewy. In die periode tussen 1935 en 1945 is met die landaanwinningsprojekte
voortgegaan, en sodoende het die Foreshore met 'n oppervlakte van sowat 2,5
vierkante kilometer en die Duncan-dok ontstaan. Die Kasteel van Goeie Hoop, wat
aanvanklik vlakby die see geleë was, is deur die landaanwining meer as een
kilometer landinwaarts verskuif. Tot in 1960 het die nuwe Ben Schoeman-dok die
ou Alfred- en Victoria-bekkens vervang wat daarna geleidelik verval het.

Die hawe het twee keer in sy geskiedenis 'n groot strategiese rol gespeel.
Gedurende die Tweede Wêreldoorlog het meer as 400 skeepskonvooie met ses miljoen
soldate in Kaapstad se hawe aangekom, en sowat 13 000 skepe is in sy werwe
herstel.

Tydens die Suez-krisis in die jaar 1973 is die Suezkanaal gesluit, en skepe op
pad na Europa en die ooskus van Amerika het die Kaapse roete gebruik wat 'n
groot toeloop van skepe in Tafelbaaihawe beteken het. Tans is Kaapstad die
grootste van die vier beduidende hawens in die provinsie Wes-Kaap en hanteer
jaarliks sowat agt miljoen ton seevrag.

Die Groote Schuur-hospitaal is een van die leidende hospitale ter wêreld en het
baanbrekerswerk met onder meer die eerste hartoorplanting gedoen, wat hier in
Desember 1967 deur prof. Christiaan Barnard uitgevoer is.

Die Kaapstad Internasionale Lughawe, die tweede grootste in die land na O.R.
Tambo Internasionale Lughawe in Johannesburg, lê sowat 22 kilometer oos van die
middestad. Die volume van lugverkeer het sedert die jaar 1994 aansienlik
toegeneem. Tans is daar jaarliks sowat 80 000 vliegtuie wat in Kaapstad aankom
of vertrek, met sowat vyf miljoen passasiers. Daar word verwag dat die
passasiersgetalle teen 2015 tot veertien miljoen sal styg.

Kaapstad is baie goed met die res van Suid-Afrika verbind. Die N1-nasionale pad
begin in Kaapstad se middestad en is 'n snelweg verby Bellville, Paarl en deur
die Hugenotetonnel na die binneland. Die N2-nasionale pad begin ook in die
middestad en verbind Kaapstad met die groot kusdorpe soos Mosselbaai en Port
Elizabeth. Die pad is 'n snelweg en gaan oor die Overberg via Sir Lowryspas. Die
N7 verbind Kaapstad met Namibië en die noorde van Wes-Kaap.

Kaapstad maak in administratiewe opsig deel uit van die Stad Kaapstad, 'n
metropolitaanse munisipaliteit. Die stad word deur 'n stadsraad met 210 lede
geadministreer, wat aan 'n uitvoerende raad met 28 lede verantwoordelik is. Die
administratiewe en politieke leierskap word deur die stadsbestuurder (tans
Achmat Ebrahim) en die uitvoerende burgemeester (tans Patricia de Lille)
uitgeoefen.

Voordat Kaapstad se plaaslike stadsregering in die sogenaamde Unistad verenig
is, het dit uit ses plaaslike administrasies bestaan, en talle funksies van die
huidige Unistad is nog steeds volgens die ou administrasies verdeel. Hierdie
administrasies het bestaan uit Kaapstad (met die Stadskom, die Atlantiese Seekus
en die suidelike voorstede Pinelands, Langa en Mitchell's Plain), die Suidelike
Skiereiland (met Houtbaai, Wynberg, Constantia, Vishoek, Kommetjie, Noordhoek en
Simonstad), die Blaauwberg-gebied (met Milnerton, Tafelsig en Bloubergstrand),
Tygerberg (met Durbanville, Bellville en Khayelitsha), Oostenberg (met
Kraaifontein, Brackenfell, Kuilsrivier, Blue Downs en Eersterivier) en
Helderberg (met Somerset-Wes, Strand en Gordonsbaai).

Die huidige uitvoerende burgemeesteres van Kaapstad is Patricia de Lille van die
Demokratiese Alliansie (DA).

Die DA het in die munisipale verkiesing, wat in 2006 in Suid-Afrika gehou is, as
die sterkste enkele party te voorskyn getree wat 90 van 210 setels verower het,
nog voor die African National Congress (ANC) met 81 setels, alhoewel geen party
'n algehele meerderheid behaal het nie. Danksy 'n byverkiesing het die DA sy
totale aantal setels intussen tot 91 verhoog. Nadat die Onafhanklike Demokrate
tot die koalisie toegetree het, het die DA daarin geslaag om sy meerderheid in
die stadsraad tot 22 setels te verhoog.

Die Demokratiese Alliansie (DA) domineer die afgelope dekade die Kaapstadse
politiek, met die ANC as die amptelike opposisie. In 2011 het die DA daarin
geslaag om 'n volstrekte meerderheid te wen toe hy 135 setels van die 200 setels
in die stadsraad verower.

Volgens die sensus van 2001 het die metropolitaanse gebied van Kaapstad
2 893 251 inwoners en 'n bevolkingsdigtheid van 1 158 per km². Van die stad se
bevolking is 48,13 persent Kleurlinge, 31,68 persent Swartes, 18,75 persent
Blankes en 1,43 persent Indiërs. Die persentasie buitelanders is volgens
amptelike statistieke van die 2001-sensus met minder as twee persent relatief
klein. Volgens skattings bly sowat 30 000 Duitsers permanent in Kaapstad.

Die geskiedenis van die Joodse gemeenskap in Suid-Afrika het eers met die Britse
bewind begin, aangesien die Verenigde Oos-Indiese Kompanjie geen geloofsvryheid
aan die Kapenaars toegestaan het nie en uitsluitlik die
Calvinisties-Protestantse Christelike kerk toegelaat het. Die Britte was meer
verdraagsaam, en in die loop van die 19de eeu het die eerste Joodse burgers uit
Duitsland en Engeland hulle aan die Kaap gevestig. In die laat 19de eeu was daar
reeds enkele honderd Joodse immigrante in Suid-Afrika, en hul gemeenskap het in
die volgende dekades sterk gegroei om 'n waardevolle bydrae tot die land se
kultuur, ekonomie en politiek te lewer.

19 000 van die sowat 90 000 Suid-Afrikaanse Jode het in 2006 in Kaapstad gewoon.
Hier het ook die eerste sinagoge in die land ontstaan, en stadsbuurte soos
Seepunt of Muizenberg staan bekend vir hulle Joodse slagters en ander Joodse
instellings.

Kaapstad het sedert die eerste demokratiese verkiesing in Suid-Afrika in die
jaar 1994 een van die wêreld se gewildste reisbestemmings geword. Fasiliteite
vir 'n groot aantal sportsoorte, talle winkels, die toeristeroete van die Kaapse
Skiereiland en die wynstreke van die omgewing asook die ryk fauna en flora maak
van die stad Suid-Afrika se vernaamste toeristebestemming. Die toerismebedryf
genereer in die provinsie Wes-Kaap 'n jaarlikse inkomste van 1,5 miljard VSA-$.
Die meerderheid van die toeriste kom uit oorsese lande soos die Verenigde
Koninkryk, die Verenigde State en Duitsland.

Alhoewel een van Kaapstad se byname, Slaapstad, na die beweerde rustige
lewenstyl van sy bewoners verwys, kan dit intussen ewe goed as 'n sinoniem vir
die florerende plaaslike hotelbedryf gebruik word wat 'n groot aantal kamers oor
alle prysklasse heen bied. Talle gerestoureerde villa's, wat die stylvolle smaak
van hul eienaars weerspieël, bied daarnaas bed-en-ontbyt-akkomodasie en het saam
met die Kaapse gasvryheid tot die uiters suksesvolle ontwikkeling van die
toerismebedryf bygedra.

Talle plaaslike restourante en winkels is in en rondom die Victoria & Alfred
Waterfront gekonsentreer wat intussen jaarliks 25 miljoen in- en uitheemse
besoekers lok. Om ook die binnestad meer aantreklik vir toeriste en sakemanne te
maak, is die oprigting van 'n nuwe kasinokompleks in V&A Waterfront teen 'n
koste van 1,8 miljard ZAR aan die bou van 'n kanaal gekoppel wat
plesierbootsritte vanaf die hawe tot by die noordelike stadsentrum en die
ArtsCape-teaterkompleks moontlik sal maak.

Kaapstad staan bekend vir sy respek teenoor gay en lesbiese mense en het tot een
van die gewildste internasionale bestemmings vir LBGT ontwikkel.

Victoria & Alfred Waterfront lê noord van die stadsentrum en was vroeër 'n
verwaarloosde hawebuurt. Dit is vernoem na prins Alfred, die tweede seun van die
Britse koningin Victoria, wat hier in 1860 die hoeksteen vir 'n hawehoof gelê
het. Ook die eerste hawebekken is in 1870 na hom vernoem, terwyl die tweede
bekken uit die jaar 1905 die naam van sy moeder dra.

Die oudste, westelike deel van Kaapstad se hawe was reeds vanaf 1975 vanweë die
toenemende waterdiepte van moderne skepe nie meer geskik vir die hawebedryf nie,
en die geriewe het begin verval.

Omstreeks 1985 het die stadsregering besluit om nuwe lewe in die ou hawebuurt te
blaas en in 1988 is die Victoria and Alfred Waterfront Company in samewerking
met die haweadministrasie gestig wat 'n konsep vir die restourasie van die
historiese geboue ontwikkel en erwe aan beleggers verpag het. 'n Ou stoorhuis is
tot 'n winkelsentrum omgeskep, die pomphuis huisves tans restourante, en 'n
voormalige gevangenis dien as hotel.

Die projek het tot een van Suid-Afrika se suksesvolste beleggings ontwikkel. Die
Waterfront-gebied is intussen met jaarliks sowat 22 miljoen besoekers die
gewildste toeristetrekpleister in die Wes-Kaap en die hele Suid-Afrika asook 'n
spilpunt van Kaapstad se naglewe, met sowat vierhonderd winkels, tagtig
restourante en kroeë, en rolprentteaters. Vuurwerke en opelugkonserte vind
gereeld hier plaas.

Vanaf September 2001 is die Waterfront in 'n suid-oostelike rigting uitgebrei.
Rondom die historiese kloktoring is die nuwe Clock Tower Centre opgerig – 'n
nuwe winkelsentrum met restourante en reisagente. Die nuwe geboue is in
argitektoniese opsig harmonies tot die kloktoring en die ou stoorhuise ingepas.
Gedurende die boubedrywighede is die bouvalle van 'n ou VOC-vesting opgegrawe
wat eweneens in die kompleks geïntegreer is. Vlakby die Clock Tower Centre lê
die Nelson Mandela Gateway, die vertrekpunt vir skepe wat toeriste na die
voormalige gevangeniseiland Robbeneiland neem.

Kaapstad is naas Johannesburg een van die twee kulturele sentra van Suid-Afrika.
Intussen het die Moederstad tot 'n nasionale leier op die gebied van die
uitvoerende kunste ontwikkel, waaronder teater, opera, musicals en musiek. Die
kulturele lewe van Kaapstad word verbind met satirici soos Pieter-Dirk Uys,
Robert Kirby en Mark Banks; die musicals van David Kramer, Taliep Petersen en
Marthinus Basson; en die Universiteit van Kaapstad se Teaterskool. Maar ook
bekroonde toneelstukke uit Johannesburg soos opvoerings van Athol Fugard, Sue
Pam-Grant en Janice Honeyman word in die plaaslike teaters gespeel.

Die grootste teater in Kaapstad, die Kunstekaap-kompleks, het in die
Apartheid-era nog as die Nico Malan-teater bekend gestaan en word in die
plaaslike omgangstaal dikwels nog Nico genoem. Die kompleks is oorspronklik in
1971 op die Foreshore geopen en behels naas die operahuis 'n groot teatersaal
(die Main Theatre) met 540 en die Arena-teater met 140 sitplekke. In sy sale
word klassieke en merendeels Engelse toneelstukke, opera's en ballette opgevoer;
die klein Arena-teater bied daarnaas opvoerings van eksperimentele en ander
moderne toneelstukke aan. Die operahuis kan met soortgelyke instellings in ander
wêrelddele meeding en werk onder meer ook met operahuise soos dié van Oslo in
Noorweë saam. Die Kaapstadse operahuis bied 1 200 sitplekke en 'n indrukwekkende
foyer met 'n ligkroon in die Italiaanse styl. Gedurende die Apartheid-era het
die hoofklem op Europese kuns en kultuur geval, maar intussen het die Nico ook
begin om meer aandag aan inheemse kulture te skenk.

Die opelug-teater in Maynardville het hom op tonele van William Shakespeare
toegespits, terwyl ander teaters soos die Baxter-teater naby die Universiteit
van Kaapstad se kampus in Rondebosch, die Theatre on the Bay in Kampsbaai, die
Coffee Lounge in Kerkstraat, die Little Theatre in Tuine en talle ander klein en
onafhanklike teaters hulle op minder konvensionele toneelkuns en tradisionele
Engelse komedies toegespits het. Die Baxter-teater was gedurende die tydperk van
rasseskeiding een van min tuistes in Suid-Afrika waar gemengde gehore saam
toneel kon kyk.

As Suid-Afrika se aantreklikste stad vir binne- en buitelandse besoekers het
Kaapstad vinnig tot Suid-Afrika se kulinêre hoofstad met 'n internasionale
restourant- en koffiehuiskultuur ontwikkel. Die plaaslike sjefs vermeng die
veelsydige plaaslike kookkuns en eersterangse bestanddele soos die Kaapse seekos
met 'n verskeidenheid internasionale invloede.

Tradisionele resepte van dwarsoor die vasteland van Afrika vorm saam met
Europese, Indonesiese en Kaaps-Maleise invloede die basis vir Kaapstad se
huidige innovatiewe kookkuns. Visgeregte, wat met suurlemoenbotter, knoffelsous
en gebakte aartappels bedien word, raak steeds meer gewild.

Die Kaaps-Hollandse en Oos-Indiese kookkuns het al vroeg saamgesmelt om 'n
verskeidenheid tipies Kaapse geregte soos bobotie en sosaties te skep wat met
tipies Oos-Indiese speserye gekruie word. Van die kruie, wat deur slawe die land
binnegebring is, het goewerneur Van Riebeeck reeds laat aanplant, waaronder
vinkel en anys. Kaaps-Maleise invloede word ook sigbaar in moderne Kaapse
spesialiteite soos pizza met vars botterneut of samoesas, velletjies deeg wat
tot driehoekige pakkies gevorm en met 'n vulsel van gemaalde beesvleis,
hoendervleis of groente gevul en diepgebraai word. Samoesas is ook 'n gewilde
wegneemete. Waterblommetjies is 'n gesogte Kaapse vleikos wat veral vir bredies
met vleis en groente gebruik word.

Tipies Kaapse nageregte, wat ook elders in Suid-Afrika geniet word, sluit
malvapoeding ('n oorspronklik Hollandse spesialiteit wat van melk, suiker, room
en appelkooskonfyt berei word) en melktert in. Koeksisters, 'n tradisionele
Suid-Afrikaanse lekkerny, het hulle oorsprong in die Kaaps-Maleise kookkuns. Die
Kaaps-Maleise koesisters het 'n meer sagte tekstuur as hul Afrikaner-eweknie
koeksisters en word met gedroogde kokosneute oorstrooi.

Kaapstad is naas Johannesburg en Pretoria die belangrikste universiteitstad in
Suid-Afrika. Die Universiteit van Kaapstad (University of Cape Town, UCT) word
selfs as een van die leidende akademiese instellings in Afrika beskou. Sy
hoofkampus lê teen die helling van Duiwelskop.

Die Universiteit Stellenbosch, 'n eersterangse histories Afrikaanstalige
instelling, lê sowat 60 km van Kaapstad af.

Ander belangrike tersiêre instellings is die Universiteit van Wes-Kaapland in
die voorstad Bellville, wat in 1959 as 'n instelling vir Kleurling-studente
gestig is, maar reeds in die 1980's 'n mate van outonomie bereik en hom as 'n
oorwegend Engelssprekende "volksuniversiteit" beskou het, terwyl die persentasie
swart studente van slegs 2 ps in 1984 tot 47 ps in 1994 gegroei het; en die
Tegnologiese Universiteit van die Kaapse Skiereiland (Cape Peninsula University
of Technology), wat deur die samesmelting van die Kaapse Technikon (Cape
Technikon) en die Technikon van die Skiereiland (Peninsula Technikon) ontstaan
het. Die Graduate School of Business GSB) naby die Victoria & Alfred Waterfront
kan met die beste buitelandse skole meeding – as die enigste tersiêre sakeskool
wat in die gesiene Britse sakedagblad Financial Times se Global MBA Ranking 2016
geranglys word.

Kaapstad se roemryke hoërskole, waarvan baie koshuisgeriewe het en dus leerders
uit alle dele van die land lok, is onder meer die Hoërskool Westerford, Hoër
Seunskool Rondebosch, die Hoërskool Jan van Riebeeck, Hoër Meisieskool Herschel,
SACS, Hoër Seunskool Wynberg, Hoër Meisieskool Wynberg, St. Cyprian's, die
Hoërskool D.F. Malan en Biskoppe.

Kaapstad huisves die hoofkwartier van 'n aantal dagblaaie, tydskrifte en
drukkerye. Naspers, die grootste mediakonglomeraat in Suid-Afrika, is die
uitgewer van onder meer Die Burger, die naasgrootste Afrikaanse dagblad, en Die
Son, die grootste Afrikaanse dagblad ter wêreld, maar sy Engelse weergawe, Cape
Son, is in 2008 gestaak. Sekunjalo Independent Media gee hier al drie die
Engelstalige dagblaaie in die Wes-Kaap uit, die Cape Argus, die Cape Times en
die Daily Voice.

Kaapstad beskik daarnaas ook oor 'n groot aantal koerante vir die plaaslike
gemeenskappe, waarvan die Athlone News (Athlone), die Atlantic Sun, die
Constantiaberg Bulletin (Constantiaberg), die City Vision (Bellville), die False
Bay Echo (Valsbaai) die Distrikspos en Helderpos (Helderberg), die Bolander
(Boland), die Plainsman (Mitchells Plein), die Sentinel News (Houtbaai), die
Southern Mail (Suidelike Skiereiland), die Southern Suburbs Tatler (Suidelike
Voorstede), Table Talk (Tafelsig) en Tygertalk (Tygervallei/Durbanville) die
grootste Engelstaliges is.

Die belangrikste streekkoerante in Afrikaans is die Landbou-Burger en die
Tygerburger. Die Helderbergse koerante Distrikspos en Helderpos, asook die
Bolander, word tweetalig in Engels en Afrikaans uitgegee. Vukani, wat op die
Kaapse Vlaktes verskyn, word in Xhosa uitgegee.

Die eerste Kaapstadse Boekeskou (Engels: Cape Town Book Fair), waaraan 400
uitgewerye uit 26 lande deelgeneem het, het in Junie 2006 in samewerking met die
Frankfurtse Boekeskou plaasgevind en sowat 20 000 besoekers gelok. In 2008 het
die boekeskou met 57 000 besoekers 'n nuwe rekord behaal. Byna 300 uitstallers
uit 31 lande het deelgeneem.



https://af.wikipedia.org/wiki/Tweede_W%C3%AAreldoorlog

Die Tweede Wêreldoorlog was 'n wêreldwye militêre konflik wat geduur het van
1939 tot 1945, alhoewel verwante konflik al vroeër begin het. Die oorlog was 'n
samesmelting van twee konflikte: een wat in Asië begin het as die Tweede
Sjinees-Japannese Oorlog en die ander wat in Europa begin het met die Inval van
Pole. Dit was die mees wydverspreide oorlog in die geskiedenis, en het direkte
betrekking gehad tot meer as 100 miljoen mense uit meer as 30 lande.

Die oorlog is veroorsaak deur die onbevredigende besleg van die Eerste
Wêreldoorlog en die ekspansionistiese ambisies van die drie hoof spilmoondhede
(Duitsland, Italië en Japan), maar ook die Sowjetunie se strategiese belange in
Finland, Bulgarye en die Europese see-engtes. Vanweë die geskille met Stalin en
sy minister van buitelandse sake, Molotof, oor die afbakening van die Sowjetunie
se belangesfere in Europa, wat 'n voorvereiste vir die Sowjet-toetrede tot die
Anti-Britse koalisie van Duitsland, Italië en Japan was, het Hitler uiteindelik
die besluit geneem om die Sowjetryk met 'n verrassende aanval uit te skakel.

Hierdie globale konflik het meeste van die wêreld se nasies in twee kampe
verdeel: die Geallieerdes en die Spilmoondhede. As gevolg van die groot skaal
waarop die oorlog plaasgevind het, het meer as 60 miljoen mense omgekom, wat
beteken dat dié konflik ook die dodelikste in die aangetekende geskiedenis van
die mens is. Die oorlog was tot dusver ook die enigste waartydens sowel
kernwapens (deur die VSA in Japan) asook biologiese en chemiese wapens (deur
Japan in Sjina) gebruik is.

Die Tweede Wêreldoorlog was dan ook die verreikendste oorlog in die geskiedenis
en die betrokke lande het saam meer as 100 miljoen militêre personeel gehad wat
aan die oorlog deelgeneem het. Totale oorlog het die onderskeiding tussen
burgerlike en militêre hulpmiddels tot niet gemaak en was ook die toneel vir een
nasie se mobilisering van sy ekonomiese, industriële en wetenskaplike vermoëns
tot inspanning van die oorlog. Amper twee derdes van die gestorwenes was siviele
burgers. Die Sjoa (Engels: Holocaust), wat grotendeels in Oos-Europa plaasgevind
het, was verantwoordelik vir die stelselmatige uitmoor van ongeveer ses miljoen
Jode en ander sosiale en politieke minderhede (Sinti en Roma, Kommuniste, ens.)
deur die Spilmoondhede.

Die konflik het geëindig met 'n oorwinning deur die Geallieerdes. In die nasleep
daarvan het die Verenigde State van Amerika en die Sowjetunie ontwaak as die
twee voorste wêreldmoondhede. Selfdeterminasie het tot dekolonisasie- en
onafhanklikheidsbewegings in Afrika en Asië gelei, terwyl Europa self die pad na
integrasie begin loop het.

Die onmiddellike oorsaak van die Tweede Wêreldoorlog word algemeen beskou as die
Duitse inval van Pole en die Japannese aanvalle op Sjina, die VSA en die Britse
en Nederlandse kolonies in Asië. In elkeen van die gevalle was die aanvalle die
resultaat van besluite wat deur outoritêre heersende elites in Duitsland en
Japan gemaak is. Die Tweede Wêreldoorlog het begin nadat die aggressie met
amptelike oorlogsverklarings of gewapende weerstand teëgestaan is.

In Duitsland het die ekonomiese teëspoed wat gevolg het op die Eerste
Wêreldoorlog, en die strawwe vredesmaatreëls waarmee dit gepaardgegaan het, dit
vir die Nazi-party moontlik gemaak om aan die bewind te kom en 'n
nasionalistiese en ekspansionistiese beleid in plek te stel wat sou lei tot die
inval van Pole en die uitbreek van die Tweede Wêreldoorlog.

Japan is in die 1930's grootliks deur 'n militaristiese kliek van Leër en Vloot
leiers regeer wat daarop ingestel was om Japan tot 'n koloniale mag te
ontwikkel. Hulle doelwit was onder andere om die land se afhanklikheid van die
invoer van basiese grondstowwe en olie weens 'n gebrek aan natuurlike hulpbronne
te verminder deur direkte beheer oor sodanige hulpbronne elders te verkry. Japan
het Mantsjoerye in 1931 ingeval en Sjina in 1937. Die VSA en die Verenigde
Koninkryk het gereageer met lenings en koverte militêre hulpverlening aan Sjina
asook die instel van sanksies teen Japan. Die maatreëls sou Japan moontlik tot
die onderhandelingstafel gedwing het, maar die Japannese leierskap was oortuig
dat die Franse, Nederlandse en Britse regerings meer begaan was oor die oorlog
in Europa terwyl die Sowjetunie Japan nie ekonomies of militêr bedreig het nie.
Die leierskap het gevolglik besluit om die Nederlands-Indië, Maleisië en die
Filippyne in te val wat bekend sou staan as die "Groot Oos-Asiëoorlog in die
Stille Oseaan".

Duitsland en Frankryk het reeds vir 80 jaar om oorheersing oor kontinentale
Europa geworstel en het twee vroeëre oorloë geveg: die Frans-Duitse Oorlog en
die Eerste Wêreldoorlog. Intussen het die mag van die Sowjetunie gegroei en
gedreig om dié van Duitsland en Frankryk te oorskry soos die nywerheid ook na
dié land toe uitgebrei het. Alhoewel Duitsland die Russe oorspronklik in 1914
oorwin het, het die oorlog in geheel vir Duitsland in besonder rampspoedig
geëindig, met miljoene dood, die verlies van gebiede en ekonomiese ontberings.
Van die meer omstrede bepalings van die Vrede van Versailles was dat Duitsland
en sy bondgenote algehele skuld vir die Eerste Wêreldoorlog moes aanvaar, dat
dit aansienlike gebiedstoegewings sou moes maak en skadevergoeding aan die
Geallieerdes moes maak. Die verdrag is reeds so vroeg as 1922 ondermyn en teen
die middel-dertigs openlik verontagsaam.

In die ses jaar voor die Tweede Wêreldoorlog het Adolf Hitler, die leier van die
Nazi-party, die mag in Duitsland oorgeneem na hy die demokratiese regering, die
Weimar Republiek, uitgeskakel het. In Mein Kampf, 'n outobiografiese boek
geskryf deur Hitler toe hy in die tronk was, noem hy dat hy bedoel het om die
lande om Duitsland in te val en te verower en hulle sodoende Duits te maak. Hy
het teen die Kommuniste en etniese minderhede, soos Jode, uitgevaar. Ná hy aan
bewind gekom het, het hy Duitsland met 'n grootskaalse program van bewapening
voorberei vir nog 'n oorlog. Tydens die Groot Depressie het baie
sakeondernemings bankrot gespeel en selfmoordsyfers het gestyg. Hitler en die
Italiaanse Benito Mussolini het 'n ekonomiese verbetering belowe, iets wat baie
ondersteuners gelok het.

Tydens die Spaanse Burgeroorlog van 1936 tot 1939 is die Spaanse demokratiese
regering, wat grotendeels deur die Sowjetunie en ander lede van die Volkebond
ondersteun is, omvergegooi deur 'n fascistiese politieke party onder leiding van
Francisco Franco, 'n Nazi-ondersteuner.

In die laat 1930's het Hitler die Verdrag van Versailles verbreek: dié verdrag
was verantwoordelik vir die vrede na die Eerste Wêreldoorlog en het vereis dat
Duitsland, onder andere, die land sal ontwapen en sy leër beperk tot 100 000
man. Hitler het egter die Rynland hermilitariseer en die Duitse leër, die vloot
en die lugmag groter gemaak.

Die Britse en Franse regerings het 'n paaibeleid gevolg in die hoop om 'n nuwe
Europese oorlog te vermy: hul bevolkings was steeds vermoeid na die reuse
sterfgetalle van die Eerste Wêreldoorlog. Dié beleid het sy klimaks bereik in
die Ooreenkoms van München in 1938, waardeur die skynbaar onvermydelike uitbreek
van die oorlog voorkom is toe die Verenigde Koninkryk en Frankryk ingestem het
tot Duitsland se anneksering en onmiddellike besetting van die Duits-sprekende
streke van Tsjeggo-Slowakye. In ruil hiervoor het Hitler sy woord gegee dat
Duitsland geen verdere aansprake op gebiede in Europa sou maak nie. Neville
Chamberlain het verklaar dat die ooreenkoms "vrede vir ons tyd" teenwoordig het.
In Maart 1939 het Duitsland egter die res van Tsjeggo-Slowakye ingeval en 'n
effektiewe einde aan enige pogings van versoening gemaak.

Die mislukking van die Ooreenkoms van München het bewys dat Hitler nie
betroubaar was wat onderhandelings aanbetref nie en dat sy aspirasies vir
oorheersing van Europa verder gestrek het as wat die Verenigde Koninkryk en
Frankryk kon duld. Pole en Frankryk het op 19 Mei 1939 amptelik belowe om mekaar
van militêre ondersteuning te voorsien, sou een van die lande aangeval word. Die
Britte het reeds in Maart van dié jaar hul ondersteuning aan Pole aangebied.

Op 23 Augustus 1939 het Duitsland en die Sowjetunie die
Molotow-Ribbentrop-verdrag onderteken. Die verdrag het 'n geheime protokol
ingesluit wat Sentraal-Europa in Duitse en Sowjetse areas van belangstelling
ingedeel het, insluitende 'n voorwaarde wat Pole opgedeel het. Elke land het die
ander beloof dat hy vry sou wees om sy dele te regeer soos hy dit goeddink,
selfs al het dit militêre besetting ingesluit. Die ooreenkoms het voorsiening
gemaak vir die verkoop van olie en kos deur die Sowjetunie aan Duitsland; dít
het die gevaar van 'n Britse blokkade verminder (so 'n blokkade het veroorsaak
dat Duitsland amper uitgehonger het tydens die Eerste Wêreldoorlog). Hitler was
bereid om oorlog teen Pole te verklaar en ook teen die Verenigde Koninkryk en
Frankryk, indien nodig. Hy het beweer dat daar Duitse griewe was rakende die
kwessies omtrent die Vrye Stad Danzig en die Poolse Korridor. In werklikheid was
hy egter van plan om alle Poolse gebiede te verower en dit deel van die
"Deutsches Reich" te maak.[n 1] Die ondertekening van 'n nuwe alliansie tussen
die Verenigde Koninkryk en Pole op 25 Augustus het nie sy planne aansienlik
verander nie.

Op 1 September 1939 het Duitsland Pole binnegeval, wat veroorsaak het dat
Frankryk en die Verenigde Koninkryk oorlog teen Duitsland verklaar het. Die
Verenigde Koninkryk het saam met hom die reuse Britse Ryk gebring en die meeste
lede van die Britse Statebond het kort daarna by hulle aangesluit.

Westerse lande het, volgens die beleid van die Verdrag van Versailles, begin om
Japan as 'n koloniale moondheid te erken en sommige politieke en militêre leiers
het daarop aangedring dat Japan daarop geregtig was om, onder die heerskappy van
Keiser Hirohito, Asië te verower en te herenig.

Japan het Mantsjoerye in 1931 ingeval en Sjina in 1937 om sodoende die land se
karige stapels natuurlike bronne te vermeerder: Japan het gely aan oorbevolking
en wou die land se koloniale ryk uitbrei. Die Japannese het aanvanklike aantogte
gemaak, maar was vertraag en tydelik teëgesit in die Slag van Sjanghai. Die stad
is egter in Desember 1937 deur die Japannese verower, saam met die destydse
hoofstad Nanking (ook gespel "Nanjing"). As gevolg hiervan het die Sjinese
Nasionaliste-regering hul setel verskuif na Wuhan en daarna na Tsjoengking tot
aan die einde van die oorlog. Verowerde gebiede van Sjina is blootgestel aan
wreedaardige besettings, met baie wreedaardige dade teen die Sjinese burgers,
waaronder die Bloedbad van Nanking en wydverspreide gebruik van chemiese wapens.
Japan en Sjina het nooit amptelik oorlog verklaar nie: beide het gevrees dat 'n
oorlogsverklaring Europa en die Verenigde State sou vervreem.

In die lente van 1939 het die Sowjetse en Japannese magte in Mongolië gebots.
Die groeiende Japannese teenwoordigheid in die Verre Ooste is as 'n groot
strategiese bedreiging deur die Sowjetunie gesien en die Sowjetse vrees vir 'n
oorlog wat op twee verskillende geografiese plekke geveg moes word, was die
primêre rede vir die Molotow-Ribbentrop-verdrag met die Duitse Ryk, alhoewel
sommige geskiedkundiges glo dat die Ooreenkoms van München die primêre oorsaak
van die verdrag was. Die Japannese inval van Mongolië het gefaal, aangesien hul
magte deur die Sowjetse eenhede, onder leiding van Generaal Georgi Zjoekof,
afgeslaan is. Na dié mislukte inval het daar vrede tussen die Sowjetunie en
Japan geheers tot en met 1945. Japan het daarin belanggestel om sy ryk uit te
brei, wat tot konflik gelei het met die Verenigde State oor die Filippyne en die
beheer van die seeroetes na die Nederlandse Oos-Indië. Die Sowjetunie het op die
weste gekonsentreer en het slegs die minimum troepe agtergelaat om die grens
teen Japan te bewaak.

Japannese magte het die Franse kolonie Frans-Indosjina op 22 September 1940
binnegeval. Die Verenigde State van Amerika (na hulle die V.S.-Japannese
handelsverdrag van 1911 opgesê het), die Verenigde Koninkryk, Australië en
Nederland (wat die olie van die Nederlandse Oos-Indië beheer het) het in 1941
gereageer deur boikotte in te stel op die uitvoer van natuurlike hulpbronne na
Japan. Die westerse magte het ook begin om lenings aan Sjina te voorsien, saam
met geheime militêre ondersteuning, bekend as die Flying Tigers ("Vlieënde
Tiere").

Japan moes kies tussen sy onttrekking uit Sjina en Indo-China, die
onderhandeling van 'n middeweg, om hulpbronne elders te koop of om oorlog te
verklaar en lande te verower wat beskik het oor olie, ystererts, bauxiet en
ander grondstowwe. Japan se leiers het geglo dat die Geallieerdes te besig was
met die oorlog teen Duitsland en Italië, om hul aan Japan te steur. Verder, dat
die Verenigde State steeds nie gereed was vir oorlog nie en eerder 'n middeweg
sou wou vind, as om 'n volskaalse oorlog te voer. Japan het dus voortgegaan met
hul planne vir 'n oorlog in die Stille Oseaan, deur byna-gelyktydige aanvalle te
loods teen Maleisië, Thailand, Hongkong, Hawaii, die Filippyne en Wake-eiland.

Die Tweede Wêreldoorlog was 'n ses jaar-lange oorlog gevul met slagvelde en
militêre konflik, met die Spilmoondhede as die dominante magte vir die eerste
paar jaar. Kontinentale Europa is vinnig deur Duitsland oorgeneem en
Groot-Brittanje het alleen gestaan tot die Duitse inval van die Sowjetunie in
1941. Die Verenigde State, wat Groot-Brittanje voorsien het van hulpmiddels, het
in 1941 tot die oorlog toegetree en saam met hulle hulle kapasiteit vir
vervaardiging en mannekrag gebring, wat gehelp het om Duitsland en Japan te
oorweldig. 1942 was veelbeduidend: Duitsland en Italië het nederlae gely in die
Sowjetunie en Noord-Afrika waarvan hulle nooit werklik herstel het nie. Met die
Geallieerde inval in Italië in 1943 en Frankryk (sien die Slag van Normandië) in
1944, is die finale fases van die oorlog in beweging gesit. Sowjetse troepe het
tegelykertyd deur Oos-Europa gemars en het 'n klimaks bereik in die Slag van
Berlyn en die vernietiging van die Derde Ryk.

Op die Asiatiese oorlogstoneel het Japan dele van Sjina vir ses jaar beset voor
veldslae en gevegte in 1937 op 'n groot skaal uitgebreek het as gevolg van die
Marco Polo-brug-insident. Sjinese magte was teen 1941 in staat om die Japannese
vooruitgang te stuit, maar geeneen van die nasies kon die oorhand kry nie: Japan
het wel die digbevolkste en ekonomies produktiewe dele van die land beheer, maar
Sjina was in beheer van die enorme binneland. Op die 7de en 8ste Desember 1941
het Japan tegelykertyd aanvalle op Hong Kong, Sjanghai, die Filippyne, Thailand
en Hawaiï geloods en in 'n kort periode hulle ryk van die sentrale Stille Oseaan
tot by Nieu-Guinee en verder tot by Mianmar uitgebrei. As 'n gevolg is die
"American-British-Dutch-Australian Command" (in Afrikaans:
"Amerikaanse-Britse-Nederlandse-Australiese Kommando") gevorm (ook genoem die
"ABDACOM" of slegs die "ABDA"). Dié vereniging was die voorloper van die
Verenigde Nasies. Die vorming het gelei tot die deurslaggewende Slag van die
Koraalsee, Slag van Guadalcanal en die Slag van Midway in Junie 1942. Matige
sukses deur beide kante het die konflik uitgerek tot 1944, toe die Geallieerdes
die oorhand gekry het in die Slag van Saipan in die Filippyne. Hulle het daarna
ook begin met bombarderings van die Japannese tuiseilande wat 'n klimaks behaal
het met die werp van twee atoombomme en die oorgawe van Japan.

Op 1 September 1939 het Duitsland Pole ingeval, onder die valse voorwendsel van
'n "Poolse aanval" op 'n Duitse grenspos. Die Verenigde Koninkryk en Frankryk
het Duitsland twee dae gegee om van Pole te onttrek. Op die derde dag, 3
September 1939, het die Verenigde Koninkryk, Australië en Nieu-Seeland oorlog
teen Duitsland verklaar en het die Tweede Wêreldoorlog begin. Hul voorbeeld is
gou gevolg deur Frankryk, Suid-Afrika, Kanada en Nepal. Brittanje het
onmiddellik begin om Duitse skepe gevange te neem en 'n blokkade op te rig.

Ondanks die Franse en Britse verdragsverpligtinge teen Pole, was beide Frankryk
en Groot-Brittanje polities onwillig om 'n landinval in Duitsland te loods. Die
Franse se bewapeningsproses het traag verloop en het slegs 'n klein offensiewe
aanval in die Saarland geloods. Nóg die Franse, nóg die Britte het betyds
landmagte gestuur om Pole te ondersteun. Intussen het die Duitsers Warskou
bereik, ná hulle deur die Poolse verdedigingsmagte gesny het.

Op 17 September het die Sowjetunie, in ooreenkoms met hulle geheime ooreenkoms
met Duitsland, Pole uit die ooste ingeval. Die Poolse verdediging het in chaos
verval, siende dat hulle skielik van twee kante af aangeval is. 'n Dag later het
die Poolse president en opperbevelvoerder na Roemenië gevlug. Op 1 Oktober 1939
het die vyandige magte, na 'n maand-lange aanval op Warskou, die stad ingevaar.
Die laaste Poolse eenhede het op 6 Oktober, tydens die Slag van Kock, oorgegee.
Pole het self egter nooit amptelik teen die Duitsers oorgegee nie en sommige
troepe het dit reggekry om na van buurlande te onttrek. In die nasleep van die
inval het 'n besette Pole dit reggekry om 'n magtige Poolse Geheime Staat te
skep as versetbeweging en het dit steeds ondersteuning aan die Geallieerdes
gelewer vir die duur van die Tweede Wêreldoorlog.

Na die val van Pole het Duitsland verdere aanvalle gestop om te hergroepeer
tydens die winter van 1939–1940 tot April 1940, terwyl die Britse en Franse
troepe op die verdediging gebly het. Daar is ook deur joernaliste na hierdie
periode verwys as die "Skemeroorlog" of "Sitzkrieg", omdat so min werklike
gevegsaksie plaasgevind het. Tydens hierdie periode het die Sowjetunie Finland
op 30 November 1939 aangeval, wat die begin van die Winteroorlog aangedui het.
Ten spyte van die feit dat die Sowjetse troepe vier teen een in die meerderheid
was, het die Rooi Leër die aanval beskaamd moeilik gevind en die Finse
verdediging 'n volskaalse inval verhoed. Die Sowjetse troepe het egter volgehou
en in die einde het die Vredesverdrag van Moskou tussen die Sowjetunie en
Finland veroorsaak dat Finland strategies belangrike grensgebiede naby Leningrad
aan die Sowjetunie moes oordra.

Duitsland het Denemarke en Noorweë op 9 April 1940 ingeval (sien Operasie
Weserübung). Denemarke het die inval nie teëgesit nie, maar Noorweë het wel
teenaanvalle geloods. Die Noorweegse verdediging is egter ondermyn deur
President Vidkun Quisling, wat sy land bedrieg het deur met die Sowjetunie saam
te werk. Die Verenigde Koninkryk het troepe gehad wat gereed was om Noorweë te
ondersteun en dié het in die noorde van die land geland. Teen laat Junie is die
Geallieerdes verslaan en het hulle onttrek, Duitsland het die grootste deel van
Noorweë beheer en die Noorweegse leër het oorgegee, terwyl die Noorweegse
Koninklike Familie na Londen ontsnap het. Duitsland het Noorweë gebruik as 'n
basis vir lug- en see-aanvalle op Arktiese konvooie wat op pad na die Sowjetunie
was. Noorweegse guerillastryders sou egter regdeur die oorlog teen die Duitse
besetting aanhou veg.

Die Duitsers het die Skemeroorlog op 10 Mei 1940 beëindig toe hulle Luxemburg,
België, Nederland en Frankryk ingeval het. Die Nederlanders is gou oorweldig en
die Nederlandse stad, Rotterdam, is vernietig tydens 'n bomaanval. Die British
Expeditionary Force (BEF) en die Franse Leër het Vlaandere bereik en het beplan
om 'n voortdurend bewegende oorlog in die noorde te veg, terwyl hulle 'n
voortdurend stilstaande front langs die Maginot-linie verder suid instand sou
hou. Die Geallieerdes se planne is egter gou tot niet gemaak deur die mees
klassieke voorbeeld in die geskiedenis van die Blitzkrieg.

In die eerste fase van die inval, Fall Gelb, het die Wehrmacht se Panzergruppe
von Kleist deur die Ardenne gejaag; die Ardenne is 'n swaar beboste streek en
die Geallieerdes het geglo dat dit onmoontlik vir 'n moderne, gemeganiseerde
leër sou wees om deur hierdie gebied te beweeg. Die Duitsers het deur die Franse
verdedigingslyn by Sedan, wat uit reserwetroepe bestaan het, gebreek en het
verder wes beweeg deur Noord-Frankryk tot by die Engelse Kanaal, wat die
Geallieerdes in twee gedeel het.

Die BEF en die Franse magte is in die noorde omsingel en is tydens Operasie
Dynamo uit Duinkerken, Frankryk, ontruim. Die operasie was een van die grootste
militêre ontruimings in die geskiedenis, siende dat 338 000 Britse en Franse
troepe oor die Engelse Kanaal vervoer is in oorlogskepe en siviele bote.

Op 10 Junie het Italië by die oorlog aangesluit en Frankryk in die suide
aangeval. Duitse magte het aangehou met hul verowering van Frankryk met Fall Rot
("geval rooi"). Frankryk het 'n wapenstilstandsverdrag met Duitsland onderteken,
met die gevolg dat Duitsland Parys en twee derdes van Frankryk beset het, asook
die stigting van 'n Duitse vasalstaat wat bekendgestaan het as Vichy-Frankryk.
Die setel van die staat was dan ook in die stad, Vichy, geleë.

Duitsland het in die somer van 1940 begin met voorbereidings vir die inval van
die Verenigde Koninkryk tydens Operasie Seeleeu (Unternehmen Seelöwe in Duits).
Meeste van die Britse Leër se swaar wapens en voorraad het verlore gegaan in
Duinkerken. Die Duitsers sou nie daarin slaag om die Royal Navy ("Koninklike
Vloot") te verslaan nie, maar het gedink dat hulle wel sukses met die inval sou
kon behaal indien hulle die oorhand oor die lugweë kon verkry. Ten einde dit reg
te kry moes hulle eers die Royal Air Force (RAF, "Koninklike Lugmag") verslaan.
Die volgende kragmeting tussen die twee lugmagte in die laat-somer van 1940 sou
later bekendstaan as die Slag van Brittanje (ook soms die "Slag van Engeland"
genoem). Die Luftwaffe het aanvanklik die RAF Fighter Command se vliegvelde en
radarstasies geteiken. Die RAF het gereageer deur bomaanvalle teen Berlyn te
loods. 'n Woedende Hitler het sy aandag na die bombardering van Londen verskuif,
in 'n operasie wat bekend staan as Die Blitz. Die Luftwaffe se aanslag is
uiteindelik deur die Hawker Hurricane- en Supermarine Spitfire-vegvliegtuie
afgeweer, terwyl die Royal Navy in beheer van die Engelse Kanaal gebly het. Die
Duitsers se planne om Brittanje in te val is daarna vir 'n onbepaalde periode
uitgestel.

Ná die val van Frankryk in 1940 was die Verenigde Koninkryk in 'n finansiële
krisis. Franklin D. Roosevelt het die Amerikaanse Kongres oorreed om die
Lend-Lease-akte op 11 Maart 1941 goed te keur, wat die Verenigde Koninkryk en 37
ander lande van $50,1 miljard in militêre toerusting en ander voorraad voorsien
het. $31,4 miljard daarvan het na die Verenigde Koninkryk en die Statebond
gegaan. Kanada het 'n soortgelyke dog kleiner program opgestel, wat $4,7 miljard
in voorraad na die Verenigde Koninkryk gestuur het.

Buiten Italië, het Wes-Europa bitter min werklike gevegte gesien tussen
September 1940 tot Junie 1944. Britse en Kanadese magte het op 19 Augustus 1942
'n klein aanval op die besette Franse hawe in Dieppe geloods. Die doel van die
aanval was die toets en invordering van inligting vir 'n inval van Europa wat
later in die oorlog sou plaasvind. Die aanval was 'n totale mislukking, maar het
Brittanje en Kanada van noodsaaklike inligting rakende amfibiese taktiek
voorsien: die inligting sou later van nut wees tydens Operasie Torch en die Slag
van Normandië (kodenaam "Operasie Overlord").

Na die Japannese aanval op Pearl Harbor op 7 Desember 1941, het die Verenigde
State ook by die oorlog aangesluit en het Winston Churchill en Franklin D.
Roosevelt mekaar ontmoet by die Arcadia-konferensie, waartydens hulle besluit
het dat die verslaan van Duitsland aandag moet geniet bo die verslaan van Japan.
Om die druk wat deur die Duitsers op die Sowjetunie uitgeoefen is, te verlig,
het die Verenigde State in 1942 'n inval van (besette) Frankryk voorgestel, wat
van oor die kanaal sou plaasvind. Die Britte was hierteen gekant en het
voorgestel dat 'n klein inval vanuit Noorweë of landings in die Franse kolonies
in Noord-Afrika 'n beter strategie sou wees. Die Verklaring van Verenigde Nasies
is uitgereik en die Westerse Geallieerdes het Noord-Afrika eerste ingeval.

Met die intrede van die Verenigde State tot die oorlog het die lugoorlog teen
laat 1942 tot die Geallieerdes se voordeel gedraai. Die Amerikaanse lugmag het
begin met die eerste dagbombarderings van Duitsland, wat toegelaat het dat die
aanvallers hul teikens beter kon sien, maar dit het ook die aanvallers aan meer
gevare blootgestel as die waaraan hulle tydens nagbombarderings blootgestel sou
wees. Die poging is georganiseer deur die lugopperhoofmaarskalk, Arthur Travers
Harris, wat later bekend sou staan as "Bommer Harris". Winston Churchill het ook
"terreuraanvalle" beveel wat hele stede in een klap sou uitvee, deur middel van
brandbomme wat vuurstorms sou veroorsaak en sodoende die Duitse werkers van
hulle huise sou ontneem. Massa-aanvalle, insluitende meer as 500 tot 1000 van
die grootste bomwerpers, is op 'n slag geloods teen vliegvelde,
nywerheidsentrums, U-bootbasisse, spoorrangeerterreine, oliereservoirs en, in
latere stadiums van die oorlog, op lanseerplatforms vir wapens soos die V-1
vuurpyl, die V-2 vuurpyl en 'n spuitenjinvliegtuig, die Messerschmitt Me 262.
Die Luftwaffe is oorweldig en teen 1945 was al die grootste Duitse stede
uitgebrande ruïnes.

Die Geallieerdes het ook begin met sabotasiesendings teen Duitsland, soos
Operasie Anthropoid, waartydens 'n sluipmoord op Reinhard Heydrich, die argitek
van die Finale Oplossing, in Mei 1942 deur Tsjeggiese versettingsagente gepleeg
is. Die agente is in Kanada opgelei en ingevlieg vanaf die Verenigde Koninkryk.
As vergelding het Hitler brutale vergeldingsmaatreëls op die nabygeleë
Tsjeggoslowaakse dorpie, Lidice, toegepas. Die Geallieerdes het egter nooit
opgehou om hulle magte in die Verenigde Koninkryk op te bou en uit te brei nie
en het 'n uiteindelike inval van Wes-Europa in die laat lente of vroeë somer van
1944 beplan.

In die Noord-Atlantiese Oseaan het Duitse duikbote, bekend as "U-bote", gepoog
om toevoer van voorraad na die Verenigde Koninkryk af te sny deur handelskepe te
sink. In die eerste vier maande van die oorlog het hulle meer as 110 vaartuie
gesink. Die U-bote het ook af en toe Britse en Kanadese oorlogskepe aangeval.
Een duikboot het die Britse vliegdekskip, HMS Courageous, gesink terwyl 'n ander
een dit reggekry het om die slagskip, HMS Royal Oak, te sink terwyl sy geanker
was by Scapa Flow.

Die Duitsers het ook slagskepe gehad wat 'n bedreiging vir die Geallieerde
skeepvaart ingehou het. In die Suid-Atlantiese Oseaan het die Duitse slagskip,
Admiral Graf Spee, nege Britse koopvaardyskepe gesink. Die slagskip is egter
langs die kus van Suid-Amerika opgespoor en deur die kruisers HMS Ajax, HMS
Exeter en HMNZS Achilles aangeval tydens die Slag van die Rio de la Plata. Die
kruisers het begin om die Duitse slagskip binne-in die hawe van Montevideo in te
dwing. Die kaptein van die Duitse skip, Hans Langsdorff, het egter sy skip weg
van die hawe af gestuur en dit daar in die diep water self laat sink, eerder as
om gevangene geneem te word.

Op 21 Mei 1941 het die Duitse slagskip, Bismarck, die hawe van Bergen verlaat en
via die Straat van Denemarke gedreig om ongesiens die Atlantiese Oseaan in te
vaar. Die skip het die HMS Hood, een van die beste slagkruisers van die Britse
Vloot, gesink op 24 Mei 1941. 'n Massiewe jagtog het uitgebreek, waartydens die
Britte agt slagskepe en slagkruisers, twee vliegdekskepe, 11 kruisers, 21
torpedojaers en ses duikbote in aksie gestel het om die Duitse slagskip op te
spoor. Ná 'n agtervolging van 2 700 km is die Bismarck gesink: Fairey
Swordfish-torpedobomwerpers van die vliegdekskip HMS Ark Royal het die Bismark
getref en haar roer beskadig, wat die eskaders van die Britse Vloot toegelaat
het om haar te sink.

In die somer van 1941 het die Sowjetunie by die oorlog aangesluit en hulle aan
die Geallieerdes se kant geskaar. Die Sowjetunie het wel enorme reserwes met
betrekking tot mannekrag gehad, maar het baie van hul toerusting en
vervaardigingsbasisse verloor in die eerste weke na die inval deur Duitsland.
Die Westerse Geallieerdes het probeer om hulle te help deur Arktiese konvooie te
stuur, wat van die Verenigde Koninkryk en die Sowjetunie na die noordelike dele
van die Sowjetunie, Archangelsk en Moermansk, gevaar het. Die verraderlike roete
om die Noord-Kaap was die ligging van baie gevegte, siende dat die Duitsers
aanhoudend probeer het om die konvooie se roetes deur middel van U-bote,
bomwerpers en ander slagskepe te onderbreek.

Ná die Verenigde State in Desember 1941 tot die oorlog toegetree het, het die
U-bote ook die skeepvaart langs die ooskus van die Verenigde State, Kanada en
die water rondom Newfoundland, die Karibiese See en die Golf van Meksiko
aangeval en meerdere skepe gesink. Hulle was aanvanklik uiters suksesvol, maar
later het die instelling van verdonkerings en 'n gekonnekteerde konvooistelsel
'n daling in die aantal aanvalle tot gevolg gehad en het die U-bote hul fokus
terug na die middel van die Atlantiese Oseaan verskuif.

Op 9 Mei 1942 het die torpedojaer, HMS Bulldog, 'n U-boot gevange geneem en 'n
ongeskonde Enigma-masjien, 'n versleutelings- of ontsyferingsapparaat, van die
Duitse boot afgeneem. Die masjien is na Bletchley Park in Engeland geneem, waar
dit gebruik is om die Duitse kodestel te ontsyfer. Die Geallieerdes het daarna
die voordeel gehad dat hulle van die Duitse radiokommunikasies wat hulle
onderskep het, kon verstaan en sodoende skeepsmagte kon stuur na plekke waar
hulle die effektiefste sou wees.

Die keerpunt van die Slag van die Atlantiese Oseaan het plaasgevind vroeg in
1943 soos die Geallieerdes hulle skeepstaktieke verfyn het en effektiewe gebruik
gemaak het van nuwe tegnologie om teenaanvalle teen die U-bote te loods. Die
Geallieerdes het ook begin om skepe vinniger te vervaardig as wat die oues
gesink is en het naderhand minder skepe verloor nadat hulle die konvooistelsel
in gebruik geneem het. Verbeterde "anti-duikboot"-oorlogvoering het beteken dat
die lewensverwagting van 'n tipiese U-bootbemanning in maande gereken kon word.
Die enorm verbeterde Tipe 12 U-boot het verskyn soos die oorlog ten einde geloop
het, maar was te laat om die uitkoms te beïnvloed.

In Desember 1943 het die laaste groot seeslag tussen die Britse Vloot en die
Kriegsmarine (die Duitse oorlogsvloot) plaasgevind. In die Slag van Noord-Kaap
is Duitsland se laaste slagkruiser, die Scharnhorst, gesink deur die HMS Duke of
York, die HMS Belfast en 'n aantal ander torpedojaers.

Beheer van Suid-Europa, die Middellandse See en Noord-Afrika was belangrik omdat
die Britse Ryk afhanklik was van die skeepshandelweg deur die Suezkanaal. Indien
die kanaal in die Spilmoondhede se hande sou val, of indien die Royal Navy die
beheer van die Middellandse See sou verloor, sou vervoer na die Verenigde
Koninkryk, Indië en Australië om die Kaap die Goeie Hoop moes gaan, wat 'n roete
van duisende kilometers langer sou beteken het.

Na die oorgawe van die Franse, het die Britte die Franse Vloot in Julie 1940
aangeval, terwyl dit in Noord-Afrika by Mers-el-Kebir geanker was. Die aanval is
geloods omdat die Britte gevrees het dat die vloot in die Duitsers se hande sou
val, maar het die verhouding tussen Brittanje en Frankryk vir die volgende paar
jaar versuur. Nadat hulle die Franse vloot vernietig het, het die Royal Navy
teen die Italiaanse vloot geveg om heerskappy van die Middellandse See, vanaf
hulle sterk basisse by Gibraltar, Malta en Alexandrië in Egipte.

Italiaanse troepe het Egipte vanaf Libië binnegedring om die Britse basisse wat
daar geleë was in September 1940 aan te val. Dit het die begin van die
Noord-Afrika-veldtog aangedui, waartydens beide kante gepoog het om heerskappy
oor die Suez-kanaal te kry. Die Britse, Indiese en Australiese magte het
teenaanvalle geloods in Operasie Compass, maar die operasie is stopgesit in 1941
na vele Australiese en Nieu-Seelandse troepe na Griekeland verplaas is om die
land teen Duitse aanvalle te beskerm. Die Duitse magte (wat later as Das Afrika
Korps bekend sou staan), onder leiding van Generaal Erwin Rommel, het in
Februarie 1941 in Libië geland en die aanval op Egipte hernu.

Rommel se troepe het spoedig na die Ooste vooruitgegaan en het die belangrike
hawe van Tobroek beleër. Die Geallieerdes het twee pogings aangewend om Tobroek
te bevry, maar hulle is altwee keer verslaan. 'n Groter offensief aan die einde
van daardie jaar (Operation Crusader) het egter daarin geslaag om Rommel se
magte na 'n hewige geveg te verdring.

In April en Mei 1941 was daar ook 'n kort oorlog in Irak wat geëindig het in die
hernuwing van Britse besetting in Irak. In Junie het die Geallieerde magte Sirië
en Libanon ingeval en op 17 Junie het hulle Damaskus ingeneem. Later daardie
jaar, in Augustus, het Britse troepe, en troepe van die Rooi Leër neutrale Iran
beset en die land se olie, sowel as 'n suidelike voorraadweg na die Sowjetunie,
beveilig.

Aan die begin van 1942 is die Geallieerde magte in Noord-Afrika verswak as
gevolg van troepe wat na die Verre-Ooste verplaas is. Rommel het weereens daarin
geslaag om Benghazi in te neem. Sy troepe het daarna ook daarin geslaag om die
Geallieerdes in die Slag van Gazala te verslaan en het Tobroek ingeneem saam met
duisende gevangenes en het groot aantalle voorraad in beslag geneem, voor hy
dieper in Egipte in gevaar het.

Die Eerste Slag van El Alamein het in Julie 1942 plaasgevind. Die Geallieerde
magte het teruggetrek na die laaste verdedigbare punt voor Alexandrië en die
Suez-kanaal. Die Afrika Korps het egter teen hierdie tyd al hulle voorraad
opgebruik en die verdedigers het hulle teenaanvalle gestaak. Die Tweede Slag van
El Alamein het tussen 23 Oktober en 3 November plaasgevind. Luitenantgeneraal
Bernard Montgomery was in bevel van die Geallieerde magte wat as die Britse 8ste
Leër bekend gestaan het. Die Geallieerdes het die offensief geneem en, ten spyte
van aanvanklik sterk Duitse opposisie, het hulle uiteindelik geseëvier. Na die
Duitse nederlaag by El Alamein het die Spilmoondhede se troepe suksesvol na
Tunisië teruggetrek.

Die Verenigde State, Brittanje en die Vrye Franse troepe het op 8 November 1942
Operasie Torch geloods, met die hoop om beheer oor Noord-Afrika te verkry deur
gelyktydige landings in Casablanca, Oran en Algiers uit te voer, met 'n landing
in Bône, die ingang tot Tunisië, 'n paar dae later. Die plaaslike magte van
Vichy-Frankryk het slegs geringe weerstand gebied voor hulle aan die Vrye Franse
magte en die gesag van Generaal Henri Giraud oorgegee het. Ter wedervergelding
het Hitler Vichy-Frankryk ingeval en beset. Die Duitse en Italiaanse troepe in
Tunisië het die Geallieerdes op hul hakke gehad vanuit Algerië in die weste en
Libië in die ooste. Rommel se taktiese oorwinning oor die onervare Amerikaanse
troepe in die Slag van Kasserinepas het slegs die uiteindelike oorgawe van die
Spilmoondhede in Noord-Afrika uitgestel tot Mei 1943.

Italië het beheer oor Eritrea en Italiaans-Somaliland tydens die koloniale
Wedloop om Afrika verower en het Ethiopië ingeneem voor die uitbreek van die
Tweede Wêreldoorlog tydens die Tweede Italiaans-Abessiniese Oorlog (1935–1936).
Hierdie drie kolonies is herorganiseer in die domein van Italiaans Oos-Afrika.
Tydens die oorlog het hulle teen Britse magte geveg van Brits-Somaliland, Kenia
en Soedan. Na Italië se aanvanklike sukses het die Geallieerdes egter die
oorhand gekry en die Italianers het naderhand 'n guerrilla-oorlog in Ethiopië
gevoer tot hul oorgawe in September 1943, waarna hulle by die Geallieerdes
aangesluit het.

Die Geallieerde magte het in September gepoog om die hoofstad van Senegal te
bevry van die Vichy-Franse troepe wat die stad verdedig het: hulle het egter
misluk en Frans-Wes-Afrika het onder die beheer van Vichy-Frankryk gebly tot en
met die landings van Operasie Torch in Noord-Afrika in November 1942. Die
Geallieerdes was egter suksesvol in die Slag van Gaboen en kon hulle beheer oor
Frans-Ekwatoriaal-Afrika vir die Vrye Franse Magte verseker.

Na die skepping van die marionetteregering, Vichy-Frankryk, deur die Duitsers,
het die Britte ook Madagaskar, 'n Franse kolonie, as 'n vyandelike gebied
beskou. Daar is ook deur die Duitsers voorgestel dat Europese Jode na Madagaskar
gedeporteer sou word, aldus die "Madagaskar-plan". Terwyl die Britte steeds in
beheer van Egipte en die Suez-kanaal was, was sulke deporteringsplanne egter
onmoontlik en is die plan later laat vaar ten gunste van 'n volksmoordveldtog,
die "Finale Oplossing". Met Japan se toetrede tot die oorlog in Desember 1941 en
die oorgawe van Singapoer in Februarie 1942, was die Geallieerdes bekommerd dat
die Spilmoondhede ook beheer van Madagaskar sou verkry en het hulle 'n inval in
Mei 1942 geloods. Die geveg teen die Vichy-Franse verdedigers het aangehou tot
November, met 'n aantal Japannese duikbote wat die Vichy-Franse ondersteun het.
In Desember het die Britte ook Frans-Somaliland ingeneem.

Na die landings van Operasie Torch het die oorblywende Vichy-gebiedsdele in
Afrika onder die beheer van die Geallieerdes geval. Aangesien die suidelike deel
van die kontinent oor die algemeen sekuur was, buiten die Italiaanse
opstandigheid in Ethiopië, het die Geallieerdes hulle aandag na ander
oorlogstonele verskuif.

Italië het Griekeland op 28 Oktober 1940 vanaf 'n Italiaans-besette Albanië
aangeval, maar is gou afgeslaan. Teen die middel van Desember het die Griekse
leër tot in Suid-Albanië beweeg en het hulle 530 000 Italiaanse troepe
vasgetrek. Brittanje het hulle waarborg aan Griekeland nagekom en die Royal Navy
het die Italiaanse vloot op 11 November 1940 aangeval in die Slag van Taranto.
Torpedojaers van die Britse vliegdekskepe het die Italiaanse vloot aangeval in
die suidelike hawe van Taranto. Een slagskip is gesink en 'n aantal ander skepe
is tydelik buite aksie geplaas. Daar is met belangstelling na die sukses van die
lugtorpedo's opgelet deur Japan se vloot-opperhoof, Yamamoto, wat maniere
oorweeg het waarop hy die Verenigde State se vloot in die Stille Oseaan kon
neutraliseer. Die Griekse vasteland het egter uiteindelik in die hande van die
Duitsers geval na 'n Duitse inval uit die Ooste, vanuit Bulgarye.

Duitsland het ook Kreta op 20 Mei 1941 binnegeval, 'n inval wat opmerklik is
vanweë die grootskaalse gebruik van Duitse valskermtroepe. Kreta is verdedig
deur ongeveer 11 000 Griekse troepe en 28 000 Australiese en Nieu-Seelandse
troepe, wat nouliks uit Griekeland ontsnap het sonder hulle artillerie of
voertuie. Die Duitsers het die drie hoof vliegvelde op die eilande Maleme,
Rethimnon en Iraklion aangeval. Na een dag se geveg het die Duitsers geen van
hul doelstellings bereik nie en het hulle reeds verbysterende verliese gely. Die
Duitsers se planne was in wanorde en hulle bevelvoerder, Generaal Kurt Student,
het dit oorweeg om selfmoord te pleeg. Tydens die volgende dag het die Duitsers
egter Maleme-vliegveld in Wes-Kreta kon inneem, danksy wankommunikasie en die
Geallieerde bevelvoerders se onvermoë om die situasie te begryp. Die Duitsers se
verowering van die vliegveld het hulle in staat gestel om versterkings in te
vlieg en om die Geallieerde magte op die eiland te oorweldig. As gevolg van die
reeds hoë verliese van die valskermtroepe het Hitler enige verdere
luglandingsoperasies verbied.

Die oorlog tussen die Geallieerde en Italiaanse vlote het op 29 Maart 1941 tot
die voordeel van die Geallieerdes gedraai, toe Admiraal Cunningham se skepe die
hoof-Italiaanse vloot ontmoet het, suid van Kaap Matapan, by die mees suidelike
punt van die Griekse vasteland. Alhoewel hulle self 'n aantal vliegtuie verloor
het, het die Geallieerdes daarin geslaag om vyf Italiaanse kruisers en drie
torpedojaers te sink, asook om die moderne slagskip, Vittorio Veneto, te
beskadig. Die Italiaanse Vloot, die Regia Marina, het hul gevegsvermoë verloor
en die Geallieerdes se taak – om troepe oor die Middelandse See na Griekland te
vervoer – is vergemaklik.

Op 6 April 1941 het Duitse, Italiaanse, Hongaarse en Bulgaarse magte
Joego-Slawië binnegeval, wat die oorgawe van die Joegoe-Slawiese leër op 17
April tot gevolg gehad het, as ook die skepping van ondergeskikte state in
Kroasië en Serwië. Duitsland het op dieselfde dag ook Griekeland vanuit Bulgarye
ingeval. Die Griekse leër wat die Metaxas-linie verdedig het was in die
minderheid en ook in lokke geval wat deur die snelbewegende Duitse troepe gestel
is en is gou verslaan. Athene het op 27 April in die Duitsers se hande geval,
maar die Verenigde Koninkryk het wel daarin geslag om meer as 50 000 troepe te
ontruim.

Verset het in Joego-Slawië in die middel van 1941 uitgebreek en twee
versettingbewegings het deelgeneem aan wat effektiewelik 'n burgeroorlog was.
Die bewegings was die Kommunisties-geleide Partisane, onder bevel van Tito, en
die koningsgesinde Tsjetniks, onder bevel van Draža Mihailovic. Die twee
paramilitêre groepe het vir 'n kort tydeperk in 1941 saamgewerk, maar het gou 'n
uitval gehad en die Tsjetniks het 'n dubbelsinnige rol aangeneem en dikwels saam
met die besettende magte teen die kommuniste gestaan.

Daar was sewe groot anti-Partisaanse offensiewe wat daarop gemik was om alle
Partisane in Joego-Slawië te verwyder, asook talle kleiner offensiewe. Die groot
offensiewe was tipies gekombineerde pogings deur die Duitse Wehrmacht, Die
Duitse SS, die Italianers, die Ustaše, die Kroatiese tuisleër, die Serwiese
vrywilligerskorps, die Serwiese staatsleër, die Bulgare en die Hongare. Met tye
het die Tsjetniks ingestem om teen die partisane te veg. Die groter offensiewe
het twee belangrike pogings ingesluit: Fall Weiss ("geval wit") en Operasie
Schwarz. In Joego-Slawië staan dit bekend as die 4de Offensief (Slag van
Neretva) en die 5de Offensief (Slag van Sutjeska).

Die Slag van Griekeland en die Inval van Joego-Slawië het die Duitse inval van
die Sowjetunie met ses kritieke weke uitgestel.

Die inval is op 22 Junie 1941 uitgevoer deur 4,3 miljoen man: 3,3 miljoen was
van die 3 eenhede van die Duitse leër afkomstig en 1 miljoen was van verskeie
ander Spilmoondhede se militêre eenhede. Die inval staan bekend as Operasie
Barbarossa. Die een Duitse eenheid, Heeresgruppe Nord is vanuit Oos-Pruise
gestuur. Die eenheid se hoofdoelwitte was om die Baltiese state te beveilig en
Leningrad in te neem. Teenoor dié eenheid was twee Sowjetse leërmagte. Die
Duitsers het hulle 600 tenks na die knooppunt van die twee Sowjetse leërmagte
gestuur. Die 4te Panzerarmee ("vierde gepantserde leër"), wat deel was van die
Heeresgruppe Nord, se doel was om die Nemunas-rivier en die Dwina-rivier oor te
steek: dié twee riviere was die twee grootste hindernisse onderweg na Leningrad.
Op die eerste dag het die eenheid se tenks die Nemunas oorgesteek en sowat 80 km
gevorder. Naby Raseiniai het die eenheid se 300 gepantserde tenks ("Panzers" in
Duits) 'n teenaanval teen die 300 Sowjetse tenks afgeweer. Dit het die Duitsers
vier dae geneem om die Sowjetse tenks te omsingel en te vernietig. Die Duitse
weermag het die Dwina-rivier hierna oorgesteek en Leningrad genader.

Die tweede Duitse eenheid, Heeresgruppe Mitte, het vanuit Pole aangeval. Hulle
doelwit was om Moskou in te neem, maar moes eers deur vier Sowjetse leërsmagte
deurdring. Die Sowjetse magte het 'n uitgekeepte frontlinie gehad, wat binne-in
Duitse gebied ingesteek het met die middelpunt by Bialystok. Naby Białystok was
Minsk geleë, wat 'n belangrike spoorwegkruising en voog van die hoofweg na
Moskou was. Die 3de Panzerarmee het deur die verbinding van die twee Sowjetse
leërs in die Noorde en die ook die Neman-rivier oorgesteek; die 2de Panzerarmee
het die Bug-rivier van die suide oorgesteek. Terwyl die Panzers aangeval het,
het die infanterie die uitkeping in die frontlinie aangeval en die Sowjetse
troepe by Białystok omsingel. Die Panzers se doel was om by Minsk byeen te kom
en die onttrekking van enige Sowjetse eenhede te voorkom. Op 27 Junie het die
2de en 3de Tenkeenhede by Minsk ontmoet na hulle ongeveer 320 km ver in Sowjetse
gebied gevorder het. In die groot gaping tussen Minsk en die Poolse grens is 32
Sowjetse infanterie en 8 tenkafdelings omsingel en verslaan. Ongeveer 290 000
Sowjetse soldate is gevange geneem, terwyl 250 000 daarin geslaag het om te
ontsnap.

Heeresgruppe Süd was in Suid-Pole en Roemenië gestasioneer en het ook twee
Roemeense leërmagte en verskeie Italiaanse, Slowaakse en Hongaarse eenhede
ingesluit. Die groep se doel was om die olievelde van die Kaukasië te verower.
In die suide het die Sowjetse bevelvoerder gou op die Duitse aanval gereageer;
hulle was in bevel van veel meer tenks as wat tot die Duitse groep beskikbaar
was. Die Duitsers het teen drie Sowjetse leërmagte te staan gekom en het hulle
by hul knooppunt aangeval, maar een van die eenhede, die 1ste Panzerarmee het
deur die linie van die Sowjetse troepe gebreek met die hoop om die stad, Brodi,
in te neem. Op 26 Junie het vyf Sowjetse gemeganiseerde korpse met meer as 'n
duisend tenks 'n massiewe teenaanval op die 1ste Panzerarmee geloods. Die Slag
van Brodi was een van die woeste aanvalle tydens die inval van die Sowjetunie.
Op die ou einde het die Duitsers geseëvier, maar die Sowjetse troepe het hulle
swaar verliese laat ly. Met die mislukking van die Sowjetunie se geharnaste
offensief was daar nie meer 'n behoorlike Sowjetse tenkeenheid in die suide
beskikbaar nie.

Op 3 Julie het Hitler uiteindelik toestemming gegee dat die Panzers hul tog na
die ooste mag hervat, na die infanterie met hul opgevang het. Die volgende doel
van die Heeresgruppe Mitte was die stad Smolensk, wat die weg na Moskou beheer
het. Die Duitsers se teenstanders in hierdie sending was 'n ou Russiese
verdedigingslyn waar daar 6 Sowjetse leërs geplaas is. Op 7 Julie het dié leërs
'n aanval teen die 3de Panzerarmee geloods met 700 tenks. Die Duitsers het hul
superioriteit oor die lugweë benut en die Sowjetse tenks vernietig. Die 2de
Panzerarmee het die Dnjepr-rivier oorgesteek en Smolensk van die suide benader,
terwyl die 3de Panzerarmee, ná hulle die Sowjetse tenks vernietig het, die stad
uit die noorde benader het. Tussen hulle was drie Sowjetse leërs vasgekeer. Op
26 Julie het die twee Panzer-eenhede die gaping tussen hulle toegemaak tydens
die Slag van Molensk. Die Duitsers het 300 000 Sowjetse soldate gevange geneem,
maar 'n verdere 200 000 het daarin geslaag om te ontsnap. Hitler het besluit dat
die strategie van omsingeling vóór aanval nie meer voldoende was nie en wou die
Sowjetunie oorwin deur enorme ekonomiese skade aan die land en die bevolking aan
te bring. Ten einde die doel te behaal, sou die olievelde in die suide en
Leningrad in die noorde ingeneem moes word. Tenks van Heeresgruppe Mitte is
omgelei en na Heeresgruppe Nord en Heeresgruppe Süd gestuur om hulle by te
staan. Hitler se generale was sterk hierteen gekant, siende dat Heeresgruppe
Mitte slegs 320 km weg van Moskou was, waar die grootste deel van die Rooi Leër
gestasioneer was en 'n aanval daar was die Duitsers se enigste hoop op 'n
vinnige einde tot die oorlog. Hitler was egter beslis en die tenks van
Heeresgruppe Mitte het by die 4de Panzerarmee aangesluit in die noorde. Hulle
bystand het op 8 Augustus 'n deurbraak deur die Sowjetse verdedigingslinies
moontlik gemaak en teen die einde van Augustus was die troep slegs 50 km van
Leningrad. In die tussentyd het die Finse troepe na die suidooste marsjeer, aan
beide kante van Ladogameer, en het hulle die Finse-Sowjetse grensgebied bereik.

Teen die middel van Julie was die Duitse troepe in die suide slegs 'n paar
kilometer vanaf Kiëf. Die 1ste Panzerarmee het verder suid beweeg, terwyl die
17de Leër, wat op die suidelike flank van die 1ste Panzerarmee was, oos beweeg
het. Sodoende het hulle daarin geslaag om drie Sowjetse leërs naby Oeman vas te
keer. Die Duitsers het die Sowjetse soldate oorwin en die tenks het na die
noorde gekeer en die Dnjepr-rivier oorgesteek. Terselfdertyd het die 2de
Panzerarmee, wat (op bevel van Hitler), van die Heeresgruppe Mitte geskei was,
die Desna-rivier oorgesteek saam met die Duitse Tweede Leër aan sy regterflank.
Die twee Panzerarmee-eenhede het nou vier Sowjetse leërs en twee gedeeltelike
leërs vasgekeer gehad. Die omsingeling van die Sowjetse magte in Kiëf is op 16
September voltooi. Die omsingelde Sowjetse magte het egter nie maklik oorgegee
nie, 'n woeste geveg het plaasgevind wat vir tien dae aangehou het. Na hierdie
tien dae het die Duitsers meer as 600 000 Sowjetse soldate gevange geneem;
Hitler het dit die grootste geveg in die geskiedenis genoem. Na die Slag van
Kiëf het die Duitse magte die meerderheid gevorm en het die Rooi Leër nie meer
reserwes gehad nie. Stalin het slegs 800 000 soldate oorgehad om Moskou te
verdedig.

Op 9 September het die Heeresgruppe Nord 'n afstand van ongeveer 11 km vanaf
Leningrad bereik, maar Hitler het beveel dat Leningrad omsingel word. Die
Sowjetse magte het 'n toenemende aantal aanvalle teen die Heeresgruppe Mitte
geloods, maar siende dat hulle nie die tenks gehad het waaroor die Duitsers
beskik het nie, was hulle nie in 'n posisie om tot aanval oor te gaan nie.
Hitler het van gedagte verander en het besluit dat die ander tenks ook na
Heersgruppe Mitte teruggestuur sou word vir 'n aanval op Moskou. Die beweging na
Moskou het op 2 Oktober begin, wat ook die begin van Slag van Moskou aangedui
het. Heeresgruppe Mitte het 'n reeks uitgebreide verdedigingslinies by Moskou in
die gesig gestaar. Die Duitsers het maklik deur die eerste verdedigingslinie
deurgedring. Tegelykertyd het die 2de Panzerarmee van die suide teruggekeer en
het die dorpie Orjol oorgeneem, wat ongeveer 120 km agter die eerste Sowjetse
verdedigingslinie was. Die Duitsers het vorentoe gebeur en het 'n totaal van
663 000 Sowjetse soldate gevangene geneem. Die Sowjetse magte het nou slegs
90 000 man en 150 tenks oorgehad om Moskou mee te verdedig.

Sedert byna die begin van die Slag van Moskou het die weer stadigaan vererger en
die Duitse vorderings na Moskou is tot so min as 3 km per dag beperk, as gevolg
van die baie koue weer. Op 31 Oktober het die Duitse bevelvoerder 'n halt
geroep, sodat die troepe herorganiseer kon word. Die tussenpose het die Sowjetse
magte tyd gegee om nuwe leërs op te bou en ander Sowjetse troepe vanuit die
Ooste te bring. Die Sowjets-Japannese Neutraliteitsverdrag, wat op 13 April 1941
deur die Sowjetunie en Japan onderteken is, het Stalin verseker dat Japan nie
meer 'n bedreiging vir die Sowjetunie ingehou het nie en dat sy troepe elders
benodig is.

Op 15 November het die Duitsers weereens begin om Moskou aan te val. Hulle is
teëgesit deur ses Sowjetse Leërs. Die Duitsers het beplan om die 3de en 4de
Panzerarmees die Moskou-kanaal te laat oorsteek en Moskou uit die noorde en die
ooste aan te val. Die 2de Panzerarmee sou Toela aanval en daarna Moskou vanuit
die suide binnedring en die 4de Panzerarmee sou in die middel deurbreek. Op 22
November het Sowjets-Siberiese troepe die 2de Panzerarmee in die suide aangeval
en die Duitsers het 'n skokkende nederlaag gely. Die 4de Panzerarmee het dit
reggekry om die Moskou-kanaal oor te steek en het 'n afstand van 24 km vanaf die
Kremlin bereik.

Teen hierdie tyd het die eerste blizzards van die winter egter reeds begin en
die Duitse Wehrmacht was nie uitgerus vir winterse oorlogvoering nie. Vriesbrand
en siektes het meer slagoffers as die gevegte veroorsaak: binne drie weke was
daar 'n totaal van 155 000 soldate wat dood of buite aksie was. Die afdelings
het nou slegs 50% van hulle oorspronklike sterkte oorgehad en die bitter koue
het ernstige probleme vir hulle gewere en uitrusting veroorsaak. Die
weersomstandighede het ook die Luftwaffe buite aksie gestel. Hitler se planne
het dus misluk nog voor die ergste winterweer getref het: hy was so seker van 'n
blitsige oorwinning dat hy nooit voorberei het vir selfs die moontlikheid van
winterse oorlogvoering in die Sowjetunie nie. Sy oosterse troepe het meer as
734 000 ongevalle gehad in die eerste vyf maande: ongeveer 23% van die afgeronde
totaal van 3 200 000 soldate. Op 27 November 1941 het Generaal Eduard Wagner
gerapporteer: "Ons is aan die einde van ons personeel- en materiële bronne. Ons
gaan binnekort gekonfronteer word met die gevare van diep winter.". Nuwe
Sowjetse troepe het 'n totaal van meer as 500 000 man gehad en op 5 Desember het
die Sowjetse Maarskalk, Georgi Zjoekof, 'n massiewe teenaanval geloods wat die
Duitsers meer as 320 km teruggedwing het, alhoewel geen deurslaggewende
deurbraak behaal is nie. Die inval van die Sowjetunie het die Duitsers tot op
die stadium 250 000 dood, 500 000 gewond en die meeste van hul tenks gekos.

Op 26 Januarie 1942 het Stalin, nou selfversekerd na sy eerste oorwinning, 'n
algemene teenoffensief beveel. Die aanvalle het oorspronklik goeie vordering
gemaak, soos die Sowjetse magte die areas om Demjansk en Wjazma oorgeneem het en
dreigende aanvalle is in die rigting van Smolensk en Brjansk gemaak. Ten spyte
van hulle vroeë suksesse het die Sowjetse offensief stoom verloor. Teen Maart
1942 het die Duitsers herstel van die aanval en hulle linie gestabiliseer. Hulle
het ook daarin geslaag om die toegang tot die omgewing om Wjazma te verseker.
Dit was slegs naby Demjansk wat die oorwinning deur Sowjetse magte werklik 'n
bedreiging was. Hier het die Sowjetse magte daarin geslaag om 'n groot deel van
die Duitse 16de Leër te omsingel. Hitler het nie 'n onttrekking beveel nie en
die 92 000 soldate moes die gebied verdedig terwyl hulle deur middel van
vliegtuie van die nodige voorraad voorsien is. Die situasie het vir tien weke
geduur, totdat die Sowjetunie toegestem het dat 'n roete na die weste oopgemaak
kon word om voorraad aan die Duitse soldate te verskaf. Die Duitse magte het hul
posisie by Demjansk gehou tot hulle toegelaat is om te onttrek in Februarie
1943.

In Mei het die Sowjetunie gepoog om die stad Charkof, in Oos-Oekraïne, van die
Duitsers oor te neem. Hulle het met konsentriese aanvalle geopen aan weerskante
van die stad en het aan beide kante dit reggekry om deur die Duitse linies te
breek: 'n ernstige bedreiging vir die Duitse behoud van die stad. Die Duitsers
het gereageer deur die planne vir hul eie offensief te versnel en het dit vyf
dae later geloods. Die Duitse 6de Leër het by 'n inkeping van die vyand se
terrein van die suide af ingeval en het daarin geslaag om die hele Sowjetse leër
te omsingel. In die laaste dae van Mei het die Duitsers die Sowjetse magte in
die area vernietig: van die Sowjetse magte in die omgewing is 70 000 dood,
200 000 gevange geneem en slegs 22 000 het dit reggekry om te ontsnap.

Hitler het teen hierdie tyd besef dat sy troepe te swak was om 'n offensief in
al die dele van die Oosterse Front uit te voer, maar as die Duitsers die olie en
vrugbare gebiede van die Suidelike Sowjetunie in beslag kon neem, sou dit hulle
die nodige hupstoot kon gee om die oorlog voort te sit. Operasie Blau het gepoog
om die suidelike front van die Rooi Leër te vernietig, die dele van Oekraïne wes
van die Wolga-rivier te sekuur en die olievelde van Kaukasië in beslag te neem.
Die Duitsers het Heeresgruppe Süd versterk deur afdelings van ander sektore na
hulle oor te plaas en ook nog troepe van die Spilmoondhede se geallieerdes te
verkry. Teen die einde van Junie het Hitler 72 afdelings gehad wat gereed was om
tot die offensief oor te gaan: van hierdie 74 was 51 Duits.

Die Duitse offensief het op 28 Junie 1942 begin. Oral het Sowjetse magte
teruggeval soos die Duitsers deur hul verdedigings gesny het. Teen 5 Julie het
die voorste dele van die 4de Panzerarmee die Don-rivier naby Woronezj bereik en
betrokke geraak in 'n bitter geveg vir beheer van die stad. Aangesien die
Sowjetse magte daarin geslaag het om die 4de Panzerarmee vir 'n ruk besig te
hou, het dit hulle kosbare tyd gegee om hulle verdedigingslyne te versterk. Dit
is ook die eerste keer in die oorlog dat die Sowjette nie probeer het om gebiede
wat totaal en al blootgestel is te verdedig nie, maar dat hulle op 'n
georganiseerde manier teruggetrek het. Die vertragings het Hitler vererg en hy
het die Heersgruppe Süd geherorganiseer in twee kleiner groepe: Heeresgruppe A
en Heeresgruppe B. Die oorgrote meerderheid van die gepantserde magte is
gekonsentreerd in Heeresgruppe A: dié groep is beveel om aanvalle te loods soos
hulle die olievelde van Kaukasië nader, terwyl Heeresgruppe B beveel is om
Stalingrad in te neem en te waak teen enige Sowjetse teenaanvalle.

Teen 23 Julie het die Duitse 6de Leër Rostof ingeneem, maar die Sowjetse troepe
het 'n bedrywige agterhoedegeveg geveg, wat die Duitsers by stedelike gevegte
ingetrek het in hul poging om die stad in te neem. Die Sowjetse troepe se
taktiek het ook verhoed dat hulle formasies deur die Duitsers omsingel kon word.
Aangesien die Duitsers die kruispunt van die Don-rivier beveilig het, het Hitler
die 4de Panzerarmee gestuur om die 6de Leër se verswakte vooruitgang te
versterk. Teen die einde van Julie het die 6de Leër hulle offensief kon hervat
en teen 10 Augustus het die 6de Leër enige Sowjetse aanwesigheid aan die wesbank
van die Don-rivier verwyder. Sowjetse troepe het egter in ander gebiede
uitgehou, wat die 6de Leër se mars na die ooste verder vertraag het. In kontras
het die nuwe Heeresgruppe A, ná hulle die Don-rivier op 25 Julie oorgesteek het,
tot 'n wye frontlinie versprei. Die Duitse 17de Leër het wes na die Swartsee
uitgeswaai en die 1ste Panzerarmee het na die suide en ooste aangeval en met min
moeite deur gebiede beweeg wat grotendeels deur Sowjetse troepe verlaat is. Op 9
Augustus het die 1ste Panzerarmee die voetheuwels van die Kaukasiese gebergte
bereik, 'n vooruitgang van meer as 480 km.

Om hulle magte in Kaukasië te beskerm, het die Duitsers gepoog om Stalingrad op
hulle noordoostelike flank in te neem deur die Don-rivier te kruis en na die
stad op te mars. Duitse bomwerpers het meer as 40 000 dood gemaak en groot dele
van die stad het in puin gelê. Die Sowjetse leierskap het besef dat die Duitsers
van plan was om die olievelde te buit en het begin om 'n groot aantal troepe
vanuit die Moskou sektor te stuur om hulle troepe in die Suide te versterk.
Zjoekof, een van Stalin se vertroueling-generaals, het bevel van die
Stalingrad-front oorgeneem aan die begin van September en 'n reeks aanvalle uit
die Noorde van stapel gestuur wat die Duitse 6de Leër se poging om Stalingrad te
buit verder belemmer het. Op 13 September het die Duitsers deur die suidelike
voorstede gevorder en teen 23 September 1942 is die hooffabriekskompleks
omsingel en was die Duitse artillerie binne trefafstand van die rivierkaaie
waaroor die Sowjette gewondes ontruim het en vars versterking ingebring het.
Verwoede straatgevegte, die brutaalste soort hand-tot-hand konflik, het in die
ruïnes van die stad gevolg. Uitputting en blootstelling het geleidelik die
manskappe se krag uitgeput. Hitler, wat 'n obsessie met die Slag van Stalingrad
ontwikkel het, het geweier om 'n terugval enigsins te oorweeg. Generaal Paulus
het uit wanhoop in die begin van November nog 'n geveg van stapel gestuur. Teen
hierdie tyd het die Duitsers daarin geslaag om 90% van die stad in te neem. Die
Sowjetunie het egter intussen reuse magte aan die flanke van Stalingrad opgebou.
Die flanke is op die tydstip uit 'n Duitse oogpunt sleg onderbeman, aangesien
die meerderheid van die Duitse troepe se fokus op die stad as buit was, wat
slegs satelliet spiltroepe gelaat het om die flanke te beskerm. Die Sowjette het
Operasie Uranus op 19 November 1942 geloods met gelyktydige aanvalle wat by die
stad Kalatsj vir vier dae byeengekom het en die 6de Leër in Stalingrad omsingel
het.

Die Duitsers het toestemming gevra om 'n losbreek te poog, maar Hitler het
geweier en het die Duitse 6de Leër beveel om in Stalingrad te bly. Hy het belowe
dat hulle deur vliegtuie van die nodige voorsien sou word tot en met hul
ontsetting. Die Sowjette het op ongeveer dieselfde tyd Operasie Mars in 'n
spitshoek naby die omgewing van Moskou geloods. Die doel van die operasie was om
die Hereesgruppe Mitte besig te hou, sodat hulle nie Heeresgruppe Süd by
Stalingrad kon versterk nie.

In die tussentyd het Heeresgruppe A se aantog binne-in Kaukasië vasgehaak: die
Sowjetse troepe het al die olieproduksiefasiliteite vernietig en dit sou 'n jaar
se werk kos om hulle weer in 'n werkende toestand te kry. Die res van die
olievelde het aan die suide van die Kaukasiese gebergtes gelê. Deur Augustus en
September het Duitse bergtroepe gepoog om 'n weg deur die berge te vind, maar
teen die koms van winter in Oktober was hulle geensins nader aan hul doelwit
nie. Met Duitse troepe omsingel in Stalingrad en die Sowjetse leërs wat hul
terugtrekkingslinies bedreig, het Heeresgruppe A begin om terug te val.

Teen Desember het veldmaarskalk Erich von Manstein haastig 'n Duitse
aflossingsmag bymekaar gesit wat bestaan het uit eenhede van Heeresgruppe A. Die
mag se doelwit was om die vasgevange 6de Leër af te los. Die aflossingsmag het
nie versterkings vanaf Heeresgruppe Mitte kon kry nie en het slegs daarin
geslaag om 'n afstand van 50 km van hul doelwit af te bereik voor die Sowjette
hulle gedwing het om terug te keer. Teen die einde van 1942 was die 6de Leër in
'n wanhopige toestand, aangesien die Luftwaffe slegs 'n sesde van die nodige
voorraad kon verskaf.

Kort voor hul oorgawe aan die Rooi Leër op 22 Februarie 1943, was Friedrich
Paulus tot Veldmaarskalk bevorder. Dit was 'n duidelike boodskap van Hitler,
aangesien geen Duitse Veldmaarskalk nog ooit sy troepe oorgegee het of lewendig
gevange geneem is nie. Na die Slag van Stalingrad het slegs 91 000 van die 6de
Leër se 300 000 soldate oorleef om gevange geneem te word. Die getal het 22
generaals ingesluit en slegs 5000 van dié gevangenes sou ooit weer ná die oorlog
na Duitsland terugkeer. Hierdie slag sou die grootste en duurste (in terme van
menselewens) slag in die geskiedenis wees. Ongeveer 2 miljoen man het aan beide
kante gesterf, waaronder ook siviele burgers. Die Spilmoondhede se ongevalle het
ongeveer 850 000 beloop, terwyl die Sowjette 'n verlies van 750 000 man gely
het.

Na die oorgawe van die Duitse 6de Leër by Stalingrad op 2 Februarie 1943 het die
Rooi Leër agt offensiewe gedurende die winter geloods. Baie van die offensiewe
was langs die Don-rivier gekonsentreer, in die nabyheid van Stalingrad. Die
aanvalle het aanvanklike inwinnings van gebied tot gevolg gehad, tot die Duitse
magte daarin geslaag het om die uitgebreide en verswakte toestand van die Rooi
Leër uit te buit en 'n teenaanval te loods om die stad van Charkof en die
omliggende gebiede weer terug te wen. Dit sou die laaste groot strategiese
oorwinning vir Duitsers in die Tweede Wêreldoorlog wees.

Die reëns wat die lente gebring het, het effektiewe veldtogte in die Sowjetunie
verhinder, maar beide kante het die tussenpose gebruik om hul troepe te versterk
met die oog op die onvermydelike veldslag wat in die somer sou plaasvind. Die
aanvangsdatum vir die offensief is verskeie kere uitgestel, soos vertragings in
die voorbereiding die Duitsers gedwing het om te wag voordat hulle kan aanval.
Na die Wehrmacht uiteindelik hulle grootste konsentrasie vuurkrag van die hele
Tweede Wêreldoorlog versamel het, het hulle op 4 Julie 1943 hulle offensief teen
die Sowjetunie by die Koersk-uitsprong geloods. Die Sowjetunie het geweet wat
die Duitsers beoog het en het in alle haas gejaag om die uitsprong te verdedig
met 'n enorme stelsel van walverdedigingspunte. Die Duitsers het van beide die
noorde en die suide aangeval, met die hoop om in die middel te ontmoet en
sodoende die uitsprong af te sny en die 60 Sowjetse afdelings vas te keer. Die
Duitse offensief in die noordelike sektor was tot niet gemaak na bitter min
vooruitgang deur die Sowjetse verdedigings bereik is. Daar was egter 'n
bedreiging van 'n Duitse deurbraak in die suide en die Sowjetse troepe het hul
reserwes opgeroep om die Duitse aanslag in die suide te beteuel. Die
daaropvolgende Slag van Koersk het die grootste tenkgeveg van die oorlog geword.
Die Duitsers het nie 'n groot aantal reserwe troepe gehad nie en hulle
gepantserde magte was uitgeput. Die Sowjetse teenoffensief het daarin geslaag om
die Duitsers terug na hul beginposisies te dwing.

Die Sowjetse oorwinning in die Slag van Koersk het ook beteken dat hulle die
stad Koersk ingeneem het. Met die dreigende herfsreën het Hitler ingestem dat
die Duitsers in Augustus tot by die Dnjepr-lyn kon terugtrek. Met die loop van
die maande het die Duitsers dit naas onmoontlik gevind om die Dnjepr-lyn te bly
verdedig, aangesien die Sowjetse brughoofde gegroei het. Belangrike dorpe langs
die Dnjepr-lyn het in Sowjetse hande geval, met Saporisja as die eerste, gevolg
deur Dnipropetrowsk. Vroeg in November 1943 het die Sowjetse troepe uit hul
brughoofde aan weerskante van Kiëf uitgebreek en die Oekraïense hoofstad
ingeneem. Die 1ste Oekraïense Front het Korosten op Oukersaand aangeval en die
Sowjetse vooruitgang het langs die spoorweë aangehou tot hulle die 1939
Sowjets-Poolse grens bereik het.

Die oorgawe van die Spilmoondhede se troepe in Tunisië op 13 Mei 1943 het 'n
opbrengsste van ongeveer 250 000 gevangenes gehad. Die oorlog in Noord-Afrika
het rampspoedige gevolge vir Italië gehad en toe die Geallieerdes Sisilië op 10
Julie ingeval het tydens Operasie Husky (waartydens hulle die eiland binne net
meer as 'n maand ingeneem het), het die regime van Benito Mussolini
ineengestort. Op 25 Julie is hy deur die koning van Italië, Victor Emanuel III,
van sy amp ontneem en gearresteer met die instemming van Italië se Groot
Fascistiese Raad. 'n Nuwe regering, onder leiding van Pietro Badoglio, het aan
bewind gekom en verklaar dat Italië steeds aan die oorlog sou deelneem. Badoglio
het teen die tyd reeds geheime vredesonderhandelings met die Geallieerdes begin.
Na die Geallieerdes die Italiaanse vasteland op 3 September 1943 ingeval het,
het Italië binne vyf dae na dié inval oorgegee. Die koninklike familie en
Badoglio en sy regering het na die suide onstnap, wat die Italiaanse leër sonder
bevelvoeder gelaat het. Die Duitsers het die weerstand oorgeneem en die
Geallieerdes tot stilstand gebring by die sogenaamde Gustav-linie (wat deur die
Spilmoondhede verdedig was) tydens die winter van 1943–1944 net suid van Rome.

In die noorde het Mussolini, met ondersteuning van die Nazi's, 'n effektiewelike
vasalstaat gestig: die Italiaanse Sosiale Republiek. Die staat het informeel
bekend gestaan as die Republiek van Salò; vernoem na die nuut aangewese
hoofstad, Salò, by die Gardameer.

In Mei en Junie van 1943 is die hoofmag van die Joego-Slawiese Partisane
omsingel en byna deur die Duitsers uitgewis in die Soetjeska-offensief in die
ooste van Bosnië. Die magte naby die stigter van die Partisaanse beweging en
toekomstige president van Joego-Slawië, Josip Broz Tito, het egter daarin
geslaag om deur die omsingelende troepe te breek, wat aan die Partisane die
nodige deurslag gegee het. Na die voorwaardelike oorgawe van Italië het die
guerrilla-vegters talle eilande in die Adriatiese See ingeneem, waaronder ook
Vis-eiland, wat daarna 'n lugmagbasis vir die Geallieerde magte geword. Tydens
die Teheran-konferensie het die Geallieerdes die Partisane as die wettige
krygsmag van Joego-Slawië erken.

Na hulle mislukte poging om deur die Gustav-linie te breek, het die Geallieerdes
nog 'n poging aangewend tydens die Slag van Monte Cassino. Op 15 Februarie is
die klooster van Monte Cassino, wat in 524 deur Sint Benedictus gestig was, deur
Amerikaanse bomwerpers vernietig. Duitse valskermtroepe het na die area beweeg
om die ruïnes van die klooster, asook die nuwe opening in die Gustav-linie, teen
die Geallieerdes te verdedig. Die area was tussen 12 Januarie en 18 Mei 1944
vier keer deur die Geallieerdes aangeval, met 'n totale verlies van meer as
54 000 Geallieerde en 20 000 Duitse soldate.

Die Gustav-linie was na maande van aanvalle uiteindelik gebreek en die
Geallieerdes het na die noorde gemars. Op 4 Junie het die Geallieerdes Rome
bevry en het hulle Florence in Augustus bereik. Hulle is daarna by die Gotiese
linie by die Toskaanse Appenyne-gebergtes tot stilstand gebring. Die Gotiese
linie was die laaste groot verdedigingslinie, net suid van Bologna en alhoewel
die Geallieerdes die linie tydens die herfs van 1944 binnegedring het, het hulle
eers in April 1945 'n beslissende deurbraak gemaak. Winston Churchill het gehoop
dat 'n deurbraak in die herfs van 1944 'n weg sou oopmaak waardeur die
Geallieerde magte noord kon mars, vanaf Wene tot by Hongarye, om sodoende die
Sowjet-opmars na Oos-Europa te verhinder. Ironies genoeg was die grootste impak
van Duitse verdediging in die herfs en winter van 1944 die bevordering van die
Sowjet-besetting van Oos-Europa. In die winter en lente van 1944–1945 het
uitgebreide partisaanse aktiwiteit in Noord-Italië plaasgevind.

Die Geallieerdes se vordering deur die Italiaanse skiereiland in die winter van
1944–1945 was baie stadig, aangesien die gebied baie bergagtig was en sommige
troepe na Frankryk gestuur is. Op 9 April het die 15de Landmaggroep, wat uit
Britse en Amerikaanse soldate saamgestel was, daarin geslaag om deur die Gotiese
lyn te breek en het die hoof Duitse magte te omring. Milaan is teen die einde
van April ingeneem. Die Amerikaanse 5de Leër het voortdurend wes beweeg en met
by die Franse troepe aangesluit, terwyl die Britse troepe Triëst binnegegaan het
en by die Joego-Slawiese partisane aangesluit het. 'n Paar dae voor die Duitse
troepe in Italië oorgegee het, het Italiaanse partisane daarin geslaag om
Mussolini te vang tydens sy poging om na Switserland te ontsnap. Hy is saam met
sy minnares, Clara Petacci, om die lewe gebring. Hulle liggame was na Milaan
geneem en onderstebo gehang waar die publiek hulle kon aanskou. Generaal
Heinrich von Vietinghoff, wat in beheer was van die Spilmoondhede se magte in
Italië, het die verklaring van oorgawe namens die Duitse troepe in Italië
onderteken. Die ondertekening het op 2 Mei 1945 'n amptelike einde aan die geveg
in Italië gebring.

Teen die lente van 1944 was die Geallieerdes se voorbereiding vir die inval van
Frankryk en die aanvanklike fases vir die bevryding van Europa (Operasie
Overlord) voltooi. Hulle het ongeveer 120 Divisies met meer as 2 miljoen soldate
bymekaargebring. Van dié 2 miljoen soldate was 1,3 miljoen Amerikaners, 600 000
Britte en die res was Kanadese, Vrye Franse en Poolse eenhede. Die inval,
kodenaam Operasie Neptune, algemeen bekend as D-dag, was beplan vir 5 Junie
1944, maar slegte weer het die inval tot 6 Junie uitgestel. Die oorgrote
meerderheid van die Duitse troepe was by die Oosterse Front ontplooi en slegs 'n
gesamentlike totaal van 400 000 Duitse soldate vanuit die Duitse Sewende Leër en
die nuut-geskepte 5de Panzerarmee, was beskikbaar om die Geallieerde inval teen
te sit. Die Duitsers het ook 'n ingewikkelde reeks versterkings langs die kus
gebou, wat bekend gestaan het as die Atlantiese Muur. Die "muur" was bedoel om
invalle te verhinder, maar daar was in sommige plekke gapings. Die Geallieerde
magte, onder die oppergesag van Dwight D. Eisenhower, het 'n ingewikkelde
misleidingsveldtog geloods, ten einde die Duitsers te oortuig dat die inval in
die area van Calais sou plaasvind. Die veldtog was suksesvol en die Duitsers het
groot dele van hulle troepe na daardie sektor ontplooi, sodat daar slegs 50 000
Duitsers in die area van Normandië was tydens die aanvang van die inval.

Die inval het begin met 17,000 lugtransporttroepe wat in Normandië laat val is
as skermtroepe, om sodoende die Duitsers van die strande te weerhou. Vroeg die
oggend het 'n massiewe flottielje gepoog om die Duitse verdedigingstrukture op
die strande te bombardeer, maar, as gevolg van 'n gebrek aan sigbaarheid, het
die meeste skote hul teikens gemis. Meeste van die Geallieerde troepe se
vervoerskepe (met personeel, trokke en voorraad) was ook van koers af – sommige
so veel as duisende meters vanaf hul respektiewelike landingsones tussen die vyf
kusgebiede (Utah, Omaha, Sword, Juno en Gold). Die Amerikaners het in besonder
swaar verliese gely op Omaha-strand, as gevolg van Duitse verdedigingstrukture
wat ongeskonde gebly het. Teen die einde van die dag het die Geallieerdes die
meeste van hulle doelwitte behaal, alhoewel Britse en Kanadese troepe nie daarin
geslaag het om Caen in te neem nie, soos oorspronklik beplan was. Hitler was
oortuig daarvan dat die landings by Normandië 'n valstrik was en die Duitsers
het geen opmerklike teenaanval geloods nie. Slegs drie dae later het die Duitse
Opperbevel besef dat die slag by Normandië die werklike inval was, maar teen
daardie tyd het die Geallieerdes reeds hulle strandhowe versterk.

Die terrein van Normandië waar die Amerikaners geland het, was ideaal vir
grondse oorlogvoering: die area het bestaan uit 'n mengsel van woude en
weivelde, met martelende kantpaadjies en lanings wat aan beide kante begrens was
met walle waarop daar dik plantheinings was wat die gesigsveld beperk het. Die
Amerikaners het stadig maar seker vooruitgang behaal en het op 26 Junie daarin
geslaag om die hawestad, Cherbourg, in te neem, tydens die Slag van Cherbourg.
Dit was een van die primêre doelwitte van die inval, maar die Duitsers het egter
die water om die hawe vol seemyne geplant en het die meeste van die hawe se
fasiliteite vernietig voor hulle oorgegee het. Dit sou nog 'n maand duur voor
die hawe van beperkte nut kon wees. Die Britte het op 13 Junie nog 'n aanval
geloods om die stad Caen in te neem (sien die Slag van Villers-Bocage), maar was
teruggehou nadat die Duitsers 'n groot aantal troepe na die stad beweeg het om
dit te verdedig. Die stad sou vir 'n verdere ses weke aan die Duitsers behoort,
voor dit uiteindelik op 9 Julie deur Britse en Kanadese magte ingeneem is.

Die vuurkrag van die Geallieerdes, gepaard met hulle verbeterde taktieke en
groot aantal troepe het uiteindelik 'n deurbraak vir die Geallieerdes besorg:
Amerikaanse gemeganiseerde troepe het op 23 Julie uit die westerse punt van die
Normandiese weerstandskol gebreek tydens Operasie Cobra. Toe Hitler van hierdie
deurbraak geleer het, het hy die Duitse troepe in Normandië beveel om 'n
onmiddellike teenoffensief te loods. Dit het egter veroorsaak dat die Duitse
magte nou maklike teikens vir Geallieerde lugvaartuie was: waar hulle vroeër in
gekamoefleerde skuilings weggekruip het, moes hulle nou deur die oop platteland
beweeg om die Geallieerdes te konfronteer.

Die Amerikaners het sterk formasies op hulle flanke geplaas wat die Duitse
teenoffensief afgeweer het en hulle het daarna begin om die Duitse 7de Leër en
groot dele van die Duitse 5de Panzerarmee in die weerstandskol van Falaise te
omsingel. Ongeveer 50 000 Duitsers is gevange geneem, maar 100 000 het daarin
geslaag om uit die area te ontsnap. Die Britse en Kanadese troepe het ook begin
om deur die Duitse linies te breek: enige hoop wat die Duitsers gekoester het om
die Geallieerdes se ingang in Frankryk met behulp van nuwe verdedigingslinies te
keer, was tot niet. Die Geallieerdes het vinnig deur Frankryk beweeg, in sommige
gevalle met 'n vooruitgang van meer as 900 km in twee weke. Die Duitse troepe
het na Noord-Frankryk, België en Nederland teruggetrek. Teen Augustus 1944 het
die Geallieerde magte wat in Korsika gevestig was Operasie Dragoon geloods en
met die 6de Landmaggroep, onder leiding van Luitenant-generaal Jacob Devers, het
hulle die Franse Riviera op 15 Augustus ingeval en by die troepe van Normandië
ingeskakel. Op 25 Augustus, om 07:00, beweeg die Franse 2de Gepantserde Divisie
Parys binne vanuit die Suidweste en die Amerikaanse 4de Divisie volg hulle
voorbeeld 'n halfuur later vanuit die Suide. Hitler het aan die Duitse
bevelvoerder in Parys, generaal Deitrich von Cholotitz, bevele gegee om die
publieke geboue, museums en brûe van Parys te bemyn. Generaal von Cholotitz wou
egter nie die stad vernietig nie en het die bevele nie gehoorsaam nie: in plaas
van 'n uitgestrekte, hulpelose weerstand het hy teen 15:15 van dieselfde dag aan
generaal Le Clerc van die Franse Divisie oorgegee.

Die Duitsers het die wêreld se eerste kruismissiel, die V-1-missiel, gelanseer
om teikens in Engeland en België aan te val. Later sou hulle die V-2 vuurpyl
gebruik: 'n ballistiese missiel wat van vloeibare brandstof gebruik gemaak het.
Hierdie wapens was uiters onakkuraat en kon slegs groot areas, soos stede,
teiken. Die missiele het nie werklik 'n militêre effek gehad nie, maar was
eerder bedoel om die Geallieerde burgers te demoraliseer.

Soos die Geallieerdes oor Frankryk en die Lae Lande versprei het en nader aan
die Duitse grens beweeg het, het logistiese probleme begin om hulle te teister.
Hul voorsienings was steeds vanuit Normandië afkomstig en hulle het kritiese
tekortkominge gehad rakende brandstof en ander voorsienings al langs die voorste
front. Die Geallieerdes het hul opmars verstadig en die beskikbare voorraad aan
'n klein deel van die front gestuur wat dan teen die normale spoed sou kon
voortbeweeg. Geallieerde valskermsoldate en gepantserde voertuie het gepoog om
die nodige vordering deur Nederland en oor die Ryn-rivier te maak tydens
Operasie Market Garden in September van 1944. Die plan was om valskermsoldate
naby die brûe van die Ryn-rivier te laat land, waar hulle die posisie sou hou,
totdat die gepantserde tenks deur die vyand se linies kon breuk en by die
valskermsoldate kon inskakel en dan saam na Duitsland beweeg. Die plan was
bedink en gelei deur Britse Generaal Montgomery en het Britse, Amerikaanse,
Poolse en Kanadese magte ingesluit. Alhoewel die plan aanvanklike sukses gebring
het, was baie van die brûe opgeblaas en die tenks se opmars was vertraag.
Gevolglik was die Britse 1ste Airborne Division, wat hul posisie by die laaste
brug gehou het, byna uitgeroei. Die Duitsers het daarin geslaag om 'n
verdedigingslinie langs die hele front op te stel en die oorlog het deur die
winter voortgeduur.

In 'n poging om die voorraadsituasie te verbeter, was die Kanadese Eerste Leër
die taak gegee om die ingang na die hawe van Antwerpen te bevry by die
Schelde-monding. Die leër het die taak in November 1944 suksesvol voltooi, met
die gevolg dat Kanada die enigste land was om al hulle D-Dag-doelwitte suksesvol
voltooi het. In Oktober het die Amerikaanse troepe Aken ingeneem: dit was die
eerste groot Duitse stad wat ingeneem was.

Hitler het al sedert die middel van September 1944 'n groot teenoffensief teen
die Geallieerdes beplan. Die doel van die aanval was om Antwerpen in te neem.
Die inname of vernietiging van Antwerpen sou nie slegs die verspreiding van
voorraad aan die Geallieerdes verhoed nie, maar sou ook die Geallieerde magte in
twee verdeel. Hitler het gehoop dat so 'n verdeling die magte sou demoraliseer
en hul leiers sou forseer om te onderhandel. Vir die aanval het Hitler 'n
konsentrasie van die beste van sy oorblywende mage gebruik en die aanval vanaf
die Ardenne in die suide van België geloods: die area was bergagtig en in
sommige plekke dig bebos; dit was ook die plek waar Hitler in 1940 'n sege
behaal het tydens Fall Gelb. Digte wolke het beteken dat die Amerikaners nie hul
verkenningsvliegtuie en vliegtuie wat grondteikens geteiken het kon gebruik nie.

Dele van die aanval het daarin geslaag om deur die dun Amerikaanse linies te
breek en het voortgebeur in die rigting van die Meuse-rivier. Die noordelike
deel van die linie het egter behou gebly en die Duitsers se vooruitgang was
beperk tot 'n nou korridor. Die Duitse opmarsing was ook vertraag by St. Vith,
wat etlike dae deur die Amerikaners verdedig was. Bastogne was die ligging van
'n belangrike padknooppunt en die Amerikaanse troepe het dit suksesvol verdedig
tydens die Slag van Bastogne (mid-Desember 1944 tot Januarie 1945). Hulle was
egter steeds omsingel deur die Duitsers en generaal George S. Patton se 3de
Leër, wat oorspronklik suidwaarts gemars het, het 'n 90-grade ommeswaai gemaak
en die Duitsers se suidelike flank aangeval, wat die deurslag gegee het.

Teen hierdie tyd het die weer begin opklaar en die Geallieerdes se lugmagte is
op die Duitsers ontketen en die Duitse aanval is by Dinant stopgesit. In 'n
poging om hulle offensief voort te sit, het die Duitse 'n massiewe lugaanval
geloods op die Geallieerdes se vliegvelde in die Lae Lande op 1 Januarie 1945,
tydens Operasie Bodenplatte. Die Duitsers het 465 Geallieerde vliegtuie
vernietig, maar het self 277 van hulle eie vliegtuie verloor. Alhoewel die
Geallieerdes daarin geslaag het om hulle verliese in slegs dae te herwin, sou
die Luftwaffe nooit weer daartoe in staat wees om 'n groot lugaanval te loods
nie.

Geallieerde magte van die noorde en suide het by Houffalize ontmoet en teen die
einde van Januarie het hulle die Duitsers terug tot hulle beginposisies gedruk.
Baie Duitsers was vasgevang in die weerstandskol wat deur die uitbulting van die
Geallieerde linies geskep is en was geforseer om hulself oor te gee of om sonder
hulle swaar toerusting te ontsnap. Maande van die Reich se oorlogproduksie het
verlore gegaan en Duitse magte op die Oosterse front was uitgehonger vir
voorraad op dieselfde oomblik as wat die Rooi Leër sy grootskaalse teenoffensief
teen Duitsland voorberei het. Die Geallieerdes se laaste hindernis was die
Ryn-rivier: hulle het in Maart 1945 daarin geslaag om dié rivier oor te steek,
gedeelteliks te danke aan die inname van die Ludendroff-brug by Remagen. Tydens
Operasie Varsity, 'n valskermaanval in laat-Maart, het die Geallieerdes ook 'n
vastrapplek gekry aan die oostelike oewer van die Ryn. Na die Geallieerdes die
rivier oorgesteek het, het die Britse troepe na die noordooste uitgesprei in die
rigting van Hamburg, die Elbe-rivier oorgesteek en voortbeweeg na Denemarke en
die Baltiese See.

Die Amerikaanse 9de Leër het suid beweeg en die Amerikaans 1ste Leër het noord
beweeg in 'n poging om die Duitse Heeresgruppe B te omsingel by die Ruhrgebied
in Duitsland. Die Amerikaanse troepe was gelei deur generaal Omar Bradley, wat
meer as 1 300 000 soldate in sy beheer gehad het. Op 4 April 1945 was die
omsingeling voltooi en die Duitse magte, onder leiding van veldmaarskalk Walther
Model was vasgevang in die weerstandskol by die Ruhr. Ongeveer 300 000 Duitse
soldate is as krygsgevangenes geneem. Die 1ste en 9de Amerikaanse leërs het na
die ooste gedraai. Hulle het by die Elbe-rivier gehalt, waar hulle Sowjetse
troepe in mid-April ontmoet het.

Die Sowjette het hulle winteroffensief in Januarie 1944 in die Noordelike sektor
geloods en die brutale beleg van Leningrad afgelos. Die Duitsers het 'n ordelike
terugval uit die Leningrad-gebied onderneem na 'n korter linie gebaseer op die
mere na die suide. Teen Maart het die Sowjette Roemenië vanuit die Oekraïne
aangeval. Die Sowjetse magte het die 1e Panzerarmee noord van die Dnjestr-rivier
omsingel. Die Duitsers het in April daarin geslaag om uit die weerstandskol te
ontsnap en meeste van hulle manskappe te red, maar hulle swaar toerusting het in
die proses verlore gegaan. Gedurende April het die Rooi Leër 'n reeks aanvalle
naby die stad Iaşi, Roemenië, geloods, wat daarop gemik was om dié strategies
belangrike sektor te buit. Indien suksesvol sou die area gebruik kon word as 'n
basis om Roemenië in 'n someroffensief in te val. Na die Sowjetse magte die
aanval vanuit die woud Târgul Frumos geloods het, is hulle deur die Duitse en
Roemeense magte teruggehou en het die Spilmoondhede se magte daarin geslaag om
die sektor dwars deur April te verdedig.

Soos wat Sowjetse troepe nader aan Hongarye beweeg het, het Duite magte Hongarye
op 20 Maart beset. Hitler het gemeen dat die Hongaarse leier, admiraal Miklós
Horthy, moontlik nie meer 'n betroubare bondgenoot kon wees nie. Finland, wat as
deel van die Voortsettingsoorlog ook teen die Sowjetunie geveg het, het in
Februarie vrede met Stalin versoek, maar wou nie die aanvanklike voorwaardes wat
aangebied is aanvaar nie. Op 9 Junie, het die Sowjetunie die Vierde strategiese
offensief op die Kareliese Landengte geloods, wat Finland na drie maande gedwing
het om 'n vredesverdrag te aanvaar.

Voor die Sowjetunie se someroffensief kon begin met 'n aanval op Belarus, moes
hulle die eers die Krimskiereiland van die Spilmoondhede se troepe bevry. Die
oorblywende dele van die Duitse Sewentiende Leër en die Heeresgruppe Süd en
sommige Roemeense magte was afgesny en op die skiereiland agtergelaat toe die
Duitsers uit Oekraïne onttrek het. Vroeg in Mei het die Rooi Leër se 3de
Oekraïnse Front die Duitsers aangeval en die daaropvolgende veldslag het
geëindig in 'n totale oorwinning vir die Sowjetunie. Die Duitsers se poging om
oor die Swart See te ontsnap, het misluk.

Noudat die Krimskiereiland oop was, is die lang-verwagte Sowjetse someroffensief
op 22 Junie 1944 geloods. Die offensief, met die kodenaam Operasie Bagration,
het 2,5 miljoen man en 6 000 tenks ingesluit. Die doel van die offensief was om
die Duitse troepe uit Belarus te verwyder en die Duitse Heeresgruppe Mitte, wat
die sektor verdedig het, te vernietig. Dit was beplan dat die offensief
terselfdertyd as die Geallieerde landings in Normandië sou plaasvind, maar
vertragings het veroorsaak dat die offensief met 'n paar weke uitgestel is. Die
daaropvolgende veldslae het die vernietiging van die Heeresgruppe Mitte tot
gevolg gehad en het gelei tot 800 000 Duitse sterfgevalle. Dit was dan ook die
grootste nederlaag vir die Duitse Wehrmacht gedurende die Tweede Wêreldoorlog.
Die Sowjetse magte het voorwaarts beweeg en die buitewyke van Warskou op 31
Julie bereik.

Die nabyheid van die Rooi Leër het die Pole in Warskou laat glo dat hulle
binnekort bevry sou word. Op 1 Augustus het inwoners van die stad in opstand
gekom tydens die Warskou-opstand, wat deel gevorm het van die groter Operasie
Storm. Nagenoeg 40 000 versetstryders het beheer van die stad oorgeneem. Die
Rooi Leër het egter gehalt met hul opmarsing. Die enigste bystand wat aan die
Pole verleen is, was artillerievuur en Duitse troepe het na die stad beweeg op
die opstand stop te sit. Die opstand het op 2 Oktober geëindig en die Duitse
magte het dit wat van die stad oorgebly het, vernietig.

In Joego-Slawië is die Partisane uiteindelik met sukses begroet. Op 16 Junie
1944 is die Verdrag van Vis deur die Partisane en die Koninklike Regering
onderteken: hierdie verdrag het die Partisane as die leër van Joego-Slawië
bevestig. Teen die einde van Augustus is Josep Tito aangestel as personeelshoof
van die Tsjetniks, alhoewel sy koningsgesinde teenstander, Draža Mihailovic, en
ander Tsjetniks voortgehou het met hulle eie versettingsbeweging. Dié aparte
versettingsbeweging is egter uiteindelik verslaan tydens die Slag van
Lijevca-veld (30 Maart – 8 April) deur 'n Kroasiese alliansie.

Na die vernietiging van die Duitse Heeresgruppe Mitte het die Sowjetse magte die
Duitsers in mid-Julie van 1944 in die Suide aangeval. Hulle het in 'n maand se
tyd daarin geslaag om Oekraïne geheel en van die Duitsers te bevry en die Duitse
troepe het groot verliese gely. Daarna het die Sowjetse magte hulle op Roemenië
gerig. Die Rooi Leër se 2de en 3de Oekraïnse Fronte het die Duitse Heeresgruppe
Südukraine (wat uit beide Duitse en Roemeense troepe bestaan het) aangeval in 'n
poging om Roemenië te beset en die Duitse oprigtings in die sektor te vernietig.
Die uitslag van die Slag van Roemenië was 'n gehele oorwinning vir die Rooi Leër
en 'n skuif vir Roemenië vanaf die Spilmoondhede na die Geallieerdes. Bulgarye
het in September aan die Rooi Leër oorgegee. Na die Duitse onttrekking uit
Roemenië, het Sowjetse troepe Hongarye in Oktober 1944 ingevaar, maar die Duitse
Sesde Leër het drie afdelings van maarskalk Rodion Jakowlewitsj Malinowski se
Groep Plijef naby Debrecen omsingel en vernietig. Die vinnige aanval wat die
Sowjette gehoop het sou lei tot die inname van Budapest was nou stopgesit en
Hongarye sou Duitsland se geallieerde bly tot aan die einde van die oorlog in
Europa. Hierdie veldslag was die laaste Duitse oorwinning aan die Oostelike
Front.

Soos die Rooi Leër hul opmars na die Balkan voorgesit het, het Duitse troepe op
12 Oktober uit Griekeland onttrek. Terselfdertyd het die Joego-Slawiese
Partisane hul operasies na Serwië verskuif en het hulle Belgrado op 20 Oktober
met hulp van die Sowjetunie bevry. Teen die einde van die jaar het die Partisane
die oostelike helfte van Joego-Slawië en die Dalmatiese kus beheer en was hulle
teen laat Maart 1945 gereed vir 'n finale weswaartse offensief.

Die Sowjetunie het van sy nederlaag in Debrecen herstel en naderende kolonne van
die Rooi Leër het Belgrado in laat-Desember bevry en Budapest op 29 Desember
1944 bereik. Hulle het die stad omsingel en sodoende meer as 188,000 troepe van
die Spilmoondhede vasgevang, insluitende baie Duitse Waffen-SS. Die troepe in
Budapest het tot 13 Februarie 1945 uitgehou en die daaropvolgende beleëring was
een van die bloederigste tydens die oorlog. In die tussentyd het die Rooi Leër
se 1ste, 2de en 3de Baltiese Fronte was in 'n geveg met die oorblyfsels van die
Duitse Heeresgruppe Mitte en die Heeresgruppe Nord om die Baltiese streek van
die Duitsers in Oktober 1944 te ontneem. Die uitslag van die reeks veldslae was
'n permanente verlies van kontak tussen die Heeresgruppe Nord en Mitte en die
skepping van die Koerland-weerstandskol in Letland waar die Duitse 18de en 16de
Leërs (met saam meer as 250 000 man) vasgekeer was tot aan die einde van die
oorlog.

Siende dat die Balkan en die grootste deel van Hongarye teen laat Desember 1944
van Duitse troepe bevry was, het die Sowjetunie 'n massa-ontplooiing in Pole
begin om voor te berei vir die komende Winter-offensief. Sowjetse voorbereidings
was steeds besig toe Churchill aan Stalin gevra het om sy offensief so gou as
moontlik te loods, ten einde die Duitse druk in die weste te verlig. Stalin het
ingestem en die begindatum vir die offensief was vasgestel vir 12 Januarie 1945.
Die Sowjetse bevelvoerder, Iwan Konew, se troepe het die Duitsers in die suide
van Pole aangeval en hulle posisie het in omvang toegeneem vanaf hul brughoof by
die Wisła-rivier naby Sandomierz. Op 14 Januarie het Sowjetse bevelvoerder,
Konstantin Rokossowski, se magte die Duiters vanaf die Narew-rivier noord van
Warskou aangeval, terwyl bevelvoerder Georgi Sjukow se troepe in die middel
vanaf hulle brughoof naby Warskou aangeval het. Die gekombineerde Sowjetse
offensief het deur die verdediging wat Oos-Pruise gedek het, gebreek en het die
Duitse front was in chaos gedompel.

Sjukow en sy troepe teen 17 Januarie ingeneem en teen 19 Januarie het sy tenks
Lódz ook ingeneem. Ook op die 19de het Konew se troepe die Duitse voor-oorlogse
grens bereik. Aan die einde van die eerste week van die offensie het die
Sowjette 160 km diep in 'n front ingebeur wat 650 km wyd was. Die Sowjetse
aanval het is uiteindelik by die Oder-rivier aan die einde van Januarie gehalt,
slegs 60 km van Berlyn.

Die Sowjetunie het gehoop om Berlyn teen die middel van Februarie in te neem,
maar dit het geblyk dat hulle te optimisties was. Die Duitse versetting het, in
plaas van om ineen te stort, aansienlik versterk tydens die aanvang van die
aanval. Die Sowjetse voorsieningslyne kon nie aan die behoeftes van die troepe
voldoen nie. Die dooiweer van die lente, die gebrek aan lugversterking en die
vrees vir omsingeling deur flankaanvalle uit Oos-Pruise, Pommere en Silesië het
die Sowjetse offensief stopgesit. Die nuut geskepde Heeresgruppe Weichsel, onder
die bevel van Heinrich Himmler, het 'n teenaanvaal op die blootgestelde flank
van die Sowjetse Leër gepoog, maar het teen 24 Februarie misluk. Dit het dit aan
Sjukow duidelik gemaak dat die flank sekuur moes wees, voor enige aanval op
Berlyn geloods kon woord. Die Sowjette het hulle magte hergroepeer en na die
noorde aangeval en Duitse troepe in Pommere ontruim. Daarna van hulle na die
suide aan en ontruim hulle Duitse troepe uit Silesië. In die suide het drie
Duitse pogings om die omsingelde garnisoen in Boedapest te ontset, gefaal en die
stad is op 13 Februarie deur die Sowjetse magte ingeneem. Die Duitsers het
weereens 'n teenaanval geloods: Hitler het daarop aangedring om beheer oor die
Donau te verkry. Die 16 Maart het die aanval gefaal en die Rooi Leër het hulle
teenaanval op dieselfde dag geloods. Op 30 Maart het Sowjetse troepe Oostenryk
binne gegaan en Wene is op 13 April ingeneem.

Hitler het geglo dat die Sowjetunie se hoofteiken vir hulle naderende offensief
in die suide naby Praag sou wees en nie Berlyn nie. Hy het dus sy laaste
oorblywende Duitse reserwes gestuur om daardie sektor te verdedig. Die Rooi Leër
se doelwit was egter Berlyn en teen 16 April was die Sowjetunie gereed om hulle
finale aanslag op Berlyn te loods. Sjukow se magte het vanuit die middel
aangeval en het die Oder-rivier gekruis, maar is daarna deur sterk Duitse
weerstand naby Seelow vasgekeer. Na drie dae van swaar geveg en 33 000 dooie
Sowjetse soldate het die Sowjetse troepe deur die laaste verdedigingslyne van
Berlyn gebreek. Konew het die Oder-rivier vanuit die suide gekruis en was binne
slagwydte van Berlyn, maar Stalin het Konew beveel om die flanke van Sjukow se
troepe te beskerm en nie Berlyn self aan te val nie, aangesien Stalin die inname
van Berlyn aan Sjukow belowe het.[verwysing benodig] Rokossowski se troepe het
die Oder vanuit die noorde gekruis en het by Britse veldmaarskalk Bernard
Montgomery se magte in Noord-Duitsland aangesluit, terwyl Sjukow en Konew se
troepe Berlyn ingeneem het.

Teen 24 April 1945 het die Sowjetse leër die Duitse 9de Leër en 'n deel van die
4de Pantser Leër suid-oos van Berlyn omsingel. Berlyn was ongeveer dieselfde tyd
omsingel en, as 'n finale weerstandspoging, het Hitler die stad se burgers,
insluitende tieners en ou mens, opgeroep om in die Volkssturm-burgermag teen die
naderende Rooi Leër te veg. Duitse troepe aan die stad se grense is versterk
deur die oorblywende troepe wat teen die Sowjette naby Seelow geveg het. Hitler
het beveel dat die omsingelde Duitse 9de Leër, onder bevel van Generaal Theodor
Busse, uit moes breek an by die Duitse 12de Leër, onder bevel van Generaal
Walther Wenck, moes aansluit. Na die leërs bymekaar aangeluit het, het hulle
gepoog om Berlyn van die Sowjetunie te bevry: 'n onmoontlike taak. Die
oorblywende eenhede van die 9de Leër is na die woude om Berlyn gedryf, naby die
dorpie Halbe, waar hulle, tydens die Slag van Halbe, deur die Sowjetse linies
probeer breek het om die Duitse 12de Leër te bereik. 'n Klein aantal soldate het
daarin geslaag om by die 12de Leër aan te sluit en het hul weg na die weste
oopgeveg waar hulle aan die Amerikaners oorgegee het.

In die tussentyd het die geveg in Berlyn voortgeduur. Die Duitsers het 'n groot
aantal Panzerfausts tot hulle beskikking gehad – 'n soort anti-tenk-handkanon –
waarmee hulle 'n swaar tol van die Sowjetse geledere in die strate van Berlyn
geëis het. Die Sowjette het egter stedelike oorlogvoering in Stalingrad
meegemaak en die ervaring het bygedra tot hulle stadig maar sekere vooruitgang
na die middel van die stad. Die Duitse weerstand in die stad was volhoudend,
maar die Sowjetunie het uiteindelik geseëvier. Die Sowjetunie het 360 000
stergetalle gehad en die Duitsers 450 000, waaronder ook siviele burgers en
omtrent 170 000 Duitsers was gevange geneem.

Hitler en sy personeel het na die Führerbunker verhuis: 'n Betonbunker onder die
Reichs-kanseliergebou in Berlyn. Hitler het daar op 30 April 1945 saam met sy
bruid, Eva Braun, selfmoord gepleeg. Hy het reeds die vorige dag, 29 April 1945,
Grootadmiraal Dönitz, as sy opvolger as staatshoof van Duitsland aangestel.

Franklin D. Roosevelt, Winston Churchill en Josef Stalin het reëlings getref vir
'n na-oorlogse Europa by die Konferensie van Jalta in Februarie 1945. Hulle
ontmoeting het gelei tot baie belangrike besluite, soos die vorming van die
Verenigde Nasies, demokratiese verkiesings in Pole, die skuif van Poolse grense
na die weste (op Duitsland se onkoste), Sowjetse burgers sou teruggevoer word en
daar was ingestem dat die Sowjetunie Japan binne drie maande van Duitsland se
oorgawe sou inval.

Na Hitler se dood (op 30 April), het grootadmiraal Karl Dönitz die leier van die
Duitse regering geword en het hy die oorgawe van Duitsland beveel. Op 2 Mei 1945
gee Duitse troepe Berlyn oor aan die Sowjetse troepe daar.

In 'n geïsoleerde insident het die Duitse troepe in Italië reeds hulle oorgawe
op 29 April belowe: by Caserta het Kolonel Schweinitz en sy adjudant, Wenner
(wat Generaal Vietinghoff verteenwoordig het), 'n dokument onderteken wat die
onvoorwaardelike oorgawe van alle Duitse troepe in Italië vanaf 13:00 MGT (14:00
in Italië) op 2 Mei 1945 gewaarborg het. As Dönitz se verteenwoordiger in Reims,
Frankryk, beveel Kolonelgeneraal Alfred Jodl die oorgawe van alle oorblywende
troepe daar op 7 Mei. Na die finale ondertekening van Duitse oorgawe in Berlyn
op 8 Mei 1945 word Oorwinningsdag vir die eerste keer deur Westerse Geallieerdes
gevier. Te wyte aan tydsverskille het die Sowjetunie hulle eie Oorwinningsdag op
9 Mei gevier: volgens die Sowjetse horlosie het die staking van Duitse militêre
aktiwiteit een minuut na middernag plaasgevind. Sommige oorblywende Duitse
versettingstroepe was tot 11 Mei aktief (sien die Praag Offensief).

Op 3 Desember 1941 het die opperbevel van die Japannese militêre magte aan
generaal Jasoesji Okamoera die gesag gegee om die sanko sakusen of "drie
alles"-beleid te implementeer. Dié beleid was 'n verskroeide-aarde-beleid en die
"drie alles" beteken "maak alles dood", "verbrand alles" en "buit alles". Vier
dae later is die Groter Oos-Asiatiese Oorlog geloods (ook bekend as die
Pasifiese Oorlog). Minder as 24 uur na die Aanval op Pearl Harbor het Japan Hong
Kong ingeval. Nie lank daarna nie was die Filippyne en die Britse kolonies
Maleisië, Borneo en Mianmar aan die beurt: die Japannese was vasberade om die
olievelde van Nederlands-Oos-Indië in te neem. Ten spyte van versetting deur die
Filippynse, Australiese, Nieu-Seelandse, Britse, Kanadese, Indiese en
Amerikaanse troepe, het hierdie gebied binne enkele maande in Japan se hande
geval.

Op 15 Februarie 1942 teken Britse generaal Arthur Ernest Percival 'n dokument
wat die onmiddellike en onvoorwaardelike oorgawe van Singapoer en die garnisoen
daar aan generaal Tomojoeki Jamasjita belowe. Ongeveer 70 000 Britse, Indiese en
Australiese troepe word gevangene geneem.

Ná die aanval op Pearl Harbor het Japan het 'n grootskaalse offensief in Sjina
geloods. Die doel van die offensief was om die strategies belangrike stad Chande
in te neem; die Japannese het reeds twee keer tevore gefaal in hulle pogings om
hierdie stad in te neem. Japan het 120 000 soldate in vier divisies byeengebring
vir hierdie aanval. Die Sjinese het met 300 000 man geantwoord en die Japannese
leër was gou omsingel en geforseer om terug te beweeg.

Die Sjinese Nasionalistiese Kwomintang-leër, onder bevel van Tsjiang Kai-sjek,
en die Kommunistiese Sjinese Leër, onder bevel van Mao Zedong, het beide die
Japannese besetting van Sjina teëgesit, maar nooit werklik teen die Japannese
saamgewerk nie. Konflik tussen die Nasionalistiese en Kommunistiese magte het
lank voor die oorlog in aanvang geneem; dit het ook ná, en tot 'n sekere mate
ook tydens, die oorlog voortgeduur, alhoewel toe minder openlik.

Die Japannese het die oorgrote gedeelte van Birma ingeneem en die Birmaweg (wat
die land met Sjina verbind) afgesny, met die gevolg dat die Westerse
Geallieerdes die Sjinese Nasionaliste nie meer van voorraad kon voorsien nie.
Hierdie verlies het die Geallieerdes forseer om 'n groot lugbrug tussen Indië en
Sjina te skep en in stand te hou. Vlieëniers het na hierdie brug as "the Hump"
verwys. Onder bevel van die Amerikaanse Generaal, Joseph Stilwell, is die
Sjinese troepe in Indië opnuut opgelei en toegerus, terwyl voorbereidings getref
is om die Ledo-weg vanuit Indië te neem as 'n plaasvervanger vir die Birmaweg.
Hierdie poging was uiteindelik 'n enorme ingenieurstaak.

In April 1944 het die Japannese Operasie Ichi-Go geloods, met die doel om die
spoorwegroete tussen Peking en Nanking te beveilig en om alle Amerikaanse
vliegvelde onder die beheer van Generaal Chennault in die suidelike deel van
Sjina in te neem. Die operasie was suksesvol: 'n aaneenlopende deurgang tussen
Peking en Indo-Sjina is geopen en die vliegvelde was geforseer om na die
binneland te skuif. Die operasie het egter gefaal om die leër van Tsjiang
Kai-sjek te oorwin en die Amerikaners het beheer van die Mariana-eilande in die
Stille Oseaan gekry, waarvandaan hulle die Japannese Tuiseilande kon bombardeer.

Terwyl die Amerikaners stadig maar seker die Ledo-weg van Indië na Sjina gebou
het, het die Japannese in Maart 1944 hulle eie offensief op Indië geloods, wat
in die tyd nog 'n Britse kolonie was. Die "Mars na Delhi" was deur Nejati Subhas
Chandra Bose in werking gestel: Bose was die bevelvoerder van die Indiese
Nasionale Leër, 'n mag wat saamgestel is uit krygsgevangenes uit die
Brits-Indiese Leër wat deur die Japannese gevangene geneem is. Chandra het 'n
alliansie met die Nazi-party ('n geallieerde van Japan) gesoek om ontslae te
raak van die koloniale heersers van Indië en só die land se onafhanklikheid te
verkry.

Tydens die moeson, wat van Augustus tot November 1944 geduur het, is die
Japannese tot by die Chindwin-rivier in Birma agtervolg. Met die aanvang van die
droë seisoen in die begin van 1945 het die Amerikaanse en Sjinese magte
uiteindelik die Ledo-weg voltooi, alhoewel dit te laat was om enige beslissende
effek te hê. Terselfdertyd het die Britse Veertiende Leër, wat uit Indiërs,
Britte en Afrikane bestaan het, 'n offensief op Sentraal-Birma geloods. Die
Japannese magte daar het 'n hewige nederlaag gely en die Geallieerdes het hulle
na die suide gevolg, waar hulle Rangoon op 2 Mei 1945 ingeneem het.

Hitler het sy plan om die Sowjetunie in te val nie met Japan gedeel nie. Die
Sowjetunie, wat 'n oorlog op twee verskillende fronte gevrees het, het besluit
om vrede met Japan te sluit. Op 13 April 1941 het die Sowjetunie en Japan die
Sowjets-Japannese Neutraliteitsverdrag onderteken, wat die Japannese toegelaat
het om hulle aandag op die komende oorlog in die Asiatiese-Pasifiese streek te
vestig.

In die somer van 1941 het die Verenigde State, die Verenigde Koninkryk en
Nederland 'n olie-embargo teen Japan geloods, wat gedreig het om dié land van sy
vermoë te ontneem om 'n grootskaalse oorlog op die see of in die lug te voer.
Japannese magte het egter hulle opmars na Sjina voortgesit. Japan het 'n aanval
op Pearl Harbor beplan om die Amerikaanse Pasifiese Vloot te verswak en dan die
olievelde in Nederlands-Indië in beslag te neem.

Op 7 Desember het Japan amper terselfdertyd drie verrassingsaanvalle op Pearl
Harbor, Thailand en die Britse gebiede van Maleia en Hongkong geloods. 'n
Japannese vragvloot het die onverwagte aanval op Pearl Harbor geloods. Die
oorval het die meeste van die Amerikaanse vliegtuie daar vernietig en het die
hoof Amerikaanse slagvloot buite aksie gestel: drie slagskepe was gekelder en
vyf ander was hewig beskadig. Die hoofdok, voorraad- en werkswinkels was gou
herstel. Die basis se brandstofvoorraadfasiliteite was onbeskadig gelaat,
ironies genoeg kon die verlies van hierdie fasiliteite die hele vloot in die
Stille Oseaan belemmer. Die aanval het die Amerikaanse publiek verenig in hul
begeerte om wraak te neem op Japan. Die volgende dag, op 8 Desember, het die
Verenigde State (en die Verenigde Koninkryk) oorlog teen Japan verklaar.

Tegelyk met die aanval op Hawaiï, het die Japannese ook Wake-eiland aangeval, 'n
Amerikaanse gebied in die Stille Oseaan. Die aanvanklike landingspoging was deur
die Amerikaanse Vloot teruggedryf en die weerstand het tot 23 Desember aangehou.
Die Japannese het versterkings gestuur en die Amerikaanse garnisoen het oorgegee
toe dit duidelik word dat daar geen Amerikaanse aflossingstroepe onderwerg was
nie.

Japan het ook die Filippyne, 'n Amerikaanse Gemenebes, op 8 Desember ingeval.
Amerikaanse en Filippynse magte, onder die bevel van generaal Douglas MacArthur,
was geforseer om terug te trek na die Bataanse Skiereiland. Volgehoue versetting
het tot April aangehou, wat die Geallieerdes kosbare tyd besorg het. Na hulle
uiteindelike oorgawe, was die oorblywende Amerikaanse en Filippynse troepe op
die Bataanse Dodemars gelei. Geallieerde versetting het vir nóg 'n maand
volgehou op die eilandvestiging, Corregidor, maar het ook uiteindelik oorgegee.
Generaal MacArthur, wat op bevel na Australië teruggetrek het, het gesweer "Ek
sal terugkeer".

Die Britse vloot is swaar getref toe hulle op 10 Desember twee belangrike
slagskepe, HMS Prince of Wales en HMS Repulse, verloor het. Beide skepe is deur
85 Japannese bomwerpers en torpedovliegtuie aangeval; die aanvallende vliegtuie
was in Saigon gebaseer en 840 Britse matrose het omgekom. Winston Churchill het
oor dié gebeurtenis gesê: "In die hele oorlog het ek nooit 'n meer direkte skok
gekry nie".

Duitsland het op 11 Desember oorlog verklaar teen die Verenigde State, alhoewel
dit nie deur die Driesydige Verdrag vereis was nie. Hitler het gehoop dat Japan
Duitsland sou ondersteun deur die Sowjetunie aan te val. Dit was egter nie die
geval nie: Japan het 'n nie-aanvalsverdrag onderteken en het verkies om op die
uitbreiding van die Japannese Ryk na Sjina, Suidoos-Asië en die Stille
Oseaan-gebied te fokus. In plaas daarvan dat Duitsland se oorlogsverklaring 'n
tweede front na die USSR geopen het, het dit eerder daarin geslaag om enige
opposisie in die Verenigde State oor húl deelname aan die oorlog te stil.

Die Geallieerdes was amptelik op 1 Januarie 1942 gevorm in die Verklaring deur
Verenigde Nasies. Die American-British-Dutch-Australian Command
("Amerikaanse-Britse-Nederlandse-Australiese Kommando") of ABDACOM was gestig om
die Geallieerde magte in Suidoos-Asië te verenig. Dit was die eerste Geallieerde
opperbevel van die oorlog. ABDACOM se vloot was egter byna vernietig in die Slag
in die Javasee: op daardie tydstip in die oorlog was dit die grootste seeslag
van die oorlog en het geduur vir twee dae, vanaf 28 Februarie tot 1 Maart. Die
gesamentlike bevel was kort daarna opgeskort en vervang deur drie Geallieerde
opperbevelvoerders in die suide van Asië en die Stille Oseaan-gebied.

In April het die Doolittle-inval, die eerste Geallieerde lugaanval op Tokio, die
moraal in die Verenigde State 'n hupstoot gegee en veroorsaak dat Japan sy
hulpmiddels gebruik het om eerder op tuisverdediging te konsentreer. Die aanval
self het egter min fisiese skade berokken.

Vroeg in Mei het die Japannese Mo Sakusen (Operasie Mo) geïmplementeer: 'n plan
waarvolgens hulle Port Moresby in Nieu-Guinee sou inneem. Die eerste fase van
die plan was egter deur die Verenigde State en Australië se vlote gekortwiek,
tydens die Slag van die Koraalsee. Hierdie slag was beide die eerste slag geveg
deur vliegdekskepe en die eerste slag waar die teenpartye nooit direkte visuele
kontak gemaak het nie. Die Amerikaanse vliegdekskip, USS Lexington, was gekelder
en die USS Yorktown was erg beskadig, terwyl die Japannese hulle ligte
vliegdekskip, Shoho, verloor het en hul groter Shokaku matige skade gely het.
Die Japannese vliegdekskip Zuikaku het die helfte van haar vrag (vliegtuie)
verloor en kon, saam met Shokaku, nie aan die naderende Slag van Midway in die
Stille Oseaan deelneem nie. Die slagveld was 'n taktiese oorwinning vir Japan,
aangesien hulle meer skade berokken het as wat hulle self ervaar het, maar dit
was weer 'n strategiese oorwinning vir Amerika, siende dat die beplande
Japannese aanval op Port Moresby voorkom is.

In die ses maande ná die aanval op Pearl Harbor het die Japannese byna al hulle
skeepsdoelwitte bereik. Hulle vloot van elf slagskepe, tien vliegdekskepe,
agtien swaar en twintig ligte kruisers het relatief ongeskonde gebly. Hulle het
daarin geslaag om al die Amerikaanse slagskepe in die Stille Oseaan te kelder of
erg te beskadig. Die Britse en Nederlands-Oosterse vlote was vernietig en die
Koninklike Australiese Vloot was terug na die hawe gedryf. Die Japannese
oorwinnings het berus by 'n verdedigende buitegrens van hul keuse, wat gestrek
het van die middel van die Stille Oseaan, tot by Nieu-Guinee en verder tot by
Birma.

Die enigste gewigtige strategiese opposisie wat tot die Geallieerdes se
beskikking was, was die vlootbasis by Pearl Harbor, insluitende die Amerikaanse
Stille Oseaan-vloot se drie vliegdekskepe. Beide kante het 'n bepalende veldslag
tussen vliegdekskepe as onvermydelik beskou en die Japannese was vol vertroue
dat hulle getallevoordeel, 10 vliegdekskepe in vergelyking met die Geallieerdes
se 3, hulle die deurslag sou gee. Japan het ook die uitstekende
vliegdekskip-gebaseerde vegvliegtuig Mitsubishi A6M Zero tot hul beskikking
gehad. Hulle het 'n taakmag na Midway-atol gestuur, 'n losliggende deel van die
Hawaiïese Eilande, met die doel om die oorblywende Amerikaanse vloot in 'n geveg
te lok. Op 5 Junie het die Amerikaanse duikbomwerpers (wat op die vliegdekskepe
gebaseer was) die Japannese mag waargeneem en daarin geslaag om vier van Japan
se beste vliegdekskepe te kelder tydens die Slag van Midway. In ruil het hulle
een vliegdekskip, Yorktown, verloor. Dit was 'n reuse oorwinning vir die
Verenigde State en het 'n keerpunt in die oorlog in die Stille Oseaan aangedui.
Die spoed waarmee Amerikaners skepe en vliegtuie vervaardig het, het die
Japannese vermoëns oorskry en Japan het nie weer dieselfde getallevoordeel
geniet nie.

Op 7 Augustus het die Amerikaanse Vloot die Slag van Guadalcanal begin. Vir die
volgende ses maande het die Amerikaanse magte die Japannese magte om beheer van
die eiland geveg. In die tussentyd het hulle vlote vurige ontmoetings in die
nabye waters gehad, insluitende die Slag van Savo-eiland, die Slag van Cape
Esperance, die Seeslag van Guadalcanal en die Slag van Tassafaronga.

Laat Augustus en vroeg September, terwyl die slagvelde op die Kokoda-pad en
Guadalcanal voortgewoed het, is 'n aanval deur die Japannese seesoldate by die
oostelike punt van Nieu-Guinee deur Australiese magte verslaan. Hierdie Slag van
Milne Bay was die eerste nederlaag vir Japannese landmagte tydens die Pasifiese
Oorlog.

Op 22 Januarie, ná 'n strawwe slagveld by Bona en Guna, het Australiese en
Amerikaanse magte die belangrikste Japannese strandhowe in die ooste van
Nieu-Guinee teruggeneem.

Amerikaanse gesagvoerders het Guadalcanal op 9 Februarie as beveilig verklaar.
Magte uit Nieu-Seeland, Australië en die Pasifiese Eilande het die verlengde
taak onderneem om besette dele van die Solomon-eilande, Nieu-Guinee en die
Nederlands-Oos-Indië terug te neem, waartydens hulle van die sterkste versetting
tydens die oorlog ervaar het. Die res van die eilande was in 1943 ingeneem.

Op 30 Junie het die Geallieerdes Operasie Cartwheel geloods, 'n groot strategie
vir die suide en suidweste van die Stille Oseaan, wat daarop gemik was om die
belangrike Japannese basis by Rabaul (in Nieu-Guinee) te isoleer en van daar van
eiland tot eiland te beweeg tot hulle Japan bereik. Drie hoofdoelwitte is
geïdentifiseer: herowering van Tulagi en die Santa Cruz-eilande; herowering van
die noordkus van Nieu-Guinee en die sentrale Solomon-eilande en die verswakking
van die basis by Rabaul en ander verwante basisse.

In November het die Amerikaanse vloot die Slag van Tarawa gewen; dit was die
eerste amfibiese aanval op die Pasifiese oorlogstoneel. Die hoë aantal
sterfgevalle aan die Amerikaanse kant het hewige protes in die Verenigde State
uitgelok: dit was onverstaanbaar dat die groot verlies aan menselewens nodig was
vir so 'n klein en skynbaar onbelangrike eiland. Die Geallieerdes het 'n nuwe
beleid aanvaar en sonder meer Japannese eilandvestigings verbygesteek: die
Japannese troepe daar was afgesluit van voorraadaanvulling en kon ook nie deur
versterkingstroepe verlos word nie.

Die Geallieerde vooruitgang in die Stille Oseaan het aangehou met die inname van
die Marshall-eilande voor die einde van Februarie 1944. Sowat 42 000 Amerikaanse
soldate en seesoldate het op 31 Januarie op die Kwajalein-atol geland. Die Slag
van Kwajalein het daar plaasgevind en die eiland is op 6 Februarie ingeneem.
Daarna het die Amerikaanse Vloot die Japannese in die Slag van Eniwetok
verslaan.

Die strategiese doelwit van die Verenigde State was om lugbasisse in te win wat
binne bombarderingsafstand was van die Boeing B-29 Superfortress-bomwerpers op
die Mariana-eilande, veral Saipan, Tinian en Guam. Op 11 Junie het die
Amerikaanse vloot Saipan, wat deur 72 000 Japannese troepe verdedig is,
gebombardeer. 77 000 seesoldate het vanaf die 15de daar voet aan wal gesit en
die eiland was teen 9 Julie beveilig. Japan het 'n groot deel van sy
verswakkende vloot in die Slag van die Filippynse See (19 – 20 Junie) gebruik,
maar het hewige vliegtuig- en skeepsverliese gely. Ná hierdie slagveld was Japan
se vliegdekskipmag nie meer militêr effektief nie. Met die inname van Saipan was
Japan ook uiteindelik binne bereik van die B-29-bomwerpers.

Guam is op 21 Julie ingeval en op 10 Augustus ingeneem, maar die Japannese het
verwoed teruggeveg: opruimingsoperasies het lank na die amptelike einde van die
veldslag voortgeduur. Tinian-eiland was op 24 Julie ingeval en op 1 Augustus
ingeneem. Napalm is vir die eerste keer in die oorlog tydens hierdie operasie
gebruik.

Generaal MacArthur se troepe het die Filippyne bevry, ná hulle op 20 Oktober op
Leyte-eiland geland het. Die Japannese het hulle voorberei vir 'n strawwe
verdediging en het hulle laaste vlootmagte gebruik in 'n mislukte poging om die
invallende magte tydens die Slag van Leyte Golf te vernietig. Die seeslag het
van 23 tot 26 Oktober 1944 geduur en word beskou as een van die grootste
seeslagte in die geskiedenis. Dit was ook die eerste slag wat Japannese
kamikaze-aanvalle gesien het. Tydens die slag is die Japannese slagskip Musasji,
een van die twee grootste slagskepe wat ooit gebou is, deur 19 Amerikaanse
torpedo's en 17 bomme gekelder.

Deur 1944 het Geallieerde duikbote en vliegtuie Japannese handelskepe aangeval.
Die Japannese nywerheid was skielik ontneem van dié grondstowwe wat hulle danksy
die oorlog verkry het. Die hoofteiken was olie en Japan het aan 'n tekort begin
lei teen die einde van 1944. Deur die loop van 1944 het duikbote meer as twee
miljoen ton skeepsvragte gekelder, waarvan die Japannese minder as een miljoen
ton kon vervang. Tydens Januarie 1945 het die Verenigde State se Sesde Leër op
Luzon, die hoofeiland in die Filippyne, geland. Manila was teen Maart
teruggeneem.

Die Amerikaners het die Japannese eiland Iwo Jima in Februarie ingeneem. Die
eiland was psigologies belangrik, siende dat dit 'n tradisionele Japannese
gebied was wat onder administrasie van die Tokio-prefektuur was. Die eiland was
sterk verdedig met baie ondergrondse verskansings, maar was uiteindelik deur die
seesoldate ingeneem nadat hulle Suribatsji ingeneem het, 'n slapende vulkaan wat
'n hoeksteen van die Japannese verdediging gevorm het. Die aanwins van Iwo Jima
was van onskatbare waarde vir die Geallieerdes, aangesien dit twee vliegvelde
besit het wat gebruik is vir noodlandings deur die B-29-bomwerpers en omdat dit
naby genoeg was om vegtersbegeleiding te bied wat die Japannese Tuiseilande kon
bereik.

Met die daaropvolgende inname van Okinawa-eiland, wat van April tot Junie geduur
het, is die Japannese tuisland nog meer binne bereik van skeeps- en lugaanvalle
gebring. Die Japannese het die eiland met grondmagte en kamikaze-vlieëniers
verdedig, asook die selfmoordmissie van die slagskip Yamato, wat deur
Amerikaanse duikbomwerpers gekelder is. Die Amerikaners het 'n aantal stede,
waaronder ook Tokio, met brandbomme aangeval en in Tokio alleen het ongeveer
90 000 mense omgekom in die aanvanklike aanval. Die digbevolktheid rondom
produksiesentrums en die houtkonstruksies van die wonings het bygedra tot die
groot verlies van menselewens. Die hawens en belangrike watergange van Japan was
tydens Operasie Uithongering met myne bestook, wat die logistiek van hierdie
eilandnasie ernstig ontwrig het.

Die laaste groot offensief in die suidwestelike gedeelte van die Stille Oseaan
was die Borneo-veldtog in die middel van 1945, wat daarop gemik was om die
oorblywende Japannese magte in Suidoos-Asië verder te isoleer en die bevryding
van Geallieerde krygsgevangenes te bewerkstellig.

Die laaste Geallieerde konferensie van die Tweede Wêreldoorlog was in die
voorstad Potsdam, net buite Berlyn, van 17 Julie tot 2 Augustus 1945 gehou.
Tydens die Konferensie van Potsdam was daar ooreenkomste tussen die Geallieerdes
getref oor beleide rakende 'n besette Duitsland. 'n Ultimatum vir die
onvoorwaardelike oorgawe van Japan is ook uitgereik.

Harry Truman, die president van die Verenigde State, het besluit om die nuwe
atomiese wapen te gebruik, ten einde 'n vroeër einde aan die oorlog te bring.
Die slagveld wat by Okinawa plaasgevind het, het gewys dat 'n inval van die
Japannese tuisland (wat vir November beplan was), tot 'n groot aantal
Amerikaanse sterfgevalle sou lei. Die amptelike benadering wat aan die Minister
van Oorlog gegee is, is 1,4 miljoen Geallieerde sterfgevalle, alhoewel sommige
geskiedkundiges dit nie eens is dat dit werklik die geval sou wees nie. 'n Inval
sou ook die dood van miljoene Japannese soldate beteken het, asook burgers wat
deel van die burgerlike verdedigingsmag gevorm het.

Op 6 Augustus 1945 het 'n B-29-bomwerper, die Enola Gay, 'n kernwapen genaamd
Little Boy op Hirosjima laat val, wat die stad geheel en al vernietig het. Drie
dae later, op 9 Augustus, het 'n ander B-29-bomwerper, genaamd Bockscar, 'n
tweede kernwapen met die naam Fat Man op die hawestad Nagasaki laat val.

Op 8 Augustus, twee dae na die atoombom op Hirosjima laat val is, het die
Sowjetunie, wat in April afstand gedoen het van sy nie-aanvalsverdrag met Japan,
die Japannese in Mantsjoerye aangeval. Die aanval was deur die Sowjetse
weermagsgroepe uitgevoer. In minder as twee weke is die Japannese leër in
Mantsjoerye, wat uit meer as 'n miljoen man bestaan het, deur die Sowjette
vernietig. Die Rooi Leër het op 18 Augustus na Noord-Korea beweeg; gevolglik is
Korea by die 38ste breedetegraad in Sowjetse en Amerikaanse sones verdeel.

Die Amerikaanse gebruik van kernwapens teen Japan en die Sowjetse inval van
Mantsjoerye het Keiser Hirohito sover gebring dat hy die bestaande regering
omseil het en tussenbeide getree het om 'n einde aan die oorlog te bring. In sy
radiotoespraak aan die nasie het hy geen melding van die Sowjetunie se intrede
tot die oorlog gemaak nie, maar in sy "Reskrip aan soldate en matrose" van 17
Augustus, waarin hy 'n vuurstaking beveel asook die neerlê van wapens, het hy
die verhouding tussen die Sowjetse toetreding tot die oorlog en sy besluit om
oor te gee beklemtoon, en geen melding gemaak van die kernwapens nie.

Japan het op 15 Augustus 1945 oorgegee en die geskrewe oorgawingsverdrag is op 2
September onderteken. Japannese troepe in Sjina het op 9 September 1945 aan die
Sjinese oorgegee.

Die einde van die oorlog het die afhanklikheid van baie Britse kroonkolonies en
Nederlandse gebiede teweeg gebring, asook die vorming van nuwe nasies en
alliansies in Asië en Afrika. Die Filippyne is in 1946 afhanklikheid toegestaan,
soos vroeër deur die Verenigde State belowe. Frankryk het gepoog en gefaal om
beheer oor hul kolonies in Indo-Sjina te herwin.

Pole se grense is opnuut vasgestel om dele van vooroorlogse Duitsland in te
sluit, waaronder Oos-Pruise en Opper-Silesië, terwyl die land meeste van die
gebiede wat deur die Sowjetunie geneem was in die Molotow-Ribbentrop-verdrag van
1939 aan die Sowjetunie afgegee is. Pole het dus as geheel effektief na die
weste geskuif. Duitsland was in vier besettingsones verdeel en die drie sones
onder die Westerse Geallieerdes is as 'n grondwetlike monargie herstig. Die
Sowjetunie se invloed het gegroei soos hulle, met die stilswyende goedkeuring
van die Weste, hul heerskappy oor die grootste dele van Oos-Europa gevestig het
en hul grense geskuif het om dele van Pole en Finland in te sluit. Hierdie
Westerse passiwiteit sou later in Sowjets-beheerde lande as die "Westerse
verraad" bekend staan. Europa was op informele wyse in Westerse en Sowjetse
invloedsfere gedeel, wat die bestaande spanning tussen die twee groepe verhoog
het en gehelp het om aanleiding tot die Koue Oorlog te gee.

Om toekomstige konflikte te vermy (of ten minste te minimaliseer), het die
geallieerde nasies in 1945 in San Francisco, onder leiding van die Verenigde
State, die Verenigde Nasies gevorm. Een van die eerste dade van die Verenigde
Nasies was die skepping van die Israelse staat, deels in antwoord op die Sjoa.

In 1947 het die Amerikaanse Minister van Buitelandse Sake, George Marshall die
"Europese Herstellingsprogram" ontwikkel, beter bekend as die Marshall-plan. Die
plan was van 1948 tot 1952 in uitvoering en het 13 miljard dollar vir die
heropbouing van Wes-Europa toegestaan. Die Duitse besettingsones was
geko-ordineer deur die Geallieerde Kontroleraad en in 1949 het die Amerikaanse,
Britse en Franse sones saamgesmelt om die Federale Republiek van Duitsland te
vorm; die Sowjetse sone het die Duitse Demokratiese Republiek geword. In
Duitsland het ekonomiese onderdrukking en "denazifisering" plaasgevind. Miljoene
Duitsers en Pole was uit hulle tuislande verdryf as 'n gevolg van
gebiedsanneksasies in Oos-Europa soos ooreengekom tydens die Konferensie van
Jalta en die Konferensie van Potsdam. In die Weste is Elsas-Lotharinge aan
Frankryk terugbesorg en die Saar-area was van Duitsland geskei. Oostenryk is in
vier besettingsones gedeel, wat weer in 1955 herenig het om die Republiek van
Oostenryk te vorm. Die Sowjetunie het groot dele van die Balkan en Sentraal- en
Oos-Europa beset. In alle lande wat deur hulle beset was, met die uitsondering
van Oostenryk, het die Sowjetunie Kommunistiese regimes daar gehelp om bewind te
kry. Die Sowjetunie het ook die Baltiese lande Estland, Letland en Litaue
geannekseer.

In Asië is Japan deur die Verenigde State beset en deur troepe van die Statebond
bygestaan, tot die vredesverdrag in 1952 in werking getree het. Die Japannese
regering was onder generaal Douglas MacArthur ontbind en vervang deur 'n
grondwetlike monargie met 'n keiser as skynhoof. Japan se nederlaag het ook
gelei tot die stigting van die Verre Oosterse kommissie, wat beleide vir Japan
uiteengesit het wat vervul moes word onder die terme van hul oorgawe. Ingevolge
die ooreenkomste wat tydens die Konferensie van Jalta getref is, het die
Sowjetunie Sakhalin-eiland en die Koeril-eilande beset en daarna geannekseer.
Die Japannese besetting van Korea is beëindig, maar die skiereiland is tussen
die Verenigde State en die Sowjetunie langs die 38ste breedtegraad verdeel. In
'n verdeelde Korea sou Suid-Korea (met die ondersteuning van die V.S.) later
teen die kommunistiese Noord-Korea veg in die Koreaanse Oorlog.

Die Tweede Wêreldoorlog was 'n beslissende oomblik in Sjina se geskiedenis. Voor
die oorlog teen Japan is Sjina byna 'n eeu lank verneder deur verskeie
imperialistiese magte en was dit telkens semi-koloniale status verwys. Die
oorlog het egter Sjina se internasionale status aansienlik verhoog. Die sentrale
regering, onder Tsjiang Kai-sjek, het daarin geslaag om meeste van die ongelyke
verdrae wat Sjina in die laaste eeu onderteken het te herroep; daarna het Sjina
een van die stigterslede van die Verenigde Nasies geword, asook 'n permanente
lid van die Veiligheidsraad. Sjina het ook Mantsjoerye en Taiwan teruggewin. Agt
jaar se oorlog het egter die sentrale regering swaar belas en baie van die
nasiebouende maatreëls wat aangeneem is sedert die begin van die regering se
bewind in 1928 is deur die oorlog omvergewerp. Kommunistiese aktiwiteite het ook
wyd in besette dele versprei, wat die naoorlogse administrasie van hierdie dele
bemoeilik het. Ontsaglike oorlogskade en die hiperinflasie daarna het die
bevolking ontmoedig, saam met die voortdurende Sjinese Burgeroorlog tussen
Kwomintang (die nasionalistiese party) en die Kommuniste. Gedeeltelik te wyte
aan die knou wat sy weermag en regering in die oorlog teen Japan gelei het, het
die Kwomintang, saam met die staatsmasjiene, in 1949 na Taiwan teruggetrek en in
sy plek het die Sjinese kommuniste die Volksrepubliek van Sjina op die hoofland
gevestig.

Benaderings vir die totaal stergevalle tydens die oorlog verskil, maar die
meeste stel voor dat sowat 60 miljoen mense gedurende die oorlog gesterf het:
ongeveer 20 miljoen soldate en 40 miljoen burgers.

Baie burgers het gesterf as gevolg van siekte, verhongering, massamoorde en
volksmoorde. Van die totale sterftes tydens die Tweede Wêreldoorlog, was 'n
beraamde 85% aan die Geallieerdes se kant (meesal Sowjets en Sjinees) en 15% aan
die kant van die Spilmoondhede. Een benadering is dat 12 miljoen burgers in
Duitse konsentrasie en verdelgingskampe gesterf het (insluitende nie-Joodse
slagoffers), 1,5 miljoen slagoffers deur bomaanvalle gedood is en 7 en 7,5
miljoen in Europa en Sjina, respektiewelik, as gevolg van ander oorsake.
Presiese syfers vir die aantal sterfgevalle verskil aansienlik, siende dat die
oorgrote meerderheid van die sterftes nie aangeteken is nie.

Die Sjoa (holocaust) was die uitmoring van ongeveer ses miljoen Europese Jode,
asook 3 tot 5 miljoen ander mense wat beskryf is "lewens wat nie lewe werd is
nie". Dit was deel van 'n doelbewuste uitwissingsprogram wat beplan en uitgevoer
is deur die Nasionale Sosialistiese regering in Duitsland onder leiding van
Adolf Hitler.

Naas die Nazi-konsentrasiekampe, het die Sowjetse Goelag, of arbeidskampe, die
dood van burgers van besette lande soos Pole, Litaue, Letland en Estland tot
gevolg gehad, asook Duitse krygsgevangenes en selfs Sowjetse burgers wat
ondersteuners (of beweerde ondersteuners) van die Nazi-regering was. Japannese
gevangenekampe het ook hoë sterfgetalle gehad: baie was gebruik as arbeidskampe
en die verhongeringstoestande tussen Amerikaanse, Britse, Australiese en ander
gevangenes uit die Statebond was nie veel beter as dié wat in Duitse kampe
geheers het nie. Een benadering stel voor dat 3,5 miljoen Sowjetse
krygsgevangenes tydens die oorlog oorly het. Die geskiedkundige Richard Overy
gee 'n getal van 5,7 miljoen Sowjetse krygsgevangenes, waarvan 57% gesterf het
of vermoor is.

Volgens 'n gesamentlike studie deur geskiedkundiges, insluitende Zhifen Ju, Mark
Peattie, Toru Kubo en Mitsuyoshi Himeta, is meer as 10 miljoen Sjinese deur die
Japannese leër gemobiliseer en as slawe gebruik in Mantsjoerye en Noord-Sjina.
Volgens Mitsuyoshi Himeta het ten minste 2,7 miljoen Sjinese gesterf as gevolg
van generaal Jasoesji Okamoera se verskroeide aarde-beleid, die Sanko sakusen.

Op 19 Februarie 1942 het Roosevelt die Uitvoerende Bevel 9066 onderteken, wat
gelei het tot die internering van ongeveer 150 000 Amerikaanse Japannese en
11 000 Amerikaanse Italianers en Duitsers, asook sommige emigrante van Hawaiï
wat gevlug het na die bombardering van Pearl Harbor.

Ondanks die internasionale verdrae en 'n besluit geneem deur die Volkebond op 14
Mei 1938, wat die gebruik van giftige gasse deur Japan sterk afgekeur het, het
die Keiserlike Japannese Leër dikwels chemiese wapens gebruik. Uit vrees vir
vergelding vanaf die Weste, is die wapens slegs teen ander Asiatiese lande
gebruik wat as "ondergeskik" beskou was deur keiserlike propaganda. Volgens die
geskiedkundiges Yoshiaki Yoshimi en Seiya Matsuno, is die goedkeuring vir die
gebruik van chemiese wapens deur spesifieke bevele van Hirohito self gegee. Die
keiser het byvoorbeeld die gebruik van giftige gasse op 375 verskeie geleenthede
tydens die inval van Wuhan (Augustus tot Oktober 1938) goedgekeur.

Baie eenhede wat deel van die Japannese leër was het met bakteriologiese wapens
op mense geëksperimenteer, insluitende die berugte Eenheid 731, wat in 1939
volgens keiserlike bevel by die Kwantoeng-leër ingelyf is. Sulke wapens is
hoofsaaklik in Sjina gebruik en, volgens sommige Japannese oorlogsveterane, teen
Mongoolse en Sowjetse soldate in 1939 tydens die Slag van Halhin Gol( (1939).
Volgens sommige dokumente wat in 2004 in die Australiese nasionale argiewe deur
Yoshiaki Yoshimi en Yuki Tanaka gevind is, is sianiedgas op Australiese en
Nederlandse gevangenes getoets op die Kai-eilande in November 1944.

Massiewe strategiese lugbombardering deur beide die Geallieerdes en die
Spilmoondhede het die lewens van honderde duisende burgers gekos.
Anglo-Amerikaanse bombardering van Duitsland het tot 600 000 burgerlewens
vernietig, met die bombardering van Dresden wat tussen 24 000 and 40 000 lewens
geëis het. Die Engelse stad Londen het is ook deur die Duitse Luftwaffe
gebombardeer tussen September 1940 en Mei 1941, as deel van hul Blitz-aanval op
Brittanje; tydens een strek is die stad vir 57 opeenvolgende aande gebombardeer.
Die Tweede Wêreldoorlog het ook die eerste en (tot sover) enigste gebruik van
kernwapens tydens stryd gesien: twee atomiese wapens is deur die Verenigde State
van Amerika op die Japannese stede, Hirosjima en Nagasaki, laat val. 'n Beraamde
200 000 mense het as gevolg van hierdie twee aanvalle gesterf.

Van 1945 tot 1951 is Duitse en Japannese amptenare en personeel vir
oorlogsmisdade aangekla. Aanklagtes het misdade teen vrede, misdade teen die
mensdom, die voer van aanvalsoorloë en ander misdade ingesluit. Die mees senior
Duitse amptenare was verhoor tydens die Neurenberg-verhore en baie Japannese
amptenare by die Oorlogsmisdaadverhoor van Tokio en ander verhore in die
Asië-Pasifiese gebied. Baie minder-senior amptenare was skuldig verklaar in
kleiner verhore, insluitende opvolgende verhore deur die Nuremberg-geregsbank,
die Dachau-verhore en die Chabarowsk-verhore.



https://af.wikipedia.org/wiki/Rusland

Rusland (Russies: Россия, Rossija), amptelik die Russiese Federasie (Russies:
Российская Федерация, Rossijskaja Federatsija), is 'n land wat gedeeltelik in
Europa en gedeeltelik in Asië lê. Die land lê egter vanuit 'n politieke oogpunt
in Europa omdat die belangrikste deel, ook die hoofstad, Moskou, Europees is en
sowat 70% van die bevolking daar woon.

Met sy oppervlak van 17 098 242 km² is Rusland by verre die grootste land ter
wêreld, byna twee maal so groot soos die tweede grootste land, Kanada. Dit grens
aan (antikloksgewys van NW na SO): Noorweë, Finland, Estland, Letland, Litaue,
Pole, Wit-Rusland, Oekraïne, Georgië, Azerbeidjan, Kasakstan, die Volksrepubliek
van Sjina, Mongolië en Noord-Korea. Verder is dit deur 'n see of smal seestraat
geskei van die Verenigde State van Amerika (Alaska), Kanada, Turkmenistan, Iran,
Turkye, Swede en Japan.

Die geskiedenis van Rusland begin met die oprigting van die eerste Russiese
stede Slovensk en Staraya Rusa in 2395 v.C.. Kiëf-Roes het in die 9de eeu
ontstaan. Dit is deur Wikings regeer en het in 988 die Christelike geloof van
die Bisantynse Ryk aanvaar. Kiëf-Roes het uiteindelik verbrokkel en in talle
klein feodale Russiese state verdeel. Die belangrikste hiervan was die
Groothertogdom van Moskou of Moskowië. Moskou het mettertyd die omringende
Russiese prinsdomme herenig en die plek van Kiëf-Roes ingeneem. Teen die 18de
eeu het die land uitgebrei tot die groot Russiese Ryk, wat gestrek het van Pole
tot die Stille Oseaan.

In die 20ste eeu het Rusland as die Russiese Sosialistiese Federale
Sowjetrepubliek (RSFSR) die kern gevorm van die Sowjetunie, die wêreld se eerste
en grootste grondwetlik sosialistiese staat en saam met die Verenigde State van
Amerika een van die wêreld se twee supermoondhede. Toe die Sowjetunie in 1991
verbrokkel, is die Russiese Federasie gestig. Rusland is 'n permanente lid van
die Verenigde Nasies se Veiligheidsraad en 'n voorste lid van die Gemenebes van
Onafhanklike State (GOS) en die G8.

Die Russiese Federasie lê uitgestrek oor die grootste deel van Noord-Eurasië.
Vanweë sy grootte is daar groot eentonigheid én afwisseling. Sy klimaat,
plantegroei en grondsoorte strek oor 'n groot gebied. Saam met die klimaat
wissel die plantegroei: van die toendra van die Oos-Europese Vlakte en die taiga
(naaldboomwoude) tot die steppe (grasvelde) en halfwoestyn aan die Kaspiese See.
Daar is 23 Wêrelderfenisgebiede in die land.

Die twee punte van Rusland wat die verste van mekaar geleë is, is sowat 8 000 km
uitmekaar: die grens met Pole en die verre suidooste van die Koeril-eilande naby
Japan. Rusland is oor elf tydsones versprei.

Die land het die wêreld se grootste oppervlakte woude en is bekend as "die longe
van Europa". Net die Amasonereënwoud absorbeer meer koolstofdioksied. Dit
voorsien Europa en die hele wêreld van 'n enorme hoeveelheid suurstof.

Russiese hengelvlote het toegang tot drie van die wêreld se oseane – die
Atlantiese, die Arktiese en die Stille Oseaan – en hulle verskaf baie van die
wêreld se visvoorraad. Die Kaspiese See is die bron van wat beskou word as die
wêreld se beste kaviaar.

Die grootste deel van Rusland bestaan uit uitgestrekte vlaktes, hoofsaaklik
steppe na die suide en digte woude na die noorde met toendra aan die noordelike
kus. Bergreekse word aangetref aan die suidelike grense: die Kaukasus, met Berg
Elbroes, teen 5 642 m (18 511 vt) is Rusland en Europa se hoogste punt; en die
Altai, asook in die oostelike dele, soos die Werchojansk-reeks en die vulkane op
die Kamtsjatka-skiereiland. Die Oeralberge strek noord-suid en verdeel Europa en
Asië. Dit is ook ryk aan minerale bronne. Altesaam 10% van die wêreld se
bewerkbare grond lê in Rusland.

Rusland se kuslyn is langer as 37 000 km aan die Arktiese en die Stille Oseaan,
sowel as die Oossee, See van Azof, Swartsee en Kaspiese See. Die Barentssee,
Witsee, Karasee, Laptefsee, Oos-Siberiese See, Tsjuktsji-see, Beringsee, See van
Ochotsk en die See van Japan is met Rusland verbind. Groot eilande en
eilandgroepe sluit in Nowaja Zemlja, die Franz Josef-land, die Sewernaja Zemlja,
die Nieu-Siberiese Eilande, Wrangeleiland, die Koerileilande en Sachalin.

Rusland het duisende riviere en mere en het dus een van die wêreld se grootste
binnelandse waterbronne. Die grootste van sy watermassas is die Baikalmeer, die
wêreld se diepste en mees onbesoedelde varswatermeer. Dit bevat meer as 'n vyfde
van die wêreld se vars water. Ander groot mere is onder andere die Ladoga en die
Onega.

Van sy 100 000 riviere is die Wolga die land se bekendste, nie net omdat dit die
langste rivier in Europa is nie, maar ook vanweë sy groot rol in die Russiese
geskiedenis. Rusland se talle natuurlike hulpbronne sluit in petroleum, aardgas,
steenkool, hout en minerale.

Verskeie faktore bepaal Rusland se klimaat. Die enorme grootte van die land en
die feit dat baie dele ver van die see is, veroorsaak dat daar in die grootste
gebied 'n kontinentale klimaat is, behalwe in die toendra en die verre
suidooste. Berge in die suide verhinder die vloei van warm lugmassas van die
Indiese Oseaan af en die vlaktes in die weste en noorde stel die land bloot aan
Arktiese en Atlantiese invloede.

Die Russiese Federasie bestaan vanaf 18 Maart 2014 uit 85 deelgebiede (Russies:
субъекты; soebjekti). Hierdie gebiede het 'n gelyke verteenwoordiging in die
Staatsdoema (2 afgevaardigdes per deelgebied), maar die mate van outonomie
verskil.

Rusland onderskei die volgende ses kategorieë (soos vanaf 1 Maart 2008): 22
outonome republieke (state), 46 oblaste (provinsies), 8 krais (distrikte), 1
outonome oblast, 5 outonome distrikte en 3 federale stede (Moskou, Sewastopol en
Sint Petersburg), wat vergelykbaar is met oblaste.

Volgens die Russiese grondwet, wat op 12 Desember 1993 met 'n nasionale
referendum aanvaar is, is Rusland 'n federasie en 'n semi-presidensiële
republiek, waarin die president die staatshoof is en die eerste minister die
regeringshoof. Die Russiese Federasie is in wese 'n verteenwoordigende
demokrasie. Die uitvoerende mag lê by die regering. Die wetgewende mag lê by die
regering en die twee kamers van die Federale Vergadering. Die regering word
gereguleer deur 'n stelsel van skeiding van magte soos bepaal in die grondwet.

Volgens die Russiese grondwet is grondwetlike justisie in die howe gebaseer op
die gelykheid van alle burgers, die regters is onafhanklik en net onderworpe aan
die wet, verhore moet oop wees vir die publiek en beskuldigdes word verdediging
gewaarborg. Sedert 1996 is daar 'n moratorium op die doodstraf, hoewel dit nog
nie wetlik afgeskaf is nie.

Die president word deur die volk gekies vir 'n termyn van vier jaar. Hy is vir
'n tweede termyn herkiesbaar, maar nie vir 'n derde termyn nie. Die laaste
verkiesing is op 2 Maart 2008 gehou. Regeringsdepartemente bestaan uit die
eerste minister en onderpremiers, ministers en ander verkose individue, wat
almal deur die president aangestel word.

Van die belangrikste politieke partye in Rusland is Verenigde Rusland, die
Kommunistiese Party, die Liberaal-Demokratiese Party van Rusland en Regverdige
Rusland.

In die internasionale reg word erken dat Rusland die plek van die voormalige
Sowjetunie ingeneem het. Rusland sit die internasionale verpligtinge van die
Sowjetunie voort, het dié land se permanente plek ingeneem in die
Veiligheidsraad van die Verenigde Nasies en het sy lidmaatskap oorgeneem van
ander internasionale organisasies, asook sy regte en verpligtinge wat
internasionale verdrae en skuld betref.

Rusland se buitelandse beleid het vele fasette. Die land het diplomatieke
betrekkinge met 178 lande en het 140 ambassades. Sy buitelandse beleid word
bepaal deur die president en word geïmplementeer deur die departement van
buitelandse sake.

As een van die vyf permanente lede van die VN se Veiligheidsraad speel Rusland
'n belangrike rol in die handhawing van internasionale vrede en veiligheid –
asook in die oplossing van internasionale konflikte deur sy deelname aan die
Midde-Oosterse Kwartet, the sesparty-samesprekings met Noord-Korea en die
oplossing van die Kosowo-konflik. Rusland is lid van die G8 (groep van agt
nywerheidslande), die Europese Raad, die Organisasie vir Veiligheid en
Samewerking in Europa en die Asies-Pasifiese Ekonomiese Samewerkingsforum.
Rusland speel ook gewoonlik 'n leidende rol in streekorganisasies soos die
Gemenebes van Onafhanklike State (GOS), Eurasiese Ekonomiese Gemeenskap, die
Verdragsorganisasie vir Kollektiewe Veiligheid en die Sjanghaise
Samewerkingsorganisasie. Sedert die verbrokkeling van die Sowjetunie het Rusland
'n vriendskapliker dog wispelturige verhouding met die Noord-Atlantiese
Verdragsorganisasie (Navo). Die Navo-Russiese Raad is in 2002 gestig om
samewerking tussen hulle te bevorder.

Rusland het Sowjet-bates oorsee oorgeneem en die meeste van die Sowjetunie se
vervaardigings- en verdedigingsgeriewe is in die land self. Die Russiese weermag
bestaan uit die grondmag, vloot en lugmag. In 2006 het die weermag 1,03 miljoen
lede in aktiewe diens gehad. Rusland het die grootste voorraad kernwapens in die
wêreld en die tweede grootste vloot ballistiese-missiel-duikbote. Die land
vervaardig al sy eie militêre toerusting en is sedert 2001 die grootste
verskaffer van wapens: Hy is verantwoordelik vir sowat 30% van wapenverkope
wêreldwyd en voer wapens na sowat 80 lande uit.

Net soos in die Sowjetunie is daar diensplig vir alle manlike burgers tussen 18
en 27 jaar. Weens verskeie probleme is die tydperk in 2008 begin verkort sodat
kontraksoldate teen 2010 70% van die weermag kan uitmaak. Verdedigingsuitgawes
het die afgelope ses jaar verviervoudig. Die regering se amptelike militêre
uitgawes in 2008 is $40 miljard, hoewel verskeie bronne soos Amerikaanse
Intelligensie en die Internasionale Instituut vir Strategiese Studies dit
heelwat hoër raam. Tussen 2006 en 2015 word sowat $200 miljard bestee aan die
opgradering van militêre toerusting.

In teenstelling met die groeiende nywerheidsektor het die landbou steeds die
Achilleshiel van die Russiese ekonomie gevorm. Sedert die 1960's was die land
verskeie kere gedwing om graan uit ander lande in te voer. Alhoewel die
voedselproduksie aansienlik verhoog is, was hierdie groei net groot genoeg om
met die bevolkingsaanwas tred te kan hou. Westerse deskundiges blameer die
Sowjet-regering se agrariese beleid wat plase tot groot, maar minder effektiewe
kollektiewe (kolkhozi) en staatsbeheerde bedrywe (sovkhozi) saamgesmelt het. Die
staat se voorkeur vir grootskaalse projekte, wat kenmerkend vir die land se
industriële projekte in die 20ste eeu was, is sodoende ook na die landbousektor
uitgebrei.

Volgens die amptelike statistiekdiens Rosstat het buitelandse beleggings in die
Russiese Federasie in 2011 met 66,1 persent gestyg tot VS$ 190,6 miljard,
waarvan VS$ 18,415 miljard regstreekse beleggings ('n toename van 33,3 persent
teenoor die vorige jaar).

Teen die einde van 2011 het die totale buitelandse belegging in die Russiese
ekonomie VS$ 347,2 miljard beloop – 'n toename van 15,7 persent teenoor 2010.

Die nywerheidsektor het in die eerste ses maande van 2008 32,7 persent van
Rusland se bruto binnelandse produk (BBP) opgelewer; die energiesektor was die
belangrikste bedryf wat 10,6 persent bygedra het. Die tweede grootste sektor is
handel, die gastebedryf en vervoer wat 30,3 persent van die BBP verteenwoordig
het. Die finansiële sektor het 14,4, ander openbare en privaat dienste 13,9, die
boubedryf 5,7 en die landbousektor 3,0 persent van die BBP opgelewer ('n groot
deel van die landbouprodukte word egter op privaat grond verbou en informeel
bemark).

Sedert die begin van die huidige eeu het stygende oliepryse, toenemende
buitelandse beleggings, hoër binnelandse verbruik en groter politieke
stabiliteit Rusland se ekonomiese groei 'n hupstoot gegee. Die land het die jaar
2007 vir die negende agtereenvolgende jaar met ekonomiese groei afgesluit, met
'n gemiddeld van 7% per jaar sedert die finansiële krisis van 1998. In 2007 was
Rusland se bruto binnelandse produk (BBP) VS$2 076 miljard, die sewende grootste
in die wêreld en 8,1% hoër as die vorige jaar. Die gemiddelde salaris in Rusland
was vroeg in 2008 sowat VS$640 per maand in vergelyking met VS$80 in 2000. Sowat
14% van Russe het in 2007 onder die broodlyn gelewe – heelwat minder as die 40%
in 1998, toe die ekonomie op sy grootste laagtepunt was sedert die verbrokkeling
van die Sowjetunie. Werkloosheid was 6% in 2007 in vergelyking met sowat 12,4%
in 1999.

In 2001 het 'n meer gestroomlynde belastingstelsel die las op die land se
burgers verlig en staatsinkomste verhoog.

Die ekonomiese ontwikkeling van die land is egter oneweredig aangesien die
Moskou-streek 'n buitengewoon groot deel tot die BBP bydra. 'n Groot deel van
Rusland, veral plattelandse gebiede, vaar veel swakker. Tog het die middelklas
gegroei van net 8 miljoen mense in 2000 tot 55 miljoen in 2006. Rusland het in
2007 altesaam 110 miljardêrs gehad, die grootste getal buiten die VSA.

Ondanks die land se sterk ekonomiese groei lys die Wêreldbank verskeie
uitdagings wat die Russiese ekonomie in die gesig staar, onder meer die
diversifisering van die ekonomie en die aanmoediging van die groei van klein en
middelslag-besighede. Inflasie was tussen Januarie en September 10,6% in
vergelyking met 12% in 2007. Stygende kospryse was een van die hoofoorsake. Die
uitwerkings van die internasionale finansiële en ekonomiese krisis in 2008 en
2009 op die Russiese ekonomie is moeilik om te bepaal. Laer energiepryse sal
egter 'n nadelige effek op die land se ekonomiese groei hê. Die motor-, bou- en
metaalbedryf het sedert 2008 die grootste afswaai van alle sektore ondervind.

Die Russiese Federasie het 'n uiteenlopende, veelrassige bevolking van 143,6
miljoen, wat tot sowat 160 verskillende etniese groepe en inheemse volke
behoort:

Hoewel die bevolking groot is, is die bevolkingsdigtheid klein vanweë die
geweldige grootte van die land. Die digtheid is die hoogste in Europese Rusland,
naby die Oeral-gebergte en in Suidwes-Siberië. Die bevolking is oneweredig oor
die land versprei; twee derdes is in die Europese deel gekonsentreer, terwyl
groot gebiede in Siberië feitlik onbewoon is. Afgeleë en onherbergsame streke,
wat tydens die Sowjet-periode onder dwang bevolk was, is tans vanweë die haglike
lewensomstandighede en ongereelde loonbetalings in talle mynboudorpe grotendeels
weer ontvolk.

In 2006 het 186 380 immigrante Rusland binnegekom, waarvan 95% van GOS-lande is.
Daar is ook sowat 10 miljoen onwettige immigrante van oud-republieke van die
Sowjetunie. Die Russiese bevolking neem nogtans af, veral as gevolg van die lae
geboortekoers en die lae lewensverwagting van mans (wat onder meer aan
drankmisbruik toegeskryf word). Daarnaas is emigrasie 'n beslissende faktor in
die land se demografiese ontwikkeling – miljoene Russe het hulle sedert die
1990's in Europese en oorsese lande gevestig. Duitsland is die belangrikste
bestemming vir Russiese emigrante met 'n Russiessprekende gemeenskap van sowat
vier miljoen – die grootste buite Rusland.

In vergelyking met slegs 18 persent in 1918 woon tans 73 persent van die burgers
in stedelike gebiede. Die twee grootste stede is Moskou (11 514 000 inwoners
volgens die sensus van 2010) en Sint Petersburg (4 848 000). Elf ander stede het
meer as 'n miljoen inwoners: Jekaterinburg, Kazan, Nizjni Nowgorod, Nowosibirsk,
Oefa, Omsk, Perm, Rostof aan die Don, Samara, Tsjeljabinsk en Wolgograd.

In prehistoriese tye is die gebied wat later Europese Rusland sou word, bewoon
deur veral Slawiese en Fins-Oegriese volke. Die Slawiërs was waarskynlik in 'n
gebied rondom die Pripjat-moerasse gekonsentreer en het van daar verder
versprei. Hulle het veral handel gedryf met Griekeland, die Krim en later met
die Romeinse en Bisantynse ryke.

Kiëf-Roes het bestaan van omstreeks 880 tot die middel van die 12de eeu, met
Kiëf as belangrikste sentrum. Die Roes-volk het waarskynlik die huidige
Noordwes-Rusland sedert die 8ste eeu oorheers. In die 9de eeu het hulle in 'n
mate georganiseerd geraak. Volgens die Primêre Kronieke, die vroegste
aantekening van die streek se geskiedenis, het 'n Warangiër (of Wikings) met die
naam Rjoerik hom in Nowgorod gevestig. Hy is in 860 deur die volke in die gebied
as gemeenskaplike leier gekies voordat hy suid getrek en sy mag na Kiëf,
hoofstad van die huidige Oekraïne, uitgebrei het. Hy word in die Kronieke die
voorvader van die Rjoerik-dinastie genoem wat tot aan die einde van die 16de eeu
oor onder meer Rusland sou regeer.

Kiëf het sy goue eeu beleef tydens die bewind van Wladimir I (980-1015) en sy
seun Jaroslaf I die Wyse (1019–1054). In dié tyd is die Christelike geloof van
Bisantium aanvaar en die eerste Oos-Slawiese geskrewe regskode opgestel. Die
vroeë Roes-heersers was waarskynlik 'n Skandinawiese elite van krygsmanne wat
regeer het oor die meerderheid, wat bestaan het uit verskeie Slawiese volke.

Die grootste probleem van Kiëf-Roes was dit op die rand van Europa gelê het en
aan die Asiatiese steppe gegrens het, van waar nomadiese volke die ryk gereeld
binnegeval het. 'n Tweede groot probleem was eersgeboortereg, wat daartoe gelei
het dat met elke troonbestyging 'n nuwe burgeroorlog uitgebreek het. Tussen 1054
en 1224 was daar nie minder as 83 burgeroorloë nie. Eindelik het die ryk vir
goed versplinter. Nuwe prinsdomme het ontstaan wat elk deur afstammelinge van
Rjoerik regeer is: Nowgorod, Wladimir-Soezdal, Halitsj-Wolhinië, Polotsk,
Smolensk, Tsjernigof en Perejaslaf.

Weens die versplintering het dit die Mongole, of Goue Horde, wat die gebied
sedert 1223 binnegeval het, nie veel gekos om die prinsdomme omver te werp nie.
Mongoolse oorheersing het die gebied se ekonomiese en sosiale ontwikkeling
gestrem en sou vir die volgende drie eeue voortduur.

Die magtigste opvolgerstaat van Kiëf-Roes was Moskowië, of die Groothertogdom
van Moskou. Dit annekseer buurstate soos Twer en Nowgorod en word eindelik die
basis van die moderne Russiese staat.

Ná die val in 1453 van Konstantinopel (ook bekend as die Tweede Rome) eien
Moskou hom die naam Derde Rome toe omdat dit die laaste sentrum van die
Ortodokse Kerk is. Iwan III begin homself "tsaar van die hele Rusland" noem en
verwerp die soewereiniteit van die Goue Horde.

Van 1533 tot 1584 regeer Iwan die Verskriklike. Hy is die eerste heerser wat
amptelik as tsaar van Rusland gekroon word. Hy beywer hom aanvanklik vir
vreedsame hervormings en vernuwings. Hy stel die boekdrukkuns in, onderwerp die
kerk aan die staat en standaardiseer rituele en verordeninge.

Iwan soek nuwe handelsmoontlikhede en stel die hawe van Archangelsk aan die
Witsee vir Engelse handelaars oop. In die ooste lyf hy die kanate van Kazan en
Astrachan in. Hy stel ook 'n wet in wat die bewegingsvryheid van boere beperk –
'n belangrikse stap in die rigting van die latere lyfeienskap.

Sy latere bewind word egter deur 'n periode van terreur gekenmerk. Hy raak
betrokke in die sogenaamde Lyflandse Oorlog wat 22 jaar voortsleep en die
Russiese ekonomie en leër ruïneer. Boonop sterf sy vrou, Anastasia Romanowna en
Iwan glo die bojare het haar vermoor. Hy kom nie hierdie slag te bowe nie en sy
gesondheid begin agteruitgaan. Hy gaan geestelik agteruit en word paranoïes en
gewelddadig.

In 1564 skep hy 'n polisiemag, die Opritsjniki, wat 'n moorddadige terreurbende
word wat links en regs onder die adel en die volk moor. In 1581 slaan Iwan glo
sy oudste seun in 'n woedebui dood. Ná Iwan se dood word hy opgevolg deur sy
verstandelik gestremde seun Fjodor. Sy tweede oudste oorlewende seun, Dmitri
Iwanowitsj, is toe maar twee jaar oud en word kort daarna vermoor.

Tydens Fjodor se bewind lê die regte mag in die hande van sy swaer en voog, die
bojaar Boris Godoenof. Ná Fjodor se dood begin 'n chaotiese tydperk, bekend as
die Tyd van Beroeringe, waarin Rusland onder andere deur Vals Dmitri I en Vals
Dmitri II regeer word. Laasgenoemde word op 11 Desember 1610 vermoor terwyl hy
halfdronk is en dit lui die tydperk van die Huis van Romanof in.

Onder die Huis van Romanof en Pieter die Grote word Rusland 'n wêreldmag. Pieter
regeer van 1682 tot 1725. Hy verslaan Swede en in 'n deel van die gebied wat hy
van dié land verower, stig hy later Sint Petersburg. Pieter se hervormings het
meegebring dat die land geweldig beïnvloed is deur die Wes-Europese kultuur.
Katharina die Grote, wat van 1762 tot 1796 regeer, sit sy poging voort om
Rusland te vestig as een van die groot magte in Europe. Rusland brei in dié tyd
ook geweldig uit.

Idees van liberalisme word in die Dekabriste-opstand van 1825 onderdruk en
gevolg deur dekades van politieke onderdrukking. Die voortduur van lyfeienskap
en die konserwatiewe beleidsrigtings van Nikolaas I strem ontwikkeling in
Rusland in die middel-negentiende eeu. Sy opvolger, Aleksander II (1855–1881),
stel verskeie hervormings in, onder meer die afskaffing van lyfeienskap in 1861.
Hy sterf egter in 'n sluipmoordaanval en sy opvolger, Aleksander III, beëindig
sy pa se pogings om groter outonomie aan die Russiese volk te gee. Hy ontslaan
liberale ministers, beperk die bevoegdhede van die zemstwo's, verskerp die
staatstoesig op middelbare en hoër onderwys, brei die bevoegdhede van die
polisie aansienlik uit en tree as bewaker van die ortodoksie streng op teen
Jode, Rooms-Katolieke en Protestante. Opstandelinge en andersdenkendes word in
massas na Siberië verban.

Onder sy opvolger, Nikolaas II, duur dié toestande voort. Ongenaakbare toestande
in fabrieke lei tot groot steun aan die revolusionêre sosialistiese beweging. In
Januarie 1905 word daar gevuur op stakende werkers in Sint Petersburg en
honderde sterf of word gewond. Dit, die Russies-Japanse Oorlog en die gebeure
van Bloedige Sondag in 1905 lei tot die Russiese Rewolusie van 1905. Hoewel die
opstand onderdruk word, word Nikolaas gedwing om sekere hervormings in te stel.
Die basiese lewe van die werkers bly egter beroerd.

Tydens die Eerste Wêreldoorlog word die wantroue in die regering nog groter
weens die hoë koste en sterftesyfer van die oorlog en gerugte van korrupsie en
selfs verraad. Dit lei tot die Russiese Rewolusie van 1917. Talle opstande vind
plaas en word gesteun deur talle soldate. Baie van die opstande word gereël deur
demokraties verkose rade genaamd sowjets. Die Februarie-rewolusie lei tot die
abdikasie van Nikolaas II. Hy word opgevolg deur 'n voorlopige regering. Dié het
aanvanklik die steun van die sowjets, maar is nie in staat om die talle probleme
in die land op te los nie. In die tweede rewolusie wat in Oktober volg en deur
Wladimir Lenin gelei word, word die Voorlopige Regering omvergewerp en die
wêreld se eerste kommunistiese staat gestig.

Ná die Oktober-rewolusie breek 'n burgeroorlog uit tussen die nuwe regering se
Rooi Leër en die Wit Leër van die monargiste, konserwatiewe en gematigde
sosialiste wat teen die drastiese hervormings van die Bolsjewiste is.

Teen die einde van die burgeroorlog het 20 miljoen Russe al gesterf en die
ekonomie en infrastruktuur was aan flarde. Die Russiese Federatiewe
Sosialistiese Sowjetrepubliek stig die Sowjetunie op 30 Desember 1922 saam met
drie ander republieke. Die Russiese republiek oorheers die Sowjetunie tydens sy
74-jarige bestaan. Die Bolsjewiste stel gratis mediese sorg en opvoeding in,
asook die reg om 'n werk en huisvesting te hê. Vroueregte word aansienlik
verbeter. Ná Lenin se dood in 1924 word Josef Stalin 'n diktator. Hy begin met
industrialisasie en in 'n kort tyd verander die Sowjetunie van 'n landbouland in
'n groot, magtige nywerheidsmag.

Die land tree uit die Tweede Wêreldoorlog as een van die wêreld se
supermoondhede. Die Rooi Leër beset Oos-Europa ná die oorlog en Stalin stel
kommunistiese regerings in dié streek se lande in. As 'n groot kernwapenmag raak
die land in 'n stryd om wêreldoorheersing betrokke met die Verenigde State van
Amerika wat bekend staan as die Koue Oorlog.

Onder Stalin se opvolger, Nikita Chroesjtsjof, stuur die Sowjetunie die wêreld
se eerste kunsmatige satelliet, Spoetnik I, die lug in en die Russiese
ruimtevaarder Joeri Gagarin word die eerste mens wat in 'n bemande ruimtetuig
(Wostok 1) om die aarde wentel. Spanning tussen die twee supermoondhede neem toe
weens die Amerikaanse Jupiter-missiele in Turkye en die missielkrisis in Kuba.
Ná Chroesjtsjof se dood ontstaan weer 'n tydperk van gedeelde mag waarin Leonid
Brezjnef in die vroeë 1970's na vore tree as die belangrikste figuur in
Sowjet-politiek. Tydens sy bewind is daar ekonomiese stagnasie en val die
Sowjetunie Afganistan binne.

Vanaf 1985 stel Michail Gorbatsjof sy beleid van glasnost (openheid) en
perestroika (hervorming) in in 'n poging om die land te moderniseer. In Augustus
1991 is daar 'n mislukte staatsgreep teen hom om te keer dat die Sowjetunie
ondergaan. In Rusland kom Boris Jeltsin aan die bewind en kondig die einde van
die Kommunistiese bewind aan. Die Sowjetunie versplinter in vyftien onafhanklike
state en word in Desember 1991 amptelik ontbind. Jeltsin word in Junie 1991
verkies tot president van Rusland in die eerste presidensiële verkiesing in die
Russiese geskiedenis.

Tydens en ná die versplintering van die Sowjetunie, terwyl uitgebreide
hervormings, onder meer privatisasie, plaasvind, beleef die Russiese ekonomie 'n
groot krisis. Die BBP en nywerheidsproduksie neem tussen 1990 en einde 1995 met
sowat 50% af. Prysbeheer word afgeskaf en daar word begin met privatisering.
Miljoene verarm – volgens die Wêreldbank leef tussen 39% en 49% van die
bevolking teen middel 1993 in armoede in vergelyking met 1,5% in die
laat-Sowjettydperk. Vertragings in die betaling van lone word 'n langdurige
probleem met miljoene mense wat maande en selfs jare te laat betaal word. Die
privatiseringsproses bring mee dat beheer van ondernemings grootliks van
staatsagentskappe verskuif na groepe individue met kontakte in die regering en
die mafia. Gewelddadige kriminele groepe neem dikwels staatsondernemings oor en
open met sluipmoorde die pad na afpersing. Korrupsie in die regering word
alledaags. Baie van die nuwe rykes neem biljoene se kontant en bates uit die
land. Daar is ook sosiale agteruitgang en die geboortesyfer daal geweldig terwyl
die sterftesyfer die hoogte in skiet. Wetteloosheid is volop. Misdaadbendes en
georganiseerde misdaad floreer en ander gewelddadige misdade vier hoogty.

Die 1990's word gekenmerk deur gewapende etniese konflik, soos in Tsjetsjnië,
Noord-Ossetië en Abchasië. Hoë begrotingstekorte en die Asiatiese finansiële
krisis van 1997 vererger Rusland se finansiële probleme en laat die BBP nog
verder daal.

Op 31 Desember 1999 bedank Jeltsin as president en oorhandig sy pligte aan die
pas aangestelde eerste minister Wladimir Poetin, wat daarna die 2000-verkiesing
wen. Poetin se gewildheid neem toe nadat hy die Tsjetsjniese opstande onderdruk.
Tydens sy bewind herstel die ekonomie en toon nou reeds nege jaar
agtereenvolgens 'n groei. Dit verhoog die lewenstandaard en plaas Rusland terug
op die wêreldverhoog. Hoewel talle Westerse lande Poetin kritiseer omdat hulle
baie van sy hervormings as ondemokraties beskou, neem sy gewildheid binne
Rusland toe vanweë die herstel van orde, stabiliteit en vooruitgang.

In die 2008-verkiesing word Dmitri Medwedef verkies tot nuwe president. Hy word
deur Poetin gesteun en wen 70,22% van die stemme te midde van groot kritiek dat
die verkiesing nie regverdig was nie. Hy word op 7 Mei 2008 beëdig.

Rusland se 160 etniese groepe praat sowat 100 tale. Volgens die 2002-sensus
praat 142,6 miljoen mense Russies, gevolg deur Tartaars met 5,3 miljoen en Duits
met 2,9 miljoen sprekers. Russies is die enigste amptelik staatstaal, maar elke
republiek binne die federasie mag sy plaaslike taal kies as tweede amptelike
taal.

Russies behoort tot die Indo-Europese taalfamilie en binne dié taalfamilie tot
die Slawiese tale. Dit is een van die ses amptelike tale van die Verenigde
Nasies.

Die Christendom, Islam, Boeddhisme en Judaïsme is Rusland se tradisionele
godsdienste en word beskou as deel van die land se "historiese erfenis", volgens
'n wet van 1997. Skattings van die aantal gelowiges verskil grootliks tussen
bronne, en sommige meen dat tussen 16% en 48% van die bevolking ongelowig is.

Russies-Ortodoksie is die grootste geloof in Rusland. Die Kerk het ontstaan in
988, toe grootprins Wladimir die Grote van Kiëf die Christelike geloof aangeneem
het as die land se amptelike godsdiens.

Kleiner Christelike gelowe sluit Rooms-Katolieke, Armeens-Apostoliese en
verskeie Protestantse kerke in.

Rusland se groot aantal etniese groepe het elk sy eie tradisies van volksmusiek.
Musiek in die 19de eeu is gekenmerk deur groot spanning tussen die klassieke
komponis Michail Glinka en sy volgelinge aan die een kant en die aanhangers van
die Russiese Musiekvereniging onder aanvoering van komponiste Anton en Nikolai
Rubinstein aan die ander kant. Eersgenoemde het die Russiese nasionale
identiteit omarm en godsdiens- en volkselemente by hul komposisies gevoeg,
terwyl laasgenoemde se musiek konserwatief was. Die latere Romantieke tradisie
van Pjotr Iljitsj Tsjaikofski, een van die beroemdste komponiste van die
Romantiek wie se musiek gewild en gelief geraak het vanweë die kenmerkend
Russiese aard daarvan sowel as die ryk harmonieë en opwekkende melodieë, is na
die 20ste eeu deurgevoer deur Sergei Rachmaninoff, een van die laaste groot
aanhangers van die Romantieke styl van Europese klassieke musiek.

Wêreldberoemde komponiste van die 20ste eeu sluit in Scriabin, Strawinski,
Rachmaninoff, Prokofijef en Sjostakowitsj. Gedurende die grootste deel van die
Sowjet-era is musiek streng beheer om binne die perke van die Stalinistiese
beleid van sosialistiese realisme te bly. Russiese konservatoriums het 'n geslag
wêreldbekende solokunstenaars opgelewer. Van die bestes is violiste David
Oistrakh en Gidon Kremer, tsjellis Mstislav Rostropovich, pianiste Vladimir
Horowitz, Sviatoslav Richter en Emil Gilels en die sangeres Galina Vishnevskaya.

Tsjaikofski het die wêreld se bekendste balletwerke gekomponeer, soos Swanemeer
en Die Neutkraker. In die 20ste eeu het die Russiese dansers Anna Pawlowa en
Vaslav Nijinsky beroemd geraak en impresario Sergei Diaghilef en sy Ballets
Russes se toere oorsee het die ontwikkeling van dans wêreldwyd beïnvloed en die
Sowjetunie se choreografieskole het die een beroemde internasionale ster ná die
ander opgelewer, onder andere Maya Plisetskaya, Rudolf Nureyev en Mikhail
Baryshnikov. Die Bolsjoi-ballet in Moskou en die Kirof in Sint Petersburg is
steeds wêreldberoemd.

Russiese letterkunde word beskou as van die invloedrykste en beste ontwikkel in
die wêreld en dra by tot van die wêreld se bekendste letterkundige werke. Dit
dateer uit die 10de eeu en teen die vroeë 19de eeu het 'n plaaslike tradisie
ontstaan wat van die beste skrywers van alle tye opgelewer het. Dié periode het
begin met Aleksander Poesjkin, wat beskou word as die vader van die moderne
Russiese letterkunde en dikwels beskryf word as die Russiese William
Shakespeare. Van die bekendste Russiese digters en skrywers van die 19de eeu is
Anton Tsjechof, Michail Lermontof, Leo Tolstoi, Nikolai Gogol, Iwan Toergenef en
Fjodor Dostojefski. Iwan Gontsjarov, Michail Saltikof, Aleksei Pisemski en
Nikolai Leskof was bekende prosaskrywers. Tolstoi en Dostojefski was veral
grootse figure wat albei al beskryf is as die beste romankrywers ooit.

Teen die 1880's het Russiese letterkunde begin verander. Die tyd van die groot
romanskrywers was verby en kort fiksie en poësie het gewild geraak vir die
volgende paar dekades, wat die "Silwer Era" genoem is. Waar dit voorheen deur
realisme oorheers is, het simboliek die Russiese letterkunde tussen 1893 en 1914
oorheers. Van die voorste skrywers van hierdie tyd was Waleri Brjoesof, Andrei
Beli, Wjatsjeslaf Iwanof, Aleksander Blok, Dmitri Merezjkofski, Fjodor Sologoeb,
Anna Achmatowa, Osip Mandelstam, Leonid Andrejef, Iwan Boenin en Maksim Gorki.

Ná die Russiese Rewolusie van 1917 en die daaropvolgende burgeroorlog het die
kulturele lewe veel te wense oorgelaat. Sommige gevestigde skrywers het Rusland
verlaat terwyl 'n nuwe geslag skrywers wat die rewolusie ten minste in 'n mate
ondersteun het, na vore getree het. Van hulle het skrywersorganisasies gestig
met die doel om 'n nuwe en kenmerkende werkersklaskultuur in die nuwe staat te
skep. In die 1920's het skrywers groot verdraagsaamheid geniet. In die 1930's is
sensuur verskerp in ooreenstemming met Josef Stalin se beleid van sosialistiese
realisme. Ná sy dood is die beheer telkens verslap. Teen die 1970's en 1980's
het baie skrywers die riglyne van sosialistiese realisme geïgnoreer. Die
vernaamste skrywers van die Sowjettyd sluit in Jewgeni Zamjatin, Isaac Babel,
Joeri Olesja, Wladimir Nabokof, Michail Boelgakof, Boris Pasternak, Aleksandr
Solzhenitsyn, Wladimir Majakofski, Michail Sjolochof, Jewgeni Jeftoesjenko en
Andrei Woznesenski.

Terwyl rolprente in die Weste aanvanklik beskou is as 'n vorm van goedkoop
vermaak vir die werkersklas, het die Russiese rolprentwese ná die 1917-rewolusie
'n ernstiger oogmerk gehad. Russiese en later Sowjet-rolprentmakers het grootse
prente gemaak soos The Battleship Potemkin. Sergei Eisenstein en Andrei
Tarkofski het van die wêreld se innoverendste en invloedrykste regisseurs
geword.

In 1932 het Stalin sosialistiese realisme die staatsbeleid gemaak. Dit het 'n
demper geplaas op kreatiwiteit, maar baie Sowjet-rolprente in dié genre was
geslaagd, onder andere Tsjapajef, Die Kraanvoëls Vlieg en Ballade van 'n
Soldaat. Leonid Gaidai se komedies was in die 1960's en 1970's gewild en in 1969
is Wladimir Motil se Wit Son van die Woestyn uitgereik, wat 'n nuwe genre bekend
as "osterns" ingelei het. Ruimtevaarders kyk na dié prent voor elke reis na die
ruimte.

In die 1980's en 1990's het die Russiese rolprentwese 'n krisis beleef. Hoewel
rolprentmakers hulle nou vrylik kon uitdruk, is staatsubsisies drasties
verminder en minder prente is vervaardig. Aan die begin van die 21ste eeu het
meer mense na die teaters begin gaan en die bedryf het begin groei in die lig
van die land se verbeterende ekonomie. Meer prente word reeds hier vervaardig as
in Duitsland of Brittanje. In 2007 is $565 miljoen se kaartjies verkoop – 37%
meer as in die vorige jaar. Russiese prente word internasionaal steeds hoog
aangeslaan. Roesskii Koftsjeg ("Russiese Ark", 2002) was die eerste
vollengte-rolprent ooit wat in een lang skoot geskiet is.

Vroeëre Russiese skilderkuns het gefokus op die skilder van ikone en
helderkleurige fresko's (muurskilderye), 'n kunsvorm wat die Russe van Bisantium
geërf het. In 1757 is die Russiese Kunsakademie gestig wat ten doel gehad het om
'n internasionale rol en status aan Russiese kunstenaars te gee. Van die
bekendste skilders van die akademie was Iwan Argoenof, Fjodor Rokotof, Dmitri
Lewitzki en Wladimir Borowikofski. Realisme was gewild in die 19de eeu en
skilders het die Russiese identiteit vasgevang. Ander kunstenaars het gefokus op
sosiale kritiek – hulle het die toestande van die armes uitgelig en die owerhede
as karikature uitgebeeld.

Ná die afskaffing van lyfeienskap in 1861 het sommige kunstenaars op menslike
lyding gefokus. Dramatiese oomblike uit die geskiedenis is ook geskilder. Die
Peredwizjniki (Swerwers) was 'n groep kunstenaars wat 'n kunsrigting begin het
wat vry was van die beperkinge van die Kunsakademie. Hul skilderye het groot
sosiale en politieke betekenis gehad. Van die bekendstes was Iwan Sjisjkin,
Archip Koeindzji, Iwan Kramskoi, Wasili Polenof, Isaak Lewitan, Wasili Soerikof,
Wiktor Wasnetsof en Ilja Repin. Teen die 1830's het die akademie kunstenaars
soos Aleksander Iwanof en Karl Brioellof oorsee gestuur om kuns te bestudeer.

Die Russiese avantgarde is 'n oorkoepelende term wat gebruik word vir die groot,
invloedryke golf van modernistiese kuns wat tussen 1890 en 1930 gedy het. Dit
sluit in verskeie aparte, maar fyn verweefde kunsbewegings wat in dié tyd
voorgekom het, soos neo-primitivisme, suprematisme, konstruktivisme, rayonisme
en futurisme. Van die bekendste kunstenaars van dié tyd sluit in El Lissitzki,
Kazimir Malewitsj, Wassili Kandinski, Wladimir Tatlin en Aleksander Rodtsjenko.
Die Russiese avant-garde het sy hoogtepunt bereik in die tyd tussen die
1917-rewolusie en 1932. Hierna het die genre se idees begin bots met die
sosialistiese realisme onder Stalin.

Maar ondanks hierdie voorvereistes vir die vryheid van uitdrukking en 'n vrye
perslandskap is daar steeds geen landswye uitsaaier wat onafhanklike
verslaggewing en inligting oor regeringsake bied en kritiese kommentaar op die
regeringsbeleid sou lewer nie. Sedert die ontbinding van die Sowjetunie en die
stigting van die Russiese Federasie is volgens statistieke van die Russiese
joernalistevereniging meer as 300 joernaliste vermoor. Die Moskouse Buro vir
Menseregte berig dat net in 2009 57 joernaliste slagoffers van moordaanvalle
geword het.

Volgens die Russiese perswet kan Roskomnadsor media oor hulle optrede vermaan –
en 'n medium ná twee waarskuwings laat sluit. So is die dagblad Nowaja Gazeta,
wat in besit van die voormalige president Michail Gorbatsjof en die bankier
Aleksander Lebedef is en vir sy kritiese houding teenoor die regering bekend
staan, al verskeie kere onder druk geplaas. In die najaar van 2010 het
Roskomnadsor gedreig om dié koerant se druklisensie te beëindig nadat dit 'n
artikel uit die program van 'n neo-nazi-organisasie aangehaal het en weens die
"verspreiding van ekstremistiese propaganda" gedagvaar is. Sedert 2001 is tien
joernaliste, wat vir Nowaja Gazeta werksaam was, vermoor.

Roskomnadsor verskaf ook inligting oor die medialandskap in Rusland – so het die
totale aantal media, wat deur die agentskap gelys, vroeg in 2011 66 032 beloop,
waarvan 5 254 televisie-stasies, 3 769 radiostasies, 28 449 dagblaaie en 21 572
tydskrifte. Die meeste media word deur die staat beheer, veral die groot
nuusagentskappe en televisie-kanale. Die graad van beheer varieer grootliks.

So word die dagblad Rossijskaja Gazeta met 'n sirkulasie van sowat 430 000
eksemplare regstreeks deur die Russiese regering beheer en fungeer as 'n soort
staatskoerant – alle wette en verordenings van die Moskouse regering word eers
van krag nadat hulle in dié dagblad bekend gemaak is. Die uitgewery van
Rossijskaja Gazeta word deur Aleksander Gorbenko bestuur, 'n Moskouse amptenaar
wat toesig hou oor die regering se kontak met verslaggewers van massamedia. Ook
die belangrikste Russiese nuusagentskap, Itar-Tass, is in staatsbesit.

Naas die staat oefen ook staatsondernemings of oligarge, wat as
regeringsvriendelik bekend staan, kontrole oor media uit. Iswestija, een van die
oudste dagblaaie in die land met 'n sirkulasie van sowat 130 000, is in besit
van die Moskouse mediamaatskappy Gazprom-Media wat deel uitmaak van Gazprom, die
wêreld se grootste gasprodusent wat merendeels deur die Russiese staat beheer
word.

Gazprom-Media hou ook die meerderheid aandele in ander koerante, televisie- en
radiostasies – waaronder NTW ("Onafhanklike Televisie"), wat oorspronklik in
1993 as privaat uitsaaier deur die oligarg Wladimir Goessinskij gestig is en in
2001 deur Gazprom oorgeneem is; Itogi, 'n weekblad wat met opspraakwekkende
verslae oor die oorlog in Tsjetsjnië bekendheid verwerf het; en die radiostasie
Echo Moskwy ("Moskouse Eggo", waarin Gazprom 'n belang van 66 persent het) wat
met kritiese joernalisme vereenselwig word.

Die dagblad Kommersant (sirkulasie: 115 000) is net soos die liberale
internet-koerant gazeta.ru in besit van die miljardêr Alisjer Oesmanof, 'n
mede-eienaar van die metaal- en mynboumaatskappy Metalloinvest en
direkteur-generaal van Gazprominvestholding, 'n dogtermaatskappy van Gazprom.

'n Ander beduidende eienaar van media is WGTRK, die "Al-Russiese
staatsmaatskappy vir televisie en radio", met die uitsaaier Rossija (en tagtig
TV-streekkanale), die radiostasie Radio Majak ("Radio Vuurtoring"), die
nuusagentskap Ria Nowosti (met korrespondente in meer as veertig lande) en 'n
aantal internet-koerante soos vesti.ru en strana.ru.

Volgens meningspeilings deur die Russiese WZIOM-instituut gee 95 persent van die
Russiese bevolking die voorkeur aan televisie as hul hoofbron van inligting,
maar slegs vyf persent aan koerante. Daar is 'n vinnig groeiende mark vir
betaaltelevisie, met die satellietverspreider Tricolor as die belangrikste
aanbieder. Die Russiese regering het 'n projek van stapel gestuur om toegang tot
digitale televisie-ontvangs vir alle huishoudings te verseker.

Die staatsbeheerde televisiekanaal Perwyj Kanal ("Eerste kanaal") lok volgens
mediaatlas.ru tans die meeste toeskouers – nog voor Rossija en NTW. Wat gedrukte
media betref, is die poniekoerant Moskowskij Kosmolets die gewildste (en
goedkoopste) dagblad op die Russiese mark – met 'n leserstal van ongeveer 1,3
miljoen.

Joernaliste kla soms dat die Russiese publiek onverskillig teenoor kwelvrae
staan en dus ook nie belang stel in kritiese verslaggewing nie. So was daar
gedurende Rusland se transformasie tot 'n demokratiese samelewing wél 'n fase
wat deur die stigting van 'n verskeidenheid mediaondernemings (dikwels het
oligarge meer as een mediamaatskappy besit) en kritiese joernalisme gekenmerk
was. Die euforie van die vroeë 1990's het egter geleidelik plek gemaak vir 'n
soort regeringsvriendelike joernalisme wat tipies was vir die Sowjet-tydperk,
veral op Rusland se televisiekanale wat baie aandag aan die regering se
standpunte gee en moontlik ook nog as spreekbuis vir invloedryke oligarge optree
wat die Kremlin-beleid steun. Maar daar is baie kwelvrae waaroor die media
heeltemal swyg.



https://af.wikipedia.org/wiki/Apartheid

Apartheid, soms geëufemiseer tot afsonderlike ontwikkeling, verwys na 'n
politieke bestel, ideologie en beleid wat op rasseklassifikasie gegrond is en
tussen 1948 en 1994 as amptelike beleid in Suid-Afrika gegeld het. Die woord
apartheid dui oorspronklik op 'n toestand van apart of afgesonder wees. Met die
implementering van die Nuwe Benadering van P.W. Botha in 1984 na afloop van die
referendum in 1983, is 'n beleid van magsdeling daargestel waarmee tentatiewe
stappe gedoen is om ander groepe by die regering te betrek. Dit het egter steeds
die swart meerderheid uitgesluit en is deur die meeste mense in Suid-Afrika en
in die buiteland verwerp. Onder apartheid is lede van verskillende rasse geskei
en is swart mense stemreg binne die sogenaamde "wit" Suid-Afrika ontsê. Die
invoer van die beleid veroorsaak oneindige leed aan miljoene Suid-Afrikaners
deur gedwonge verskuiwings, beperkings op beweging, indiensneming en
gewelddadige onderdrukking van die vryheidstryd. Vele ander wette en reëlings
soos die Groepsgebiedewet, Ontugwet en die Wet op Afsonderlike Geriewe dra by
tot die daaglikse vernedering van swart en gekleurde mense.

In 'n manifes van dr Daniël François Malan (leier van die Nasionale Party
1948–1954) op die vooraand van die algemene verkiesing in eersgenoemde jaar,
word die term apartheid vir die eerste keer gebruik om die beleid van die
Nasionale Party aan te dui. Daarmee wou die Party die voortbestaan van die
afsonderlike identiteit van elke ras in Suid-Afrika verseker. Blankes, Indiërs,
swartes en bruines sou afsonderlik naas mekaar tot ontwikkeling gebring word.

Die negatiewe element van hierdie beleid en die verloop daarvan is hoofsaaklik
die diskriminasie teen sogenaamde nie-blankes. Dit het duidelik geword dat die
politieke mag sedert 1948 die Europese (wit) groepe bevoordeel het, terwyl die
ander groepe afgesonder is ten opsigte van politieke deelname, en deelname aan
maatskaplike voordele en ekonomiese bedrywighede. Ten opsigte van die swart
mense was die verklaarde beleid om die vernaamste etniese groepe te skei in
hulle eie gebiede. Hulle moes daar as selfversorgende eenhede ontwikkel. Die
gebiede was egter nie geskik vir die vorming van volwaardige state nie en
finansiering deur die Apartheidsregering was onvoldoende om die Groot
Apartheid-visie te verwesenlik.

In Engeland het simpatiseerders met die lot van die onderdrukte groepe in 1969
onder leiding van die anti-apartheidsaktivis Peter Hain, 'n bybetekenis geskep:
"apart hate" is gebruik om aan te dui dat daar 'n element van haat geheers het
om 'n onderdrukte groep in die Suid-Afrikaanse sosiaal-politieke bedeling te
vestig. Hierdie verwikkeling het die wêreld soos 'n veldbrand getref en die
uitwerking was uiters nadelig vir die Suid-Afrikaanse regering, wat vertrou het
op eufemismes, gebore uit 'n beleid van segregasie, om sy politieke ontwerp van
swart tuislande en selfbeskikking in afgesonderde state te bevorder.

Die fokus op apartheid het wêreldwyd só 'n oorweldigende gevolg gehad, dat die
term spoedig opgeneem is as leenwoord in ander tale, eerder as om nuutskeppings
te maak.

Die apartheidtydvak kom finaal tot 'n einde met die eerste nie-rassige algemene
verkiesing in Suid-Afrika in 1994, wat oortuigend deur die ANC gewen word. Die
verkiesing word gevolg deur die inhuldiging van Nelson Mandela as Suid-Afrika se
eerste swart president en die saamstel van 'n regering van nasionale eenheid
waarin die leiers van die vernaamste opposisiepartye, die Nasionale Party en die
IVP, adjunkpresidentsposte en ander kabinetposte beklee.

In Mei 1948 wen die Nasionale Party onder leiding van dr. D.F. Malan die
verkiesing en word die beleid van apartheid van stapel gestuur. Die Nasionale
Party se beleid het ten doel gehad om deur middel van rasseskeiding die mag in
die hande van die wit bevolking — en in besonder die Afrikaners — te hou. 'n
Hele reeks wette is uitgevaardig wat afsonderlike ontwikkeling op ekonomiese,
politieke, geografiese en sosiale vlak sou verseker. Dit was die begin van die
apartheidsera wat van 1948 tot April 1994 sou duur, toe die eerste algemene
demokratiese verkiesing in Suid-Afrika gehou is. Die mees dramatiese wetgewing
ná 1950 was eerstens die Groepsgebiedewet, wat later deur middel van verdere
wetgewing uitgebrei sou word. Dit het daarop neergekom dat sekere gebiede vir
elke bevolkingsgroep gereserveer sou word. Swart mense kon net met spesiale
toestemming in die stede woon, en ook net in gebiede wat vir hulle geoormerk
was. Die Tuislandbeleid sou hieruit voortvloei: swart mense is hul burgerlike
regte ontneem en is saam met sekere stamme in gebiede ver van hul woon- en
werkomgewing gegroepeer. Dit was die motivering vir die verpligte dra van
pasboeke. Hierdie drastiese wetgewing het 'n gevoel van minderwaardigheid by
swart mense gekweek en sou gou daarna gevoelens van haat en wraak by
organisasies soos die ANC ontlok. In 1951 het die Wet op die Afsonderlike
Verteenwoordiging van Kiesers die swart en bruin kiesers in die Kaap van die
kieserslyste verwyder. Die Hooggeregshof het hierdie wysiging van 'n bykans 100
jaar oue wet in 1952 onkonstitusioneel verklaar aangesien dit nie deur 'n
tweederdemeerderheid goedgekeur is nie. Die regering se reaksie hierop was om 'n
nuwe wet te aanvaar ingevolge waarvan 'n tweederdestem nie meer nodig was om
wetgewing te wysig nie. Die bevinding van die Hooggeregshof is dus eenvoudig
omseil.

Vir geleerde en professionele swart mense was die manier waarop hulle deur die
regering behandel is, eenvoudig onaanvaarbaar. Hulle het gevoel dat hulle
minderwaardig behandel en verneder is deur 'n regering wat geen gehoor gegee het
aan die aandrang, sowel binnelands as buitelands, om die beleid van apartheid af
te skaf nie. Politieke organisasies soos die ANC, die Suid-Afrikaanse
Kommunistiese Party (SAKP), die Pan Africanist Congress (PAC) van Robert Sobukwe
wat in 1959 van die ANC weggebreek het, die South African Students Organisation
(SASO) en die National Union of South African Students (NUSAS) was almal deel
van die protesveldtog teen apartheid.

Die ANC, wat verreweg die meeste ondersteuners gehad het, het in 1949 'n plan
van aksie van stapel laat loop om vir swart mense verteenwoordiging op nasionale
regeringsvlak te kry. Die veldtog van passiewe verset sou die volgende vorme
aanneem:

In 1949 is dr. James Moroka tot president-generaal van die ANC verkies, en
Walter Sisulu van die ANC se Youth League tot sekretaris-generaal. Die ANC het 1
Mei 1950 tot Vryheidsdag verklaar ter herdenking van die Vryheidsdag van die
Kommunistiese Party in Rusland in 1917. Hulle het hul ondersteuners aangemoedig
om op daardie dag van die werk weg te bly en die helfte van die arbeidsmag aan
die Witwatersrand het daardie dag nie vir werk opgedaag nie. Polisieoptrede teen
die stakers het tot die dood van agttien werkers gelei.

Aangesien die ANC die ondersteuning van die Suid-Afrikaanse Kommunistiese Party
geniet het, het die regering in 1950 besluit om die Wet op die Onderdrukking van
Kommunisme te publiseer wat alle bedrywighede van dié party aan bande sou lê.
Die Russiese Konsulaat in Pretoria is in 1956 gesluit en alle diplomatieke bande
tussen Suid-Afrika en die U.S.S.R. is verbreek.

In 'n brief aan dr. D.F. Malan het swart, Kleurling- en
Indiër-weerstandsorganisasies die regering versoek om die volgende
diskriminerende wette af te skaf:

Dr. Malan is in die brief gedreig dat protesvergaderings gehou sou word indien
die wette nie afgeskaf word nie. Malan het egter volgehou dat wetsoortreders
swaar gestraf sou word. Die Uitdagingsbeweging (Defiance Campaign) is op 26
Junie 1952 geloods toe duisende swart mense die paswet oortree het, gebiede wat
"Slegs Blankes" gemerk was, betree het, of aangedring het op diens by
poskantoortoonbanke waar slegs witmense bedien is. In Oktober 1952 het die
versetoptredes 'n hoogtepunt bereik. Meer as 8 000 betogers is gearresteer, maar
hulle het geweier om borggeld te betaal. Die gevolg was dat baie tronke twee of
drie maande lank tot oorlopens toe vol was, na gelang van die straf wat opgelê
is. Botsings wat met geweld gepaard gegaan het, het veral in die Oos-Kaap
plaasgevind. Verskeie betogers het hul lewens verloor, maar dit het ook tot die
dood van onskuldige burgerlikes gelei. Een van die skokkendste voorvalle was die
dood van 'n Katolieke non. Die vasberadenheid van die ANC om die owerheid
openlik te konfronteer het die beeld van die ANC verander. Groot getallle mense
wat voorheen bloot simpatiek gesind was teenoor die ANC, het nou by die ANC
aangesluit en die ledetal het van 7 000 tot 100 000 gegroei.

Die apartheidsbeleid is hewig deur die internasionale gemeenskap gekritiseer en
die VVO het striemende aanvalle teen Suid-Afrika se binnelandse beleid geloods.
Die Kaaplandse leier van die ANC, prof. Z.K. Matthews, het op 26 Junie 1955 by
Kliptown naby Johannesburg 'n Congress of the People gehou, gesamentlik
aangebied deur die Indian Congress, die South African Coloured People's
Organization en die South African Congress of Trade Unions. Die Vryheidsmanifes
(Freedom Charter) is tydens dié kongres aanvaar. Dit was gebaseer op die
American Declaration of Independence van 1776, wat gelyke seggenskap in die
regering, regverdige verdeling van rykdom, gelykheid in die oë van die reg en
gelyke regte vir almal bepleit.

Een van die donkerste dae in die geskiedenis van Suid-Afrika was die
Sharpeville-slagting in 1960. Ongeveer 10 000 swart mense het op 21 Maart 1960
hul pasboeke verbrand en na die polisiekantoor in Sharpeville, 'n woonbuurt
buite Vereeniging, gestap. Die betogers het teen die draadheining wat die
polisie omring, begin druk, en weens die druk van agter af het die heining
meegegee. Die polisie het op die betogers begin skiet en chaos het losgebars.
Baie van die betogers is van agter geskiet terwyl hulle besig was om te vlug.
Altesaam 69 betogers is doodgeskiet en 180 is gewond.

In Langa, 'n swart woonbuurt in Kaapstad (naby Pinelands), het 'n soortgelyke
voorval plaasgevind toe die polisie op betogers skiet. Twee betogers het
gesterf. Hierdie voorval is gevolg deur 'n noodtoestand en die inperking van die
ANC en PAC. Duisende swart mense is in hegtenis geneem.

Die Nasionale Party se reaksie op die Sharpeville-slagting was een van sy mees
drastiese stappe in die implementering van apartheid: miljoene swart mense sou
uit sogenaamde "swart gebiede" verwyder en in sogenaamde etniese tuislande
hervestig word. Elke tuisland kon self besluit oor hul lewenswyse en -standaard,
en politieke en sosiale regte. Hierdie idealistiese droom van Hendrik Verwoerd
sou miljoene mense van mekaar vervreem en 'n uiters negatiewe invloed op
Suid-Afrika se ekonomie hê.

Op 5 Oktober 1960 is 'n referendum gehou waaraan net wit kiesers kon deelneem en
waartydens die minderheidsregering van die Unie besluit het om 'n republiek te
word na aanleiding van 'n geringe meerderheid van ja op die vraag of die Unie 'n
republiek moet word. Dit is deur 'n algemene verkiesing in 1961 gevolg, op grond
waarvan Verwoerd se Nasionale Party die mag onder die wit kiesers behou het. Op
31 Mei 1961 het Suid-Afrika amptelik 'n republiek geword en aan die Statebond
onttrek. In 1962 is die sogenaamde "Sabotasiewet" deur die parlement goedgekeur
wat alle opposisie teen die apartheidsbeleid óf verban óf onwettig verklaar het.
Die ANC en PAC het besluit dat passiewe verset nie langer die manier was om die
regering tot sy sinne te bring nie en dat aktiewe militêre optrede nodig was.
Sowel die ANC as die PAC het militêre vleuels geskep, naamlik die ANC se
Umkhonto we Sizwe ("die Spies van die Nasie") en die PAC se Poqo
("gesuiwerdes"). Waar die organisasies hulle voorheen op passiewe verset
toegespits het, sou die militêre vleuels voortaan 'n gewapende stryd voer. Enige
persoon, ongeag ras of geslag, kon 'n lid van Umkhonto we Sizwe word en die
oogmerk was die sabotasie van belangrike instellings soos Sasol, Eskom en
regeringsgeboue. Die hoofkwartier van Umkhonto we Sizwe was op die plaas
Liliesleaf in Rivonia geleë, destyds ongeveer 20 km buite Johannesburg.

Poqo was 'n militêre organisasie wat die regering deur middel van terreurdade
soos sabotasie en intimidasie wou dwing om apartheid op te hef. Die leier,
Robert Sobukwe, is tydens die noodtoestand in hegtenis geneem en vir drie jaar
tronk toe gestuur. Potlako Leballo, die waarnemende leier, het die name van sy
lede tydens 'n nuuskonferensie in Maseru, Lesotho, bekend gemaak. Die name is
aan die Suid-Afrikaanse Polisie oorhandig en ongeveer 10 000 ondersteuners van
Poqo is in hegtenis geneem.

Die African Resistance Movement (ARM) het ook met 'n sabotasieveldtog begin
waarvan die mees opspraakwekkende voorval die ontploffing by die Johannesburgse
stasie was toe John Harris 'n bom daar geplant het. Een persoon het gesterf en
14 is beseer toe die bom tydens spitstyd op die stasie afgegaan het. Harris is
later in hegtenis geneem en tereggestel; die eerste wit persoon wat ter dood
veroordeel is as gevolg van terreurdaad in die stryd teen apartheid.

Die polisie het in Julie 1963 'n klopjag op die hoofkwartier van Umkhonto we
Sizwe in Rivonia uitgevoer. Belangrike dokumente is gebuit en lede is daarvan
aangekla dat hulle buitelandse steun gewerf het om die regering van Suid-Afrika
tot 'n val te bring, betrokke was by die beplanning van dade van sabotasie, en
die oogmerke van die SAKP bevorder het. In 1964 is Nelson Mandela, Govan Mbeki,
Walter Sisulu, Ahmed Kathrada, Elias Motswaledi, Raymond Mhlaba, Andrew
Mhlangeni en Dennis Goldberg tydens die Rivonia-verhoor skuldig bevind aan
sabotasie, terrorisme en verraad, en lewenslange tronkstraf opgelê.

Alhoewel die Wet op Bantoe-owerhede voorsiening gemaak het vir die afsonderlike
ontwikkeling van elke etniese bevolkingsgroep en dit in 'n mate deur swart mense
aanvaar is, is al die ander apartheidswette deur die meerderheid swart mense
verwerp. Die Wet op Bantoe-owerhede het voorsiening gemaak vir tuislande.
Volgens hierdie beleid het elke swart stam of etniese groep 'n stuk grond
ontvang. Elke stam kon hierdie tuisland of onafhanklike staat ontwikkel.
Alhoewel hierdie state onafhanklik was, was hulle op finansiële gebied geheel en
al afhanklik van die Suid-Afrikaanse regering. In die praktyk het dit daarop
neergekom dat 13% van die land opsygesit is vir 75% van die land se bevolking.
Transkei, Bophuthatswana, Ciskei en Venda het tussen 1976 en 1981 hul volledige
onafhanklikheid verkry, alhoewel die internasionale gemeenskap nie hierdie
onafhanklikheid erken het nie.

Swart mense wat permanent in die vier onafhanklike state gewoon het en hul
Suid-Afrikaanse burgerskap verloor het, kon slegs in die stedelike gebiede van
Suid-Afrika toegelaat word indien daar vir hulle werk beskikbaar was. In só 'n
geval moes hulle as arbeiders op 'n jaarlikse hernieubare kontrak in Suid-Afrika
werk. Swart mense wat in die res van Suid-Afrika in die sogenaamde "wit" gebiede
gewoon het, het swaar gebuk gegaan onder die ander apartheidswette. Die verset
teen die wette was aanvanklik positief, maar later het dit die vorm van
gewapende verset aangeneem wat met geweld gepaard gegaan het. Dit het ook gelei
tot die Swart Bewussynsbeweging wat uitgekring het tot 'n nasionale
versetbeweging teen apartheid. Op internasionale vlak is groot druk op die
regering van Suid-Afrika uitgeoefen om sy binnelandse beleid van 'n klein
minderheid wat 'n groot meerderheid regeer, op te hef.

'n Dwingende behoefte onder swart mense aan politieke regte en erkenning vir hul
prestasies het in 1969 in die Swart Bewussynsbeweging gestalte gekry. In 1969 is
'n organisasie deur 'n groep swart studente gestig met die doel om swart
slagoffers van rassisme te verenig en te verseker dat hul belange bevorder word.
Een van die stigterslede was die 22-jarige mediese student Steve Biko, wat ook
die South African Students Organisation (SASO) as 'n aparte groep van die
National Union of South African Students (NUSAS) gestig het omdat hy geglo het
dat NUSAS deur witmense beheer word. Biko het ook die Black People's Convention
(BPC) begin om alle rassegroepe wat slagoffers van apartheid was, te verenig.
Die regering het aanvanklik sulke organisasies verwelkom en het selfs gehelp om
soortgelyke liggame te stig. In 1971 skryf Biko:

Biko het die term "Nie-Blankes" verwerp omdat dit na 'n "nie-iets" verwys en
voorgestel dat die swart mense van Suid-Afrika liefs as "Swartes" (Blacks)
bekend moes staan. SASO het die belangrikheid van eendragtigheid onder die
gekleurde volke van die land teen wit oorheersing beklemtoon. Hulle het die
regering se tuislandbeleid verwerp aangesien dit volgens hulle verdeeldheid
onder die swartes veroorsaak het — 'n uitspraak wat sterk deur die leiers van
die verskillende tuislande veroordeel is.

Biko en ander leiers van die BPC is in 1974 ingevolge die Wet op Terrorisme
gevange geneem op aanklag dat hulle onrus onder studente van swart universiteite
aangestig het. Steve Biko is in September 1977 oorlede terwyl hy in aanhouding
was.

'n Groot aantal jeugorganisasies het in die sewentigerjare onder die leerders
van hoërskole, die werkende en die werklose jeug ontstaan. Die groepe was
aanvanklik klein en onbeduidend. Die sterkste groep was die Soweto
Representative Council wat in 1976 op die voorgrond getree het. Die jeug is
polities gemotiveer deur die Swart Bewussynsbeweging, die Black People's
Convention en ervare ANC-lede wat as gevolg van die verbanning van die ANC
ondergronds bedrywig was. Belangrike strukture is egter gevestig, wat die
grondslag gelê het vir die studente-oproere wat in Junie 1976 in Soweto, 'n
swart woonbuurt buite Johannesburg, begin het.

Op 16 Junie 1976 het hierdie goedgeorganiseerde jeugstrukture grootskaalse
onluste in Soweto laat uitbreek. Duisende leerders het deur die strate van
Soweto gemarsjeer en teen die verpligte gebruik van Afrikaans as medium op skool
betoog. Hul slagkrete was "Weg met Afrikaans!" en "Viva Azania!", en plundery
was aan die orde van die dag. Die polisie is ook met klippe bestook. Toe die
polisie nie die jeugdiges met traangas uitmekaar kon jaag nie, het hulle begin
skiet en 700 jongmense het gesterf. Honderde leerders is dood in die botsings
met die polisie, en die beelde wat die wêreld ingestuur is van polisie wat met
lewendige ammunisie op skoolkinders vuur, het skokgolwe deur die internasionale
gemeenskap laat trek. Hierdie opstande het gou na ander dele van die land
versprei en ook na die Kleurlinggemeenskappe aan die Witwatersrand en aan die
Kaap oorgespoel. Die jeugonluste het na die res van Suid-Afrika uitgebrei. Swart
werkers uit die tuislande wat op 'n kontrakbasis in Suid-Afrika gewerk het, het
uit vrees dat hulle hul werk kon verloor soms wreed teen die jeugdiges opgetree.
Die Swart Bewussynsbeweging is in Oktober 1977 verban in 'n poging om 'n einde
te maak aan die onluste. Die beweging het egter bly voortbestaan ten spyte van
die verbanning, aangesien dit op sy eie strukture staatgemaak het. Die vrede is
eers in 1980 herstel nadat die grondliggende oorsaak van die onluste, naamlik
die onderwysstelsel, indringend ondersoek en gewysig is.

Ten spyte van die opbloei in die Suid-Afrikaanse ekonomie in die jare 1964 tot
1972 het die swart werkers weinig daarby gebaat (moet bevestig word!). Die pryse
van verbruikersgoedere het skerp gestyg, terwyl werkers se salarisse en lone
konstant gebly het (moet bevestig word, inflasie was baie laag weens lae
werkloosheid). Dit het tot arbeidsonrus gelei wat weer tot stakings gelei het
(moet bevestig word, onrus is aangejaag deur buitelandse en ANC invloed). Die
eerste suksesvolle staking het in Natal plaasgevind. Toe die werkers se lone as
gevolg daarvan verbeter het, het dit werkers van ander bedrywe aangespoor om ook
te staak. Daar is spoedig besef dat dit 'n magtige wapen was. 'n Verdere kenmerk
van hierdie vroegste stakings was dat individue nie namens die werkers met die
werkgewers gaan onderhandel het nie, om te voorkom dat die werkgewers en die
polisie die leiers kan uitsonder en benadeel . Stakings het ook na die
Witwatersrand uitgebrei en het later deur die hele land versprei. Nuwe
onafhanklike en ongeregistreerde vakbonde is gestig om die Wet op die Skikking
van Swart Arbeidsgeskille, wat swart werkers verbied het om aan georganiseerde
stakings deel te neem, omseil het.

Die Trade Union Council of South Africa (TUCSA) het in 1973 besluit om
parallelle vakbonde te stig ten einde die nuwe swart werkersunies te beheer. Dit
het egter misluk omdat die werkers nie vertroue daarin gehad het nie. Die eerste
suksesvolle swart vakbond in Suid-Afrika was die Nasionale Unie van Mynwerkers
(NUM) wat in 1982 tot stand gekom het. Die Congress of South African Trade
Unions (COSATU) het in Desember 1985 tot stand gekom, en is vandag nog die
koördineerder van die meeste vakbonde in Suid-Afrika.

Sedert D.F. Malan die Nasionale Party in 1948 tot oorwinning gelei en aan bewind
gekom het met die beleid van rasseskeiding, het die eerste ministers van
Suid-Afrika die beleid streng toegepas en enige weerstand deur middel van
wetgewing onderdruk. Malan het in November 1954 afgetree, waarna adv. J.G.
Strijdom eerste minister geword het. Ná Strijdom se dood op 24 Augustus 1958 het
dr. H.F. Verwoerd eerste minister geword. Verwoerd het die eerste aanslag op sy
lewe op 9 April 1960 deur David Pratt tydens die Randse Paasskou oorlewe, maar
is op 6 September 1966 deur Demetrios Tsafendas in sy bank in die Volksraadsaal
met 'n dolk doodgesteek.

Adv. B.J. Vorster het daarna eerste minister van Suid-Afrika geword. Ná sy
bedanking in September 1978 weens gesondheidsredes, het mnr. P.W. Botha die
eerste uitvoerende president van die land geword. Tydens sy bewindstydperk is
daar begin om die beleid van apartheid te verslap — die eerste stap in die
proses wat uiteindelik tot 'n nuwe konstitusie sou lei. Mnr. F.W. de Klerk, wat
ná mnr. Botha tot president verkies is, het die land tot volle hervorming gelei,
wat deur die algemene demokratiese verkiesing van 1994 verwesenlik sou word.

Vroeg in die vyftigerjare het die ANC se Women's League (ANCWL) in toenemende
mate die weerstandsaktiwiteite ondersteun. Vroue het veral aktief aan die
Defiance Campaign deelgeneem, optogte en boikotte in die gemeenskappe
ondersteun, saam die stryd teen swart onderwys gestry en betrokke geraak by die
organisasie van kongresse soos die Congress of People.

Die belangrikste rol wat die vroue egter in die stryd teen apartheid gespeel
het, was die beweging teen die uitreiking van pasboeke vir vroue. 'n Groot
aantal optogte deur vroue is in dorpe en stede dwarsdeur Suid-Afrika gereël. Die
belangrikste optog het op 9 Augustus 1956 plaasgevind toe 20 000 vroue deur die
strate van Pretoria na die Uniegebou gemarsjeer het om 'n petisie teen die
verpligte dra van pasboeke aan die eertydse eerste minister, J.G. Strijdom, te
oorhandig. Alhoewel hy dit nie in ontvangs geneem het nie, het die vroue
duisende petisievorms voor sy deur gelaat. Die beweging teen die uitreiking van
pasboeke vir vroue het tot 1960 voortgeduur, toe die regering tóg die Wet op die
Dra van Pasboeke op vroue van toepassing gemaak het en hulle verplig is om
pasboeke te dra.

Vroue het aan verskeie ander optredes deelgeneem in die jare 1955 tot 1959. In
Cato Ridge aan die buitewyke van Durban het 'n groot aantal vroue in opstand
gekom teen die munisipaliteit wat sorghumbier vervaardig het en dit in biersale
aan die mans verkoop het. Die vroue is belet om ook bier te maak. Toe die
onluste ernstige afmetings begin aanneem en die vroue begin om die biersale aan
die brand te steek, is die opstand wreed deur die polisie onderdruk. Vroue was
ook aktief betrokke by die massaverset wat gevolg het op die verpligte
verskuiwing van mense van Cato Manor na Kwa-Mashu in 1960.

Vroue se deelname aan die versetbewegings was egter nie net tot stedelike
gebiede beperk nie. Onluste deur vroue aangespoor het gedurende die tydperk 1956
tot 1960 regoor Suid-Afrika voorgekom. Op Zeerust in die huidige
Noordwesprovinsie het duisende vroue geweier om hul pasboeke te dra en het hulle
dit in die openbaar op 'n hoop gegooi en aan die brand gesteek. Hoofmanne wat
die regering ondersteun het, is ook aangeval. Die polisie het die opstand deur
middel van 'n skrikbewind van arrestasies en hardhandige optrede onderdruk.
Sowat 2 000 swart mense het oor die grens na Botswana gevlug.

In KwaZulu-Natal was sowat 20 000 vroue betrokke by versetbewegings teen onder
andere die volgende wette:

Die swart vroue van Suid-Afrika het die weerstandsbewegings aktief ondersteun.
Daar was egter ook wit vroue wat hulle simpatie met die weerstandsbewegings
getoon het deur deel te neem aan die aktiwiteite van die Black Sash. Lede van
die Black Sash het met swart serpe oor die skouer stil wag gestaan by amptelike
geleenthede wat deur kabinetslede bygewoon is. Hulle het ook protesvergaderings
georganiseer, straatoptogte gereël en versoekskrifte aan kabinetslede voorgelê.

Die tydperk van 20 jaar tussen 1960 en 1980 is gekenmerk deur die ontwaking van
Afrika-nasionalisme wat tot gevolg gehad het dat verskeie Afrikastate hul
onafhanklikheid verkry het en hul plek in die internasionale gemeenskap ingeneem
het. Die proses van dekolonisasie in Afrika was op dreef. Tydens hierdie periode
het Suid-Afrika as 'n Afrikaland wat deur 'n wit minderheid regeer is, eenkant
gestaan. Die kritiek deur ander Afrikalande op die land se binnelandse beleid
het ál hoe feller geword. Talle onafhanklike Afrikastate het lid van
wêreldorganisasies soos die Verenigde Volke-organisasie (VVO) geword. Die
toenemende druk wat deur hierdie organisasie op Suid-Afrika toegepas is, het
daartoe gelei dat Suid-Afrika teen 1980 op politieke, ekonomiese en sportgebied
so te sê geheel en al van die res van die wêreld geïsoleer was.

Suid-Afrika se lidmaatskap van die Statebond het in 1961 verval, wat beteken het
dat Suid-Afrika se handelsbande met invloedryke Afrikalande verbreek is. Die
enigste Afrikastate wat nog hul handelsbande met Suid-Afrika behou het, was die
Portugese kolonies Mosambiek en Angola.

In 1963 is die Organisasie vir Afrika-eenheid (OAE) gestig en dié organisasie
het Suid-Afrika se binnelandse beleid van apartheid en rassediskriminasie
(rassisme) skerp gekritiseer. Verskeie lande, onder andere Nigerië en Zimbabwe,
wou wél diplomatieke bande met Suid-Afrika smee, maar Suid-Afrika het die aanbod
van die hand gewys. Die OAE het opstande ondersteun om die rassistiese regering
van Suid-Afrika omver te werp. Vyandelike aanslae in die vorm van
terroriste-aanvalle is teen die land gerig, gerugsteun deur Rusland en Sjina wat
die kommunistiese bewegings van wapens en ammunisie voorsien het en ook
opleiding verskaf het.

Tydens sy bewind as eerste minister het B.J. Vorster 'n nuwe beleid van
gesprekvoering of dialoog met ander Afrikalande gevolg. Malawi was die eerste
land om in 1967 formele diplomatieke bande met Suid-Afrika te smee. Hierdie stap
het hewige kritiek deur die OAE uitgelok en daar is aangedring op hul skorsing
uit die OAE. Vorster het in 1974 die Ivoorkus, Senegal, Gaboen, Botswana en die
destydse Rhodesië besoek. Ná 'n staatsgreep in Portugal, wat die
dekolonisasieproses van Portugal se Afrika-kolonies aan die gang gesit het, het
Mosambiek en Angola hul onafhanklikheid verkry. Suid-Afrika het 'n hand van
vriendskap na Mosambiek uitgesteek – die voorloper van die Nkomati-vredesverdrag
wat in 1984 tussen Suid-Afrika en Mosambiek gesluit is.

Ten spyte van die Suid-Afrikaanse regering se pogings om die land se beeld in
die buiteland te bevorder, is weinig sukses behaal. Gebeure soos die
Sharpeville-insident en die Soweto-onluste het tot gevolg gehad dat die land net
verder deur die internasionale gemeenskap geïsoleer is. Die VVO het ekonomiese
sanksies teen Suid-Afrika ingestel wat behels het dat geen ander lidland van die
VVO met Suid-Afrika handel mag dryf nie. Buitelandse beleggers het egter óf hul
aandele in Suid-Afrikaanse sakeondernemings verkoop óf hul beleggings aan
Suid-Afrika onttrek.

Tog het sekere lande ekonomiese sanksies teen Suid-Afrika tot hul eie voordeel
gebruik. Met Denemarke en Nederland wat die EEG (Europese Ekonomiese Gemeenskap)
probeer oortuig het om sanksies teen Suid-Afrika in te stel, het vernaamlik
Frankryk, Denemarke en Brittanje uiteindelik 'n steenkoolboikot aanvaar.
Nederland het wel, maar dit was wetlik omseilbaar. Met Frankryk, Denemarke en
Brittanje as direkte steenkoolinvoerders uitgeskakel, word 700% meer
Suid-Afrikaanse steenkool tussen 1982 en 1987 in Rotterdam deur Nederland
ingevoer. Alleenhandel as middelman het gevolg. Die steenkool is verwerk, 'n
ander naam gegee, en dit is teen groot winste aan Frankryk en Brittanje verkoop,
sowel as aan sy eie anti-apartheidsbondgenoot, Denemarke.

Anti-apartheidsoptogte is regdeur die Westerse wêreld gehou. Suid-Afrika is ook
op die gebied van internasionale sport geïsoleer. Geen amptelike nasionale span
kon in die buiteland aan sportbyeenkomste deelneem nie. Dit het 'n nadelige
invloed op sportontwikkeling in Suid-Afrika gehad aangesien daar nie meer
blootstelling aan internasionale mededinging was nie.

Sekere oorsese lande het hul diplomatieke bande met Suid-Afrika verbreek. Die
Suid-Afrikaanse Lugdiens is landingsregte in sekere lande geweier, en selfs op
vermaaklikheidsgebied is sanksies teen Suid-Afrikaanse teatergeselskappe
ingestel. Musiekgroepe soos U2 en Simple Minds het die Suid-Afrikaanse regering
openlik gekritiseer in die lirieke van hul liedjies.

Die Suid-Afrikaanse regering het onder leiding van president P.W. Botha
tentatiewe stappe in die rigting van die opheffing van apartheid gemaak. Beide
in Suid-Afrika en in die buiteland is daar egter gevoel dat daar te min te laat
gedoen is. Op 15 Augustus 1985 hou Botha die berugte sogenaamde
Rubicon-toespraak in Durban. Die toespraak is met groot afwagting ingewag en
daar is verwag dat 'n belangrike aankondiging in terme van beleidsverandering
gemaak sou word. Botha sê dan ook in sy toespraak dat "I believe that we are
today crossing the Rubicon in South Africa." Hy maak egter geen noemenswaardige
aankondigings nie. 'n Woorvoerder van die Britse regering het verklaar dat daar
"aansienlike teleurstelling" met Botha se toespraak was, met 'n soortgelyke
uitspraak deur Duitsland terwyl 'n Franse amptenaar gesê het dat die
Suid-Afrikaanse situasie "aanhou om ons te ontstel." Die ANC en ander
anti-apartheidsbewegings verwerp die toespraak ook en die organisasie beskryf
dit as 'n arrogante herbevestiging dat die apartheidstelsel onveranderd sou
voortgaan. Die gebrek aan daadwerklike stappe in die ophef van apartheid en die
instel van volle demokrasie lei daartoe dat die Rand se waarde dramaties val en
dat Suid-Afrika se oorblywende Westerse bondgenote, insluitend die VSA, ook
sanksies instel.

Op 14 September 1989 het mnr. F.W. de Klerk mnr. P.W. Botha opgevolg as
staatspresident van Suid-Afrika. De Klerk het homself verbind tot 'n
fundamentele verandering van Suid-Afrika se binnelandse beleid en het dadelik
begin om apartheid af te takel. Afgesien van die normale regeringsbedrywighede
soos die opstel van 'n begroting en wetgewing, het hy onderneem om ook
buitelandse betrekkinge te verbeter, staatsadministrasie te rasionaliseer en
ekonomiese groei te bevorder. Die verswakte ekonomie weens internasionale
saksies, grootskaalse armoede onder veral stedelike swart mense en die politieke
vyandskap waarin Suid-Afrika met die res van die wêreld geleef het, is alles
dinge wat president De Klerk die hoof moes bied.

Politieke gevangenes wat ingevolge die Wet op die Onderdrukking van Kommunisme
in tronke was, is op 10 Oktober 1989 vrygelaat. Op 2 Februarie 1990 het F.W. de
Klerk sy beroemde toespraak gelewer waarin hy die regering van Suid-Afrika
onomwonde tot politieke verandering verbind het. Die ANC en SAKP, wat tot op
daardie stadium nog verbode organisasies in Suid-Afrika was, is ontban. Nelson
Mandela, wat in 1964 lewenslank tronk toe gestuur is en allerweë as die leier
van die ANC bestempel is, is op 11 Februarie 1990 vrygelaat.

Die eerste werklike onderhandelinge het op 2 tot 4 Mei 1990 plaasgevind met die
Groote Schuur-minuut tussen die regering en die ANC. Hierdie historiese
byeenkoms het by Groote Schuur, die ampswoning van Suid-Afrika se vorige eerste
ministers in Kaapstad, plaasgevind. Enkele aanhalings uit hierdie minuut lei
soos volg:

'n Tweede stap in die onderhandelingsproses tussen die twee hoofpartye, naamlik
die regering (die Nasionale Party) en die ANC, het op 6 Augustus 1990
plaasgevind tydens die Pretoria-minuut en vordering is gemaak op die weg na
volskaalse onderhandelinge tussen ál die betrokke partye in Suid-Afrika. Die
hele proses is gekenmerk deur diepgaande verskille tussen die onderskeie partye,
wat tot wydverspreide geweld gelei het. 'n Groot aantal mense het hul lewens
verloor en die regering moes by verskeie geleenthede drasties ingryp om die
geweld te onderdruk.

In Januarie 1991 het die ANC ingestem dat 'n veelpartykonferensie byeengeroep
kon word. Op 20 Desember dieselfde jaar het die konferensie, wat as die
Konvensie vir 'n Demokratiese Suid-Afrika (Kodesa) bekend sou staan, by die
Wêreldhandelsentrum in Kemptonpark naby die Johannesburgse Internasionale
Lughawe plaasgevind. Twintig verskillende politieke partye en entiteite het
daaraan deelgeneem, maar 'n aantal regse partye soos die Konserwatiewe Party,
Afrikaner-Weerstandsbeweging en die Herstigte Nasionale Party, asook 'n paar
radikaal linkse partye soos die Pan Africanist Congress (PAC), die Azanian
People's Organization en die Black Consciousness Movement, het die vergadering
geboikot.

Kodesa I is gevolg deur Kodesa II, wat op 15 Mei 1992 begin het. Die
verskillende werksgroepe wat by Kodesa II gevorm is, moes sekere sleutelkwessies
ondersoek en oplossings vind sodat 'n grondwetlike raamwerk wat die basis van
die oorgangsgrondwet van 1993 sou vorm, geformuleer kon word. In dieselfde jaar
het 26 afvaardigings verder onderhandel tydens die
Veelparty-onderhandelingsforum in Kaapstad en die tussentydse grondwet wat op 22
Desember 1993 deur die parlement aanvaar is, opgestel. Die Onafhanklike
Verkiesingskommissie (OVK), wat daarvoor verantwoordelik was om 'n
infrastruktuur vir 'n algemene verkiesing in Suid-Afrika daar te stel, is
intussen deur die regering gestig. Die verkiesingsdatum is op 27 April 1994
vasgestel. Vyf partye — die Konserwatiewe Party, Inkatha Vryheidsparty en
verteenwoordigers van die Ciskei-, Bophuthatswana- en KwaZulu-regerings — het
nie met die verkiesingsdatum saamgestem nie en het hulle aan die onderhandelinge
onttrek om 'n nuwe organisasie, die Vryheidsalliansie, te stig.

Ondersteuners van die ANC in Bophuthatswana het teen die regering se besluit in
opstand gekom en dit het tot 'n onstabiele situasie gelei. Die Suid-Afrikaanse
regering het die Suid-Afrikaanse Weermag (SAW) op gereedheidsgrondslag geplaas
om die orde in Bophuthatswana te herstel. Intussen het president Mangope, die
leier van Bophuthatswana, die hulp van sy bondgenoot in die Vryheidsalliansie,
generaal Constand Viljoen van die Afrikaner Volksfront, ingeroep om die vrede te
herstel. Die AWB onder leiding van Eugene Terre'Blanche het hulle geroepe gevoel
om sélf die orde in Bophuthatswana te herstel en het die land binnegedring. Daar
was 'n konfrontasie tussen die AWB en die soldate van Bophuthatswana, wat tot
die dood van twee AWB-lede gelei het. Hierdie twee lede is koelbloedig voor
internasionale televisiekameras doodgeskiet. Die toestand in Bophuthatswana is
onder beheer gebring. Mangope is oorreed om uit te tree en twee administrateurs
is aangestel ten einde die verkiesing ook daar vreedsaam en regverdig te laat
geskied. Die Ciskeise leier, Oupa Qgozo, is op 'n soortgelyke wyse vervang, en
nadat Viljoen van die Vryheidsalliansie weggebreek het en die Vryheidsfront
gestig het, was ál die lede van die Vryheidsalliansie met die uitsondering van
die Inkatha-Vryheidsparty bereid om deel te neem, en het 'n ooreenkoms bereik
met verteenwoordigers van die IVP waarvolgens laasgenoemde ook aan die
verkiesing sou deelneem. Alles was nou gereed vir die eerste algemene
demokratiese verkiesing wat op 27 April 1994 sou plaasvind.

Sowat 19,5 miljoen Suid-Afrikaners het aan die verkiesing op 27 en 28 April 1994
deelgeneem om 'n nuwe Regering van Nasionale Eenheid te kies. Meer as 9 000
stembusse is dwarsoor Suid-Afrika opgerig en baie verskillende partye het op
nasionale en provinsiale vlak deelgeneem. Die ANC het die verkiesing gewen deur
om en by 63% van die stemme op hom te verenig. Nelson Mandela, as leier van die
ANC, het die president van die land geword. Die Nasionale Party het die tweede
hoogste aantal stemme, naamlik byna 21%, gekry, en het die junior vennoot in die
Regering van Nasionale Eenheid (RNE) geword.

Die ANC, wat in 1912 slegs as 'n organisasie vir die verteenwoordiging van swart
mense in Suid-Afrika gestig is; wat in 1962 tot 'n verbode organisasie verklaar
en uit die land verband is; en wat in 1990 as 'n politieke party in Suid-Afrika
hertoegelaat is, vorm sedert 1994 die regering van Suid-Afrika. Nelson Mandela
is as die eerste swart president van Suid-Afrika ingehuldig. Dit was die taak
van Nelson Mandela as president van Suid-Afrika, asook Thabo Mbeki en F.W. de
Klerk as mede-adjunkpresidente van die nuwe Regering van Nasionale Eenheid om,
soos vooraf tydens die onderhandelinge besluit, 'n kabinet saam te stel wat die
land vir die tydperk van 1994 tot 1999, wanneer die volgende verkiesing sou
plaasvind, sou regeer. Een van die belangrikste take van die Regering van
Nasionale Eenheid was die finalisering van 'n nuwe grondwet, wat binne twee jaar
ná die aanvang van die RNE aanvaar moes word. Die grondwet van 'n land word as
die hoogste gesag en reg in die land beskou en enige regsvoorskrif of optrede
wat daarmee in stryd is, is ongeldig. Dit is elke landsburger se plig om op die
hoogte te wees van sy/haar regte deur kennis te dra van die grondwet. Die
grondwet van die Republiek van Suid-Afrika is op 8 Mei 1996 formeel deur die
parlement goedgekeur en op 11 Oktober 1996 deur die Grondwetlike Vergadering tot
sy huidige vorm gewysig.



https://af.wikipedia.org/wiki/Fritz_Krause

Krause se voorsate was afkomstig van Oos-Pruise. Sy pa, Carl Johan Gottlieb
Krause, het in 1848 of 1849 in Bloemfontein kom bly en gewerk as ’n mediese
sendeling. Later het hy begin praktiseer as ’n dokter en word toe die dorp se
distriksgeneesheer. Hy het ook ’n Volksraadlid geword. Fritz Krause se ma was
Anna Wilhelmina Kellner. Die Krause-egpaar het 11 kinders gehad. Fritz en sy
vier broers het almal skool gegaan aan Grey-kollege.

Krause het matriek in die eerste klas geslaag en toe letterkunde en filosofie
studeer by Victoria Kollege, waar hy die graad B.A. (honneurs) verwerf het. In
1890 het hy sy regsgraad met lof aan die Universiteit van Amsterdam voltooi.
Drie jaar later het hy sy doktoraal in die regte verwerf. Daarna het hy ook
toelating verkry om as advokaat in Engeland te praktiseer. Hy was vlot in Duits,
Engels, Nederlands en Frans.

In 1893 het hy in Pretoria begin praktiseer as advokaat en gou ’n goeie praktyk
in die strafreg opgebou. Na die Jameson-inval het hy die staatsadvokaat in die
hoogverraadsaak teen die lede van die “Reform Committee” bygestaan. Daarna is hy
as “Eerste Publieke Vervolger en Waarnemende Staatsprocureur voor de
Witwatersrand” aangestel. Sy bekendste saak was die vervolging van die man wat
homself Baron von Veltheim genoem het. Hy is aangekla dat hy Woolf Joel, die
neef van Barney Barnato, vermoor het. Die jurie het hom onskuldig bevind en die
gehoor het luid gejuig, maar die regter was baie ontevrede met hul besluit. Daar
is beweer dat Krause streng opgetree het teen onwettige drankverkope, maar nie
teen prostitusie nie. Die gevolg was dat die nuwe staatsprokureur in Pretoria,
Jan Smuts, in 1898 besluit het om Mostyn Cleaver aan te stel om prostitusie in
Johannesburg hok te slaan.

Met die uitbreek van die Tweede Vryheidsoorlog het Krause aanvanklik in
Johannesburg agtergebly om die goudmyne te beveilig, maar hy het later by die
vegtende burgers aangesluit.

Tydens lord Roberts se opmars van Bloemfontein na Pretoria, was daar op 24 April
1900 ’n groot ontploffing by die ammunisiefabriek van Thomas Begbie in
Johannesburg. Die Spesiale Militêre Kommandant, ene Schutte, se nalatigheid is
blameer en hy is vervang deur Krause. Paul Kruger en Louis Botha het hom opdrag
gegee om te verhoed dat die goudmyne deur die Boere self verwoes word. Op 29 Mei
het regter Kock juis in Johannesburg opgedaag om dit te doen. Krause het daarin
geslaag om Kock te arresteer en sy kommando’tjie weg te jaag. Die volgende dag
was Roberts in Germiston en hy stuur toe vir ene majoor Davis en ’n ou vyand van
Krause, John Douglas Forster, om die onmiddellike en onvoorwaardelike oorgawe
van Johannesburg te eis. Krause se antwoord was kort en kragtig: “No, sir, not
immediately and not unconditionally.” Om straatgevegte te vermy, het Krause eers
probeer om van alle vegtende burgers in die stad ontslae te raak. Die volgende
dag het Roberts aan die voorpunt van sy leerskare die stad binnemarsjeer. Voor
die regeringsgeboue in Commissionerstraat is die Vierkleur gestryk en die Union
Jack gehys.

Krause was ’n krygsgevangene maar, nadat hy sy parool gegee het, is hy toegelaat
om weer as advokaat te praktiseer. Toe hy egter weier om ’n eed van getrouheid
af te lê, mog hy nie langer praktiseer nie. Daarna is hy toegelaat om na
Engeland te gaan, waar hy weer as advokaat gepraktiseer het.

Terwyl Krause op pad na Engeland was, het hy reeds die bepalings van sy
parool-onderneming verbreek deur ’n verslag aan dr. Leyds op te stel waarin hy
inligting verskaf het oor gebeure in Johannesburg na die Britse besetting. In
Engeland het hy ook betrokke geraak in die verspreiding van inligting oor die
konsentrasiekampe. Krause het ook ’n artikel, geskryf deur sy ou vyand Forster,
gelees waarin die skrywer aangevoer het dat die Boere as rowers en bandiete
behandel moes word en nie as oorlogvoerders nie. Krause was ontstoke en skryf
aan sy vriend Broeksma in Johannesburg dat hy “ons mense” in kennis moes stel
sodat hulle Forster of moes skiet of andersins skadeloos maak. Ongelukkig vir
Krause het die Engelse sy brief aan Broeksma in die hande gekry en die gevolg
was dat Krause in die Old Bailey aangekla was van aanstigting om moord te pleeg.
Hy is skuldig bevind en tot twee jaar gevangenisstraf gevonnis. Hy is na nege
maande losgelaat en het na Suid-Afrika teruggekeer.

Krause se plan was om weer in die Transvaal as advokaat te praktiseer, maar lord
Milner wou niks daarvan hoor nie. Hy het Krause ’n politieke vuurvreter genoem
en hom verbied om dit te doen. Krause het sy praktyk in die Kaap hervat en die
Transvaalse hooggeregshof genader om toegelaat te word om daar te praktiseer.
Die hof het Krause se aansoek toegestaan en hy is terug Transvaal toe.

Hy was skaars in die Transvaal toe hy verkies is as dorpsraadlid in Johanneburg.
Toe verantwoordelike bestuur in die Transvaal ingestel word, het hy Vrededorp
namens Het Volk in die Volksraad. Hy is ook aangestel as lid van ’n
hospitaalkommissie wat mynregulasies ondersoek het.

In 1912 het hy 'n senior advokaat (“Kings Counsel”) geword. Hy het generaal
Christiaan de Wet verdedig toe hy aangekla is vir sy aandeel in die 1914
rebellie.

Een van die bekendste verhore waarin hy verskyn het, was die moordverhoor teen
Taffy Long, die vakbondleier tydens die 1922 mynstaking. Long is ter dood
veroordeel.

In 1923 is Krause aangestel as regter van die Transvaal Provinsiale Afdeling van
die Hooggeregshof van Suid-Afrika. Hy was die eerste regter van Suid-Afrika was
voorheen tronkstraf uitgedien het. Krause het besluit dat ’n regter nie
belasting moet betaal nie. Hy het aksie ingestel teen die kommissaris van
binnelandseinkomste, maar het verloor. Daarna het die saak verder gevoer in die
Appèlafdeling, maar hy het daar ook verloor.

Van 1933 tot 1938 was hy Regter-president van die Oranje-Vrystaat Afdeling van
die Hooggeregshof van Suid-Afrika.



https://af.wikipedia.org/wiki/Namibi%C3%AB

Namibië (Duits: Namibia [naˈmiːbi̯a], Engels: Namibia [nəˈmɪbiə], [næˈmɪbiə]
luister (hulp·inligting)), amptelik die Republiek van Namibië (Engels: Republic
of Namibia, Duits: Republik Namibia luister (hulp·inligting)), is ’n republiek
in Suider-Afrika waarvan die westelike grens die Atlantiese Oseaan is. Die land
grens ook aan Angola en Zambië in die noorde, Botswana in die ooste en
Suid-Afrika in die ooste en suide. Hoewel dit nie aan Zimbabwe grens nie is
Namibië deur 200 m van die Zambezirivier se rivierbedding van Zimbabwe geskei
(dit is waar die grens met Zambië en Botswana is). Die land het op 21 Maart 1990
onafhanklikheid van Suid-Afrika gekry na afloop van die Namibiese
Onafhanklikheidsoorlog. Die hoofstad en grootste stad is Windhoek. Namibië is ’n
lidland van die Verenigde Nasies, die Suider-Afrikaanse Ontwikkelingsgemeenskap,
die Afrika-unie en die Britse Statebond. Namibië geniet ’n hoë politieke,
ekonomiese en sosiale stabiliteit.

Die naam "Namibië" is afgelei van die Namibwoestyn, wat die hele kusgebied van
dié land beslaan. Dit is as ’n neutrale naam ná dié land se onafhanklikheid
gekies om ’n moontlike benadeling van een van die Namibiese volke te voorkom.
Mburumba Karina word as Namibië se naamgever beskou.

Die droë grond van Namibië is sedert die vroegste tye deur Boesmans, Damaras en
Namas bewoon en sedert ongeveer die 14de eeu n.C. deur immigrerende Bantoes wat
met die Bantoemigrasie gekom het. Dit het in 1884 ’n protektoraat van die Duitse
Keiserryk geword en ’n Duitse kolonie gebly tot aan die einde van die Eerste
Wêreldoorlog. In 1920 het die Volkebond aan Suid-Afrika ’n mandaat gegee om die
land te bestuur. Suid-Afrika het sy apartheidswette dus ook op Suidwes-Afrika
toegepas. In 1878 het die Britse Kaapkolonie die hawe van Walvisbaai en die
aflandige Pikkewyn-eilande geannekseer; hierdie het met die stigting van die
Unie van Suid-Afrika in 1910 ’n integrale deel daarvan geword.

Opstande en eise deur leiers in Afrika het daartoe gelei dat die VN direkte
verantwoordelikheid oor die gebied geneem het. Dit het SWAPO in 1973 erken as
die amptelike verteenwoordiger van die Namibiërs. Namibië het egter gedurende
hierdie tyd steeds onder Suid-Afrikaanse regering gebly as Suidwes-Afrika. Na
interne konflik het Suid-Afrika in 1985 ’n tussentydse administrasie in Namibië
ingestel. Namibië het in 1990 volle onafhanklikheid van Suid-Afrika verkry, met
die uitsondering van Walvisbaai en die Pikkewyn-eilande wat tot 1994 onder
Suid-Afrikaanse beheer gebly het.

Namibië het ’n bevolking van 2,1 miljoen en ’n parlementêre demokrasie met ’n
veelpartystelsel. Landbou, veeteelt, toerisme en mynbou — insluitend die myn van
diamante, uraan, goud, silwer en onedele metale — vorm die ruggraat van die
Namibiese ekonomie. Gegewe die teenwoordigheid van die onherbergsame
Namibwoestyn, is Namibië een van die yl bevolkste lande ter wêreld. Ongeveer die
helfte van die bevolking leef onder die internasionale broodlyn en die land is
swaar getref deur die Vigs-epidemie met 15% van die volwasse bevolking wat in
2007 besmet was.

Die land se naam is afgelei van die Namibwoestyn, die oudste woestyn in die
wêreld. Voor onafhanklikheid in 1990 was die gebied bekend as
Duits-Suidwes-Afrika (Deutsch-Südwestafrika) en daarna as Suidwes-Afrika. Die
weerspieël die koloniale besetting van Duitsland en die Suid-Afrikaanse regering
namens die Britse kroon.

Die droë gebiede van Namibië is sedert die vroegste tye bewoon deur Boesmans,
Damaras en Namas en sedert ongeveer die 14de eeu deur immigrerende Bantoes wat
met die Bantoemigrasie vanuit sentraal Afrika gekom het. Van die laat 18de eeu
en daarna het Oorlamstamme vanuit die Kaapkolonie die Oranjerivier oorgesteek en
hulle in die area wat vandag suidelike Namibië is, gevestig. Hulle ontmoetinge
met die nomadiese Namastamme was oorwegend vreedsaam. Die sendelinge wat saam
met die Oorlams getrek het, is goed ontvang deur die Namas en die reg om
watergate en weiding te gebruik is teen ’n jaarlikse fooi toegestaan. Op hul pad
noordwaarts het die Oorlams ontmoetings met geslagte van die Hererostam by
Windhoek, Gobabis en Okahandja gehad wat nie so akkommoderend was nie. Die
Nama-Herero-oorlog het in 1880 uitgebreek met vyandighede wat eers afgeneem het
nadat die Duitse Keiserryk troepe ontplooi het in die betwiste gebiede. Hulle
het die status quo tussen die Namas, Oorlams en Hereros gehandhaaf.

Die eerste Europeërs wat voet aan wal gesit en die gebied verken het was die
Portugese seevaarder Diogo Cão in 1485 en Bartolomeus Dias in 1486; die gebied
is egter nie deur die Portugese kroon beset nie. Soos die grootste deel van
Afrika suid van die Sahara, is Namibië nie omvangryk verken deur Europeërs tot
die 19de eeu nie, toe handelaars en setlaars, hoofsaaklik vanuit Duitsland en
Swede, daar aangekom het. In die laat 19de eeu het die Dorslandtrekkers die
gebied oorgesteek op pad van die Zuid-Afrikaansche Republiek na Angola. Van die
Trekkers het in Namibië agtergebly in plaas daarvan om die tog na Angola te
voltooi. Andere het na Namibië teruggekeer nadat Angola deur die Portugese hulle
tot die katolisisme probeer bekeer het en die gebruik van hul taal in skole
verbied het.

Namibië het in 1884 onder Otto von Bismarck ’n Duitse kolonie geword om Britse
besetting te kom voorkom en het bekend gestaan as Duits-Suidwes-Afrika
(Deutsch-Südwestafrika); in die omgangstaal is hierdie benaming dikwels afgekort
tot Deutsch-Südwest ("Duits-Suidwes"). Die Palgrave-sendingstasie van die Britse
Goewerneur het bepaal dat slegs die natuurlike diepwaterhawe van Walvisbaai die
moeite werd was om te beset — dit is vir die Brittanje deur die Kaapkolonie
beset.

Van 1904 tot 1907 het die Hereros en die Namakwas die wapen teen die Duitsers
opgeneem en in die gevolglike opstand het 10 000 Namas (ongeveer die helfte van
die bevolking) en naastenby 65 000 Hereros (ongeveer 80% van die bevolking)
omgekom. Nadat die oorlewendes van aanhouding vrygelaat is, is hulle onderwerp
aan onteiening, deportasie, gedwonge arbeid en segregasie.

Die meeste Afrikane is beperk tot sogenaamde inboorlinggebiede wat later onder
Suid-Afrikaanse regering tot Bantoestans gemaak is. Sommige historici gaan selfs
sover as om te spekuleer dat die volksmoord in Namibië as model deur die Nazi’s
in die sjoa maar die meeste geleerdes meen dat dit nie werklik ’n invloed op die
Nazi’s, wat in daardie tyd kinders was, gehad het nie. Die vader van Hermann
Göring, Heinrich Göring, was wel op sy dag ’n koloniale goewerneur in Namibië en
het ’n straat in Swakopmund wat na hom vernoem is. Die gedagte van die
volksmoord bly relevant tot die etniese identiteit in onafhanklike Namibië en
tot verhoudinge met Duitsland.

Na die Volkebond se tersydestelling en die ontstaan van die Verenigde Nasies in
1946 het Suid-Afrika geweier dat sy vroeëre mandaat deur ’n Trusteeskap van die
Verenigde Nasies vervang moet word (wat nadere internasionale monitering van die
gebied se administrasie saam met ’n definitiewe onafhenklikheidskedule vereis
het). Die Hereros se Raad van Hoofmanne het ’n aantal petisies by die VN
ingedien om te vra vir Namibië se onafhanklikheid gedurende die 1950’s.
Gedurende die 1960’s, toe Europese moondhede onafhanklikheid aan hul kolonies en
trustgebiede begin gee het, het die druk op Suid-Afrika begin toeneem om
dieselfde met Namibië te doen. In 1966 het die Internasionale Geregshof ’n klag
teen Suid-Afrika se volgehoue teenwoordigheid in die gebied van Ethiopië en
Liberië van die hand gewys maar die VN se Algemene Vergadering het uiteindelik
Suid-Afrika se mandaat teruggetrek. In 1971 het die Internasionale Geregshof ’n
“adviserende mening” uitgebring waarin verklaar is dat Suid-Afrika se volgehoue
administrasie van die gebied onwettig is.

In reaksie op die 1966-beslissing deur die Internasionale Geregshof het SWAPO se
militêre vleuel, Volksbevrydingsleër van Namibië (PLAN), ’n guerrilla-oorlog
begin voer in die stryd om onafhanklikheid maar dit was eers in 1988 wat
Suid-Afrika ingestem het om die besetting van Namibië op te hef, in
ooreenstemming met ’n VN-vredesplan vir die hele gebied. Buite die
sentraal-suidelike gebied van Namibië (bekend as die “Polisie-sone” sedert die
Duitse era en waar die hoof dorpe, industrieë, myne en landbougrond was) is die
land opgedeel in “tuislande‘, soortgelyk aan die Suid-Afrikaanse Bantoestans
maar die Swart bevolking het nie hul samewerking gegee nie.

Na baie onsuksesvolle pogings deur die VN om Suid-Afrika te oorreed om in te
stem tot die VN-besluit 435 te implementeer, wat in 1978 deur die VN se
Veiligheidsraad aanvaar is as die internasionaal-ooreengekome
dekoloniseringsplan vir Namibië. In 1988 het die oorgang na onafhanklikheid
begin onder ’n drieledige diplomatieke ooreenkoms tussen Suid-Afrika, Angola en
Kuba, met die VSA en die USSR as waarnemers, waaronder Suid-Afrika ingestem het
om uit die gebied te onttrek en sy troepe te demobiliseer en Kuba ingestem het
om sy troepe vanuit suid-Angola, wat gestuur is om die MPLA te ondersteun in sy
stryd om Angola teen UNITA. ’n Gekombineerde VN Burgerlike en vredesmag onder
die Finse diplomaat Martti Ahtisaari het toesig gehou oor die militêre
onttrekkings, die terugkeer van SWAPO-bannelinge en die hou van Namibië se
eerste verkiesing vir ’n grondwetlike vergadering in Oktober 1989. SWAPO het
gewen maar nie hul eie verwagting van ’n twee-derde meerderheid gekry nie; die
Suid-Afrikaans gesteunde Demokratiese Turnhalle-alliansie (DTA) het die
amptelike opposisie geword.

Na die aanvaarding van die Namibiese grondwet, wat beskerming van menseregte,
vergoeding vir staatsonteienings van privaat eiendom, ’n onafhanklike regbank en
’n uitvoerende presidensie (die grondwetgewende vergadering het die nasionale
vergadering geword), ingesluit het, het Namibië op 21 Maart 1990 amptelik
onafhanklik geword. Sam Nujoma is ingesweer as die eerste President van Namibië
met verteenwoordigers van 147 lande, insluitend 20 staatshoofde, wat die
plegtigheid bygewoon het. Walvisbaai is in 1994 aan Namibië afgestaan.

Veelpartydemokrasie is ingestel en is volhou, ten spyte daarvan dat SWAPO
telkens die verkiesings met ’n oorweldigende meerderheid wen, en verkiesings
word gereeld op plaaslike, provinsiale en nasionale vlak gehou. Verskeie
geregistreerde politieke partye is aktief en word in die Nasionale Vergadering
verteenwoordig. Die oorgang van die 15 jaarbewind van president Nujoma na sy
opvolger, Hifikepunye Pohamba in 2005 het glad verloop.

Die Namibiese regering het ’n beleid van nasionale versoening bevorder en
amnestie gegee aan mense wat aan beide kante van die oorlog geveg het. Die
burgeroorlog in Angola het ’n beperkte impak gehad op Namibiërs wat in die
noorde van die land woon. In 1998 het die Namibiese Weermag troepe na die
Demokratiese Republiek van die Kongo gestuur as deel van ’n Suider-Afrikaanse
Ontwikkelingsgemeenskap-kontingent. In Augustus 1999 is ’n poging tot afskeiding
in die noordoostelike Caprivi suksesvol onderdruk.

Die Namibiese politiek vind plaas in die raamwerk van ’n presidensiële
verteenwoordigende demokratiese republiek waar die president van Namibië vir ’n
vyf-jaar termyn verkies word en die staatshoof asook die hoof van die regering
is.

Hoewel die grondwet ’n veelpartystelsel beoog vir Namibië se regering beoog het,
lyk dit meer na ’n eenpartystaat met SWAPO wat sedert 1990 elke verkiesing
gedomineer het.

Namibië volg ’n grootliks onafhanklike buitelandse beleid met voortslepende
affiliasies met state wat bygestaan het in die stryd om onafhanklikheid,
insluitend Libië, Kuba en Sjina. Met ’n klein weermag en ’n swak ekonomie was
die Namibiese regering se vernaamste buitelandse beleid gemoeid met die
ontwikkeling van sterker bande met die ander lande in Suider-Afrika. As ’n
dinamiese lid van die Suider-Afrikaanse Ontwikkelingsgemeenskap is Namibië ’n
uitgesproke voorstander vir groter streeksintegrasie. Namibië het op 23 April
1990 die 160ste lid van die Verenigde Nasies geword. Dit het ook met
onafhanklikheid die vyftiende lid van die Britse Statebond geword.

Namibië het geen vyande in sy onmiddellike omgewing nie maar spandeer gedurig
meer geld op sy weermag as ander lande in Suider-Afrika (behalwe vir Angola).
Militêre uitgawes het toegeneem van 2,7% van die BBP in 2000 tot 3,7% van BBP in
2009 en die koms van 12 Chengdu F-7 Airguard-stralers in 2006 en 2008 het
Namibië vir ’n kort rukkie die grootste wapeninvoerder in Afrika suid van die
Sahara gemaak.

Die Namibiese grondwet beskryf die rol van die weermag as die “verdediging van
die gebied en nasionale belange”. Namibië het die Namibiese Weermag (NW) gestig
wat uit voormalige vyande in die 23-jarige bosoorlog bestaan: die
Volksbevrydingsleër van Namibië (PLAN) en die Suidwes-Afrikaanse Gebiedsmag
(SWAGM). Brittanje het die plan vir die integrasie van hierdie magte opgestel en
met opleiding van die NW begin. Die NW bestaan uit ’n klein hoofkantoor en vyf
bataljons.

Met ’n grootte van 825 615 km² is Namibië die vier-en-dertigste grootste land
(net na Venezuela) in die wêreld. Dit lê tussen 17°en 29° suiderbreedte (’n
klein area is noord van 17°) en 11° en 26° oosterlengte.

In geologiese opsig word Namibië as een van die oudste dele van die
Afrika-vasteland beskou. Lank voordat die reusevasteland Gondwanaland ontstaan
het, het in die gebied van die huidige Afrika twee plato’s gevorm — die Kongo-
en die Kalahari-Kraton. Die laasgenoemde beslaan groot dele van die huidige
Namibië.

Die vastelandgebied van Gondwana, wat destyds dele van Afrika, Suid-Amerika,
Australië, Indië en Antarktika bevat het, het eers sowat 550 miljoen jaar gelede
as gevolg van tektoniese prosesse ontstaan. Sowat 150 miljoen jaar gelede het
Gondwana uitmekaar gebreek, om sodoende die huidige vastelande te vorm.

Namibië se klimaattoestande het oor ’n lang tydperk feitlik onveranderd gebly,
en baie geologiese strukture, prosesse en verskynsels is tot vandag toe baie
goed bewaar. Een van die bekendste voorbeelde is die Namibwoestyn, wat as die
oudste ter wêreld beskou word.

Namibië is opgedeel in 14 streke en onderverdeel in 121 kiesafdelings. Die
administratiewe streke van Namibië word deur die Afbakeningskomitee ter tafel
gelê en aanvaar of verwerp deur die Nasionale Vergadering. Sedert die stigting
van die staat was daar reeds drie Afbakeningskomitees, met die mees onlangse een
in 2013 onder leiding van regter Alfred Siboleka.

Streeksraadslede word direk verkies deur ’n geheime stemming (in
streeksverkiesings) deur die inwoners van hul kiesafdelings.

Plaaslike owerhede in Namibië kan in die vorm van munisipaliteite (hetsy deel 1
of deel 2 munisipaliteite), stadsrade of dorpe wees.

Die Namibiese landskap bestaan algemeen uit vyf geografiese streke, elk met sy
eie unieke abiotiese faktore en plantegroei met sommige variasie in en
oorvleueling tussen die streke: die Sentrale Plato, die Namibwoestyn, die Groot
Platorand, die Bosveld en die Kalahari.

Die Sentrale Plato lê van noord na suid en word begrens deur die Skedelkus na
die noordweste, die Namibwoestyn en sy kusvlaktes na die suidweste, die
Oranjerivier na die suide en die Kalahari na die ooste. Die hoogste punt in
Namibië, die Brandberg (2,606 m) is in die Sentrale Plato. Binne die wye plat
Sentrale Plato is die meerderheid van Namibië se bevolking en ekonomiese
aktiwiteit. Windhoek, die hoofstad, is hier geleë asook. Die beste landbougrond
is ook in hierdie gebied. Hoewel landbougrond slegs 1% van die land se oppervlak
uitmaak word ongeveer die helfte van die land se bevolking deur landbou in diens
geneem.

Die Namibwoestyn is ’n wye uitspansel van hiperonvrugbare gruisvlaktes en duine
wat langs die hele Namibiese kuslyn strek. Dit wissel van 100 tot honderde
kilometer in breedte. Areas in die Namib sluit die Skedelkus en die Kaokoveld in
die noorde in asook die uitgebreide Namib Sandsee langs die sentrale kus. Die
sand waaruit die sandsee bestaan ontstaan uit ’n erosieproses wat in die
Oranjeriviervallei in die suide plaasvind. Soos wat sandbelaaide water hul
swewende belastings in die Atlantiese Oseaan laat uitspoel, word dit weer op
land uitgespoel deur seestrome. Die heersende suidwestelike winde tel dit dan op
en plaas dit in die vorm van reuse sandduine in die wydverspreide sandsee. So
word die grootste sandduine in die wêreld gevorm. In areas waar die sandaanvoer
afgeneem het weens die onvermoë van die sand om rivierbeddings oor te steek,
skuur die wind die land om groot gruisvlaktes te vorm. In baie areas van die
Namibwoestyn is daar bitter min plantegroei behalwe vir korsmosse wat in die
gruisvlaktes en opgedroogte rivierbeddings gevind word waar plante toegang het
tot ondergrondse water.

Die Groot Platorand styg tot meer as 2 000 m. Gemiddelde temperature neem toe
hoe verder ’n mens van die koue Atlantiese waters beweeg terwyl die talmende
kusmis stadig afneem. Hoewel die streek rotserig is met swak ontwikkelde grond,
is dit nietemin aansienlik meer produktief as die Namibwoestyn. Soos somerwinde
oor die platorand geforseer word, word vog as neerslag onttrek. Die water, saam
met die vinnig veranderende topografie, is verantwoordelik vir die voortbringing
van mikrohabitatte wat ’n wye verskeidenheid organismes huisves waarvan baie
endemies is. Plantegroei op die platorand wissel in vorm en digtheid met
gemeenskapstrukture wat wissel van digte bosse na meer struikagtige gebiede en
verspreide bome. ’n Aantal Acacia-spesies word hier aangetref asook grasse en
ander struikagtige plante.

Die Bosveld is in die noordooste van die land langs die grens met Angola en in
die Caprivistrook, wat die oorblyfsel is van ’n nou gang is waardeur die Duitse
Keiserryk die Zambezirivier bereik het, aangetref. Die area kry aansienlik meer
reën as die res van die land met ’n gemiddeld van ongeveer 400 mm per jaar.
Temperature is ook koeler en meer gematig, met benaderde seisoenvariasies van
tussen 10°C en 30°C. Die gebied is oor die algemeen plat en die grond is
sanderig sodat dit nie goed water hou nie. Reg langs die Bosveld in
noord-sentraal Namibië is een van die natuur se groot wonderwerke: die
Etoshapan. Dit is vir die grootste gedeelte van die jaar ’n droë, sout woesteny
maar gedurende die nat seisoen vorm daar ’n vlak meer wat oor meer as 6 000 km²
strek. Die area is van ekologiese belang vir die groot getalle voëls en diere
van die omliggende savanne wat deur droogte na die watergate om die meer gedwing
word. Die bosveldstreek is deur die Wêreld Wildlewefonds afgebaken as deel van
die Angola Mopane-boomveld ekogebied wat tot noord verby die Kunenerivier tot in
Angola strek.

Die rede vir hierdie hoë produktiwiteit en endemisiteit is waarskynlik die
relatief stabiele aard van neerslag. Die Karoo ervaar nie op ’n gereelde basis
droogte nie, en alhoewel die gebied tegnies woestyn is, bied gereelde winterreën
genoeg vog om die gebied se interessante plantgemeenskap te onderhou. ’n Ander
eienskap van die Kalahari en ook ander gebiede van Namibië, is koppe,
geïsoleerde bergies wat mikroklimate en -habitatte vir organismes skep wat nie
aangepas is om in die omliggende woestyngebied te oorleef nie.

Namibië se kuswoestyne is een van die oudste woestyne ter wêreld. Die sandduine,
wat geskep is deur sterk landwaartse winde, is die hoogste in die wêreld.

Die Namibwoestyn en die Namib-Naukluft Nasionale Park is hier geleë. Die
Namibiese kuswoestyne is een van die rykste diamantvelde ter wêreld. Die area is
opgedeel in die noordelike Skedelkus en die suidelike Diamantkus. Weens die
ligging van die kuslyn — op die punt waar die koue water van die Atlantiese
Oseaan by Afrika uitkom — is daar dikwels baie digte mis.

54% van die kuslyn is sanderige strande, 28% is sand en rots deurmekaar en 16%
is slegs rotsagtig. Die kusvlaktes is “duinevelde” met korsmosse en ’n paar
verspreide soutpanne. Naby die kus is daar gebiede waar die duine met plante
bedek is. Namibië is ryk aan kus- en seehulpbronne wat grootliks onverken is.

Namibië is geleë in die subtropiese hoëdrukgordel en neem af van sub-vogtig
(gemiddelde neerslag hoër as 500 mm), na halfdroog (tussen 300 mm en 500 mm met
die grootste gedeelte van die Kalahari wat in Namibië val) na onvrugbaar (tussen
150 mm en 300 mm). Hierdie drie klimaatstreke is landwaarts van die westelike
platorand na die hiper-droë kusvlakte waar die neerslag minder as 100 mm
gemiddeld is. Veranderlikheid in reënval en temperatuur is die kenmerk van die
onvrugbare klimaat. Reënvalgemiddeldes wissel van minder as 100 mm per jaar oor
die lengte van die Namibwoestyn tot 700 mm per jaar vir Katima Mulilo en die
oostelike punt van die Sambesi; veranderlikheid wissel van geen reënval na
soveel as 800 mm en meer in ’n oorvloedige seisoen. Hoewel die kern van die
reënvalseisoen — Januarie tot Maart — ongeveer 70% van die algehele reën kry
word dit tot soveel as 95% wanneer November, Desember en April bygereken word.
Reën is egter nie beperk tot hierdie maande nie. Dit is slegs in die Kawango en
Caprivi se reënvalstasies waar die maandelikse minimum ten minste een reëndag
het. Die verre-suidweste, vernaam by Rosh Pinah se stasie is die swaarste
reënval kwalik meer as 10 mm in een dag. Winterreëns is voorspelbaar in die
Karas en Hardap-streke en bied vogtigheid vir die omgewing.

Die subtropiese hoëdrukgordel het gewoonlik wolklose dae en daar is meer as 300
sonskyndae per jaar. Dit is geleë aan die duidelike rand van die trope; die
Steenbokskeerkring loop naastenby in die middel van die land deur. Die winter is
gewoonlik droog met reënval wat normaalweg in die somer plaasvind. Die klein
reënseisoen is tussen September en November en die groot reënseisoen is tussen
Februarie en April. Humiditeit is laag en die gemiddelde reënval wissel van
amper geen in die kuswoestyn tot meer as 600 mm in die Caprivistrook. Reënval is
egter hoogs veranderlik en droogtes is algemeen.

Weer en klimaat in die kusgebied word oorheers deur die koue, noordvloeiende
Benguela-stroom van die Atlantiese Oseaan wat verantwoordelik is vir ’n baie lae
neerslag (gemiddeld 50 mm of minder per jaar), gereelde digte mis en algemeen
laer temperature as in die res van die land. In die winter kom bergwinde of
oosweer soms voor. Dit is ’n warm droë wind wat van die binneland na die kus
waai. Aangesien die area agter die kus woestyn is kan hierdie winde in
sandstorms ontwikkel, soveel so dat sandstortings in die Atlantiese Oseaan op
satellietbeelde sigbaar is.

Die Sentrale Plato en Kalahari het wye daaglikse temperatuurvariasies van soveel
as 30°C.

Efundja, die jaarlikse vloede in die noordelike dele van die land het dikwels
skade aan infrastruktuur en lewensverlies tot gevolg. Die reën wat hierdie
vloede veroorsaak het hul oorsprong in Angola vanwaar dit in Namibië se
Cuvelai-kom vloei en die vloedvlaktes (Oshanas in Oshiwambo) opvul. Die ergste
vloede het in Maart 2011 plaasgevind en 21,000 mense moes verplaas word.

Namibië se ekonomie is as gevolg van sy geskiedenis nou verbind met dié van
Suid-Afrika. Die grootste ekonomiese sektore is mynbou (10,4% van die bruto
binnelandse produk in 2009), landbou (5,0%), vervaardiging (13,5%) en toerisme.

Namibië het ’n hoogs ontwikkelde banksektor met moderne infrastruktuur soos
aanlyn-bankwese, selfoon-bankwese ens. Die Bank van Namibië (BoN) is die
sentrale bank van Namibië en is verantwoordelik vir alle pligte van ’n sentrale
bank. Daar is vier gemagtigde kommersiële takke van die BoN in Namibië: Bank
Windhoek, Eerste Nasionale Bank, Nedbank en Standard Bank.

Namibië het ’n hoë werksloosheidskoers. “Streng werkloosheid” (mense wat aktief
na werk soek) was in 2000 20,2%, in 2004 was dit 21,9% en in 2008 was dit 29,4%.
Onder ’n breë definisie (insluitend mense wat opgehou soek het na werk) het
werkloosheid van 36,7% in 2004 gestyg na 51,2% in 2008. Hierdie skatting ag
mense in die informele werksektor as werksaam. Die Minister van Arbeid en
Sosiale Welstand, Immanuel Ngatjizeko het die studie in 2008 geloof as “by verre
beter in omvang en kwaliteit as enigiets wat dit vooraf gegaan het” maar hierdie
metodologie het kritiek ontlok.

Ongeveer die helfte van die bevolking leef onder die internasionale broodlyn van
VS$1,25 per dag. Daar is ’n aantal wetgewende maatreëls in plek om armoede en
werkloosheid te verlig. In 2004 is ’n arbeidswet afgekondig wat mense teen
werksdiskriminasie op grond van hul MIV/Vigs-status beskerm. Vroeg in 2010 het
die regering se tenderraad aangekondig dat “100 persent van alle ongeskoolde en
halfgeskoolde arbeid voortaan sonder uitsondering vanuit Namibië bekom moet
word”.

Ten spyte van die afgeleë aard van groot dele van die land, het Namibië hawens,
lughawens, snelweë en spoorweë (smalspoor). Die land streef daarna om ’n
middelpunt vir vervoer in die gebied te word; dit het ’n belangrike hawe en
verskeie land-ingeslote bure. Die Sentrale Plato dien reeds as ’n
vervoerdeurgang vir die digter bevolkte noorde van Suid-Afrika (die bron van
vier vyfdes van Namibië se invoere).

Omstreeks 4 000 kommersiële boere besit ongeveer die helfte van Namibië se
bewerkbare grond. Die regerings van Duitsland en Groot-Brittanje finansier
Namibië se grondhervormingsproses en die Namibiese regering het reeds grond van
blanke boere begin onteien om grondlose swart Namibiërs van grond te voorsien.

Daar is ooreengekom op die privatisering van verskeie ondernemings in die hoop
dat dit buitelandse belegging sal stimuleer. Herbelegging van omgewingsafgeleide
kapitaal het die Namibiese per capita-inkomste egter gekniehalter. Een van die
vinnig groeiende areas van ekonomiese ontwikkeling in Namibië is die toename van
wildbewaringsgebiede. Hierdie natuurreservate is veral belangrik vir die
landelike oorwegend werklose bevolking.

’n Watervoerende laag genaamd “Ohangwena II” is ontdek wat 800 000 mense in die
noorde vir 400 jaar van water kan voorsien. Kundiges skat dat Namibië 7720 km³
se ondergrondse water het.

Mynbou is die belangrikste bydrae tot die Namibiese ekonomie en verskaf 25% van
die inkomste. Namibië is die vierde grootste uitvoerder van nie-brandstof
minerale in Afrika en wêreld se vierde grootste produsent van uraan. Daar is ’n
noemenswaardige belegging in uraan-ontginning en Namibië gaan moontlik teen 2015
die wêreld se grootste uitvoerder van uraan wees. Ryk spoeldiamantvelde maak
Namibië ’n primêre bron van juweelkwaliteit diamante. Hoewel Namibië hoofsaaklik
bekend is vir sy juweeldiamante en uraanvelde word ’n aantal ander minerale soos
lood, wolfram, tin, vloeispaat, mangaan, marmer, koper en sink ontgin. Daar is
aflandige gasvelde in die Atlantiese Oseaan wat waarskynlik in die toekoms
ontgin gaan word. Volgens Die Diamantondersoek (The Diamond Investigation), ’n
boek oor die wêreldwye diamantmark sedert 1978, het De Beers, die wêreld se
grootste diamantmaatskappy, die meeste van die Namibiese diamante gekoop en sal
hulle voortgaan om dit te doen omdat “watter regering ookal oorneem uiteindelik
die inkomste nodig sal hê om te oorleef”.

Binnelandse toevoerspanning is 220V (wisselstroom). Elektrisiteit word
hoofsaaklik deur termiese en hidro-elektriese kragstasies van Nampower opgewek.
Nie-konvensionele metodes van elektrisiteitsopwekking speel ook ’n rol. Die
Namibiese regering word deur die ryk uraanvelde aangemoedig om teen 2018 ’n
kernkragstasie op te rig. Dit blyk ook of uraanverryking plaaslik gedoen gaan
word.

Toerisme is ’n groot bydraer (14,5%) tot Namibië se BBP wat duisende
werkgeleenthede skep (18,2% van Namibië se beroepsbevolking). Dit dien jaarliks
meer as ’n miljoen toeriste op ’n direkte of indirekte wyse. Die land is onder
die hoofbestemmings in Afrika en is bekend vir ekotoerisme waarvan Namibië se
uitgebreide wildlewe ’n kenmerk is.

Daar is baie jaghuise en reservate om ekotoeriste te akkommodeer. Sportjag is
ook gewild en speel 'n al hoe belangriker rol in die Namibiese ekonomie. 14% van
die totale jaarlikse toerisme in 2000 (of VS$19,6 miljoen) was gewy aan sportjag
deurdat baie spesies gesog is onder internasionale sportjagters. Daarnaas is
ekstreme sportsoorte soos sandplank en 4x4-veldry ook gewild en daar is baie
maatskappye wat toere aanbied. Die gunstelingplekke, wat deur toeriste besoek
word, sluit die Caprivistrook, die Visrivier-canyon, Sossusvlei, die Skedelkus,
Sesriem, die Etoshapan en die kusdorpe Swakopmund, Walvisbaai en Lüderitz in.

Lewenskoste in Namibië is relatief hoog omdat die meeste goedere ingevoer moet
word. Sakemonopolië in sekere sektore sorg ook vir hoër winsmarges en verdere
stygings in pryse. Windhoek is gelys as die 150ste duurste plek in die wêreld
vir uitgewekenes.

Persoonlike belasting is van toepassing op totale belasbare inkomste van ’n
indiwidu en dit word op progressief marginale koerse oor ’n aantal
inkomstegroepe belas. Belasting op toegevoegde waarde (BTW) is van toepassing op
die meeste handelsware en dienste.

Namibië het die tweede laagste bevolkingsdigtheid van enige soewereine staat (na
Mongolië). Die meerderheid van die Namibiese bevolking is van Bantoe-sprekende
oorsprong – hoofsaaklik van Ovambo-etnisiteit (wat ongeveer die helfte van die
bevolking uitmaak) en is woonagtig in die noorde van die land. Hulle is egter
nou regoor Namibië versprei. Ander etniese groepe is die Hereros en Himbas (wat
’n soortgelyke taal praat) en die Damaras wat dieselfde kliktaal as die Namas
praat.

Benewens die Bantoe-meerderheid is daar groot groepe Khoisan-mense (soos die
Namas en Boesmans) wat afstammelinge is van die oorspronklike bewoners van
suider Afrika. Die land het ook afstammelinge van Angolese vlugtelinge. Daar is
ook twee groepe van mense met gemengde rasse, genaamd die Kleurlinge en die
Basters. Saam maak hulle 6,6% van die bevolking uit. Daar is ook ’n aantal
Han-Sjinese in Namibië.

Blankes van Portugese, Nederlandse, Duitse, Britse en Franse oorsprong maak
ongeveer 6,4% van die bevolking uit; hulle is getalsgewys die tweede grootste
populasie van Europese oorsprong naas Suid-Afrika in Afrika suid van die Sahara.
Die meeste blanke Namibiërs en omtrent almal van gemengde herkoms praat
Afrikaans en deel dieselfde oorsprong, kultuur en geloof as die blanke en bruin
bevolkings van Suid-Afrika. ’n Kleiner verhouding van blankes (ongeveer 30 000)
kan hul stambome direk terugvoer na Duitse koloniale setlaars en behou die
Duitse kultuur en onderwysinstellings. Naastenby alle Portugese setlaars het uit
die voormalige Portugese kolonie van Angola na Namibië gekom. Volgens die sensus
van 1960 was daar 526 004 mense in Suidwes-Afrika, insluitend 73 464 blankes
(14%).

Daar is elke tien jaar ’n sensus in Namibië. Na onafhanklikheid is die eerste
Bevolkings- en Behuisingsensus in 1991 gehou, met daaropvolgende sensusse in
2001 en 2011. Die metode van dataversameling is om elke persoon wat in Namibië
woon op die nag van die sensus te tel, waarookal hulle mag wees – 'n statistiese
prosedure wat de facto-metode genoem word. Vir opsommingsdoeleindes word die
land in 4042 opsommingsareas opgedeel. Hierdie areas oorvleuel nie met die
grense van kiesafdelings nie sodat betroubare gegewens vir verkiesingsdoeleindes
ook verkry kan word.

Die Bevolkings- en Behuisingsensus van 2011 het ’n bevolking van 2 113 077 in
Namibië getel. Tussen 2001 en 2011 was die jaarlikse bevolkingsgroeikoers 1,4%,
’n neerdaal van 2,6% in die vorige tydperk van tien jaar.

Die Christelike gemeenskap maak tussen 80% en 90% van die Namibiese bevolking
uit met ten minste 50% hiervan Luthers, 20% Rooms-Katolieke, 5% Nederduitse
Gereformeerdes en 5% Anglikane en ander denominasies. 10% tot 20% van die
bevolking beoefen inheemse gelowe.

Sendingwerk gedurende die 1800’s het baie Namibiërs tot die Christenskap bekeer.
Hoewel die meeste Namibiërs Luthers is, is daar ook Rooms-Katolieke,
Metodistiese, Anglikaanse, Afrika Metodistiese Episkopaalse, Gereformeerde en
Rynse Christene.

Die land se amptelike taal is Engels. Tot 1990 het Duits en Afrikaans hierdie
status met Engels gedeel. Lank voor Namibië se onafhanklikheid van Suid-Afrika
het SWAPO besluit dat die land amptelik eentalig moet wees. Dit was ’n
bewustelike besluit wat in teenstelling met sy buurlande beskou is as “ ’n
doelbewuste beleid van etnolinguïstieke fragmentasie.” Gevolglik het Engels die
enigste amptelike taal van Namibië geword. Party ander tale het halfamptelike
erkenning geniet deur toegelaat te word as onderrigmedium in primêre skole.

Die meerderheid van Namibiërs wat in die noorde van die land woon praat
Oshivambo maar die taal wat naastenby oral verstaan en gepraat kan word is
Afrikaans. Onder die jonger geslagte is Engels en Afrikaans die tale wat wyd
verstaan word. Afrikaans en Engels word primêr gebruik as die tweede taal vir
openbare kommunikasie, maar klein gemeenskappe moedertaalsprekers van hierdie
tale bestaan regdeur die land.

Hoewel Engels die enigste amptelike taal is, praat die blanke bevolking
merendeels Duits of Afrikaans. Selfs 90 jaar na die einde van die Duitse
koloniale era speel Duits steeds ’n leidende rol as kommersiële taal. Afrikaans
word deur 60% van die blanke bevolking gepraat, Duits deur 32%, Engels deur 7%
en Portugees deur 1%. Die ligging naby die Portugeessprekende Angola verklaar
die relatief hoë getal Portugeessprekendes. Kombuis-Duits, ’n vereenvoudigde
kontak- of mengeltaal, wat tydens die Duitse koloniale bewind ontwikkel is, word
nog deur sowat 15 000 meestal bejaarde Namibiërs gepraat.

Alhoewel Afrikaanssprekendes hulle al vroeër in Namaland gevestig het, dateer
die eerste verwysing na hul aanwesigheid uit 1738. Jagters, handelaars en
nuuskierige reisigers het dikwels besoeke aan die gebied gebring, terwyl
Namakwa-gesinne en ander hulle daar gevestig het. Robert Gordon, 'n offisier in
diens van die Verenigde Oos-Indiese Kompanjie, het die Gariep in 1777 ter ere
van die Nederlandse Huis van Oranje-Nassau, die Oranjerivier genoem.

In die omgewing van Walvisbaai, wat reeds in 1793 onder hierdie naam bekend
gestaan het, het daar al vroeg 'n behoefte aan 'n verkeerstaal ontstaan. Weens
die oorheersende posisie, wat Afrikaanssprekende Oorlamses in Windhoek ingeneem
het, en die aanwesigheid van Afrikaanssprekende gemeenskappe langs die
Swakoprivier, die hoofroete tussen die kusgebied en die binneland, was kennis
van Afrikaans 'n noodsaaklikheid vir reisigers, handelaars en jagters wat
besoeke aan Herero- en Damaraland gebring het. Reisigers soos Sir Francis
Galton, Charles John Anderson, James Chapman en William Coates Palgrave was
tydens hul toere in die gebied op Afrikaanssprekende tolke aangewese.

Die gebruik en status van Afrikaans is in die 19de eeu deur 'n aantal faktore
bevorder. Sendinggenootskappe – soos die Londense, Rynse en Wesleyaanse
Sendinggenootskap – het die Christelike godsdiens vanaf 1805 in die suidelike en
vanaf 1842 in die sentrale dele ingevoer. Terwyl sendelinge moeite gedoen het om
inheemse tale soos Nama en Herero vir hulle sendingwerk aan te leer, het almal
dit nuttig gevind om ook Afrikaans of Nederlands vir hierdie doelwit te gebruik.
Afrikaanse taallesse was dus ook deel van die opleiding aan die Augustineum, 'n
opvoedkundige instelling vir sendelinge wat in 1864 op Otjimbingwe gevestig is,
'n plek aan die oewer van die Swakoprivier wat vinnig tot 'n smeltkroes van
kulture ontwikkel het.

Namahoofde soos David Christiaan in Bethanien en Oorlamse leiers soos Jonker
Afrikaner in Windhoek en Moses Witbooi in Gibeon het daarop aangedring dat
kinders in Afrikaans (destyds gewoonlik "Hollands" genoem) onderrig moes word.
Afrikaans het daarnaas die status van saketaal gehad waarin feitlik alle
handelsaktiwiteite plaasgevind het. Jonker Afrikaner het handelsbande aktief
bevorder deur die bou van paaie wat deur die bergagtige terrein van Auas en die
Khomas-hoogland rondom Windhoek geloop het.

Die Duitse bewind was daarop gemik om 'n Duitse karakter aan die kolonie te gee,
veral deur die stigting van Duitse instellings en die bevordering van Duitse
immigrasie, maar aanvanklik is Afrikaans se status nie aangetas nie. Afrikaans
is steeds gebruik vir briefwisseling, onderhandelinge en ooreenkomste. Omstreeks
1900 is van Duitse amptenare egter verwag om Duits as enigste ampstaal te
vestig. So is daarop aangedring dat die Rynse Sendinggenootskap in sy skole
Afrikaans deur Duits moes vervang. Sendelinge het wel ingestem om Duits as
bykomende skoolvak te onderrig, maar gewaarsku dat dit in opvoedkundige opsig
nie raadsaam sou wees om Duits as onderrigmedium af te dwing nie, juis omdat
Afrikaans al lank as algemene omgangstaal gevestig was.

Taalkundige inmenging van regeringskant was iets wat versigtig gehandhaaf moes
word, nie net tydens die Duitse bewind tussen 1884 en 1915 nie, maar ook nadat
die kolonie ná die Eerste Wêreldoorlog as mandaatsgebied van die Volkebond deur
die Unie van Suid-Afrika geadministreer is. Net soos in Suid-Afrika is
Nederlands en Engels as ampstale ingevoer. Aanvanklik is hoofsaaklik Engels as
administratiewe taal gebruik, en eers nadat Afrikaans Nederlands in 1925 as
ampstaal in Suid-Afrika vervang het, het dié taal toenemend ingang tot
regeringsake gevind. In die volgende dekades is Afrikaans, net soos in
Suid-Afrika, deur sommige politieke kringe met die beleid van rasseskeiding
verbind.

Toe Namibië in 1990 onafhanklik geword het, het Afrikaans, net soos Duits, sy
status as ampstaal kwytgeraak. Nogtans was in 1991sowat die helfte van alle
765 000 geletterdes in die land Afrikaanssprekend. Afrikaans was ook
allesbehalwe 'n taal van blanke Afrikaners, maar is van begin af deur mense van
alle etniese groepe gebesig sodat blanke Afrikaanssprekendes steeds 'n
minderheid verteenwoordig het. Afrikaanssprekende Namibianers is trots op hulle
afkoms, en wys dit deur hul taalgebruik. Namibië se Afrikaanse dagblad, Die
Republikein, het die tweede grootste sirkulasie na die anglofone The Namibian,
terwyl die Namibiese uitsaaikorporasie NBC steeds Afrikaanse programme uitsaai.
Die getal Afrikaanse radiostasies, media en boekvrystellings het selfs gegroei.

Tans kan driekwart van die Namibiese bevolking Afrikaans praat of verstaan, en
dit is nie waarskynlik dat die taal ooit sal verdwyn nie. Weens die oorheersende
rol van Engels as onderwystaal (moedertaalonderrig in openbare skole is beperk
tot grade 1 tot 3) sal Afrikaanse lees- en skryfvaardighede onder jongmense
moontlik gaandeweg afneem, net soos die belangrikheid van Afrikaans as
verkeerstaal. Volgens berigte word in biblioteke teen Afrikaans gediskrimineer,
en al is dit geen amptelike beleid nie, word geen nuwe Afrikaanse boeke
aangeskaf nie.

By geboorte was die lewensverwagting van ’n Namibiër 52,2 jaar in 2012 – onder
die laagste in die wêreld. Die Vigsepidemie is ’n groot probleem in Namibië.
Hoewel die omvang van infeksie aansienlik laer is as Botswana, het ongeveer
13,1% van die volwasse bevolking MIV. In 2001 was daar ’n geraamde 210 000 mense
wat MIV gehad het en in 2003 was die sterfte as gevolg daarvan 16 000. Volgens
UNAIDS se 2011-verslag “wil dit voorkom of die epidemie afplat.” Soos wat die
epidemie die ouer bevolking laat krimp het, het die getal weeskinders toegeneem.
Die onus lê op die regering om opvoeding, kos, skuiling en klerasie aan hierdie
wesies te bied.

Die probleem van malaria word ook nog vererger deur die Vigsepidemie. Navorsing
toon dat die risiko in Namibië 14,5% groter is om malaria te kry indien ’n
persoon ook Vigs het. Die sterfterisiko van malaria neem ook toe met 50% wanneer
daar ’n gelyklopende MIV-infeksie is. Gegewe die koers van infeksie van malaria,
kan dit vir die regering moeilik wees om die mediese en ekonomiese impakte van
die epidemie te hanteer. In 2002 was daar slegs 2002 dokters in Namibië.

Namibië het ’n verpligte gratis opvoedingstelsel vir kinders tussen 6 en 16.
Grade 1–7 is laeronderwys en grade 8–12 is hoëronderwys. In 1998 was daar
400 325 leerlinge in laerskole en 115 237 in hoërskole. Die
leerling-onderwyserverhouding is in 1999 geskat as 32:1 met ongeveer 8% van die
BBP wat op opvoeding spandeer word. Kurrikulunontwikkeling, opvoedkundige
navorsing en professionele ontwikkeling van onderwysers word deur die Nasionale
Instituut vir Opvoedkundige Ontwikkeling in Okahandja georganiseer.

Die meeste skole in Namibië is staatskole maar daar is ook ’n aantal privaat
skole wat deel uitmaak van die land se opvoedingstelsel. Daar is vier
onderwyskolleges, drie landboukolleges, ’n polisie-opleidingskollege, die
Namibiese Universiteit van Wetenskap en Tegnologie (eertydse Politegnikum van
Namibië) en ’n nasionale universiteit.

Namibië is een van min lande in die wêreld wat die bewaring en beskerming van
natuurlike hulpbronne spesifiek in sy grondwet aanspreek. Artikel 95 lui “Die
Staat sal die welstand van die mense aktief bevorder en onderhou deur
internasionale beleide te aanvaar wat op die volgende gemik is: onderhoud van
ekostelsels, noodsaaklike ekologiese prosesse en biologiese verskeidenheid van
Namibië en die gebruik van lewende natuurlike hulpbronne op ’n volhoubare basis
tot voordeel van alle Namibiërs, nou en in die toekoms.”

In 1993 het die Namibiese regering befondsing van die Verenigde State se
Agentskap vir Internasionale Ontwikkeling (USAID) ontvang deur sy projek Leef in
’n Beperkte Omgewing (LIFE). Die Ministerie van Omgewing en Toerisme vorm saam
met organisasies soos USAID, die Bedreidge Wildlewetrust, die Wêreldwye
Natuurfonds en die Kanadese Ambassadeursfonds ’n Gemeenskapsgebaseerde
Natuurlike Hulpbronbestuur-ontersteuningstruktuur. Die hoofdoel van hierdie
projek is om volhoubare natuurlike hulpbronbestuur te bevorder deur plaaslike
gemeenskappe regte tot wildsbestuur en toerisme te gee.

In 1990 het die Republiek van Namibië 'n lidland van die Britse Statebond geword
en ook sy Nasionale Olimpiese Komitee (NOK) gevestig om sy belange in die
Internasionale Olimpiese Komitee (IOK) te behartig. Die Namibiese NOK is in die
volgende jaar amptelik deur die IOK erken. Die nasionale span het sy debuut in
die Statebondspele van 1994 gemaak wat in Victoria, Kanada, gehou is. Sedertdien
het Namibiese atlete hul land gereeld by die Statebondspele verteenwoordig.

Die gewildste sportsoort in Namibië is sokker. Die Namibiese sokkerspan het vir
die Afrikanasiesbeker 2008 gekwalifiseer maar kon nog nie vir ’n Wêreldbeker
kwalifiseer nie. Die nasionale span met die meeste sukses is egter die nasionale
rugbyspan wat al in vyf wêreldbekerkompetisies gespeel het. Namibië is
verteenwoordig by die 1999, 2003, 2007, 2011 en 2015-toernooie. Krieket is ook
gewild en die nasionale krieketspan het in die Krieketwêreldbeker 2003 gespeel.

Rolskaatshokkie is vir die eerste keer in 1995 gespeel en het ook toegeneem in
gewildheid. Die nasionale vroue rolskaatshokkiespan het in die
Wêreldkampioenskap 2008 van die Internasionale Rolskaatssportfederasie
deelgeneem. Namibië bied een van die strafste wedlope, die Namibiese
ultramarathon, aan. Die bekendste Namibiese naelloper is Frankie Fredericks. Hy
het vier Olimpiese silwermedaljes gewen (1992 en 1996) en het ook medaljes van
verskeie Wêreldatletiekkampioenskappe. Hy is ook bekend vir sy humanitêre
aktiwiteite binne en buite Namibië.

Hoewel Namibië se bevolking relatief klein is, het die land ’n wye
mediaverskeidenheid: twee televisiestasies, 19 radiostasies
(gemeenskapsradiostasies is nie ingesluit nie), 5 dagblaaie, verskeie weekblaaie
en spesiale publikasies ding mee om ’n gehoor. Daarbenewens is daar ook baie
buitelandse media, veral vanuit Suid-Afrika, beskikbaar. Aanlynmedia is
hoofsaaklik gebaseer op die inhoud van gedrukte media. Namibië het ’n
staatsbeheerde persagentskap genaamd NAMPA (Namibiese Persagentskap).

Die eerste koerant in Namibië was die Windhoek Anzeiger wat in 1898 gestig is.
Radio is in 1969 bekendgestel en televisie in 1981. Gedurende die Duitse bewind
het die koerante hoofsaaklik nuus aan die Duitssprekende gemeenskap gebied. Die
media is ook grootliks beïnvloed deur Suid-Afrika.

The Namibian, Republikein, Allgemeine Zeitung, die Namibian Sun en die
staatsbeheerde New Era is dagblaaie in Namibië. Buiten die grootste dagblad,
"The Namibian", wat deur ’n trust besit word, en New Era, is die ander koerante
privaatblaaie en deel van Namibia Media Holdings (NMH, tot 2014 bekend as
Democratic Media Holdings).

Ander noemenswaardige nuusblaaie is die poniekoerant Informanté wat deur TrustCo
besit word, die weekblaaie Windhoek Observer en Namibia Economist en die
streeksblad Namib Times (gemik op Swakopmund en Walvisbaai). Insight Namibia en
Prime Focus is tydskrifte wat aktuele sake bespreek. Sister Namibia staan uit as
die langslopende tydskrif van ’n nieregeringsorganisasie in Namibië terwyl
Namibia Sport die enigste nasionale sporttydskrif is. Voorts word die drukmark
aangevul deur partypublikasies, studenteblaaie en tydskrifte van openbare
betrekkinge.

Die uitsaaisektor word oorheers deur die staatsbeheerde Namibiese
Uitsaaikorporasie (nbc). Die openbare uitsaaier bied ’n televisiestasie asook ’n
“Nasionale Radio” in Engels en nege taaldienste in inheemse tale. Die nege
privaat radiostasies in die land is hoofsaaklik Engels behalwe vir Radio
Omulunga (Oshiwambo) en Kosmos 94.1 (Afrikaans).

Sedert die 2000’s het One Africa Television wat in privaatbesit is, met die
Namibiese Uitsaaikorporasie begin meeding.

Vergeleke met buurlande het Namibië sterk mediavryheid. Oor die laaste paar jaar
is die land gewoonlik in die boonste kwart van die statistiek van Verslaggewers
Sonder Grense, en was 21ste in 2010. Die land is dus gelyk met Kanada en is die
besgeplaasde Afrikaland.

Die Persvryheidsindeks en die Afrika-mediabarometer toon soortgelyke positiewe
resultate. Soos in ander lande is daar egter steeds noemenswaardige invloed van
staats- en ekonomiese verteenwoordigers op die media in Namibië. Sommige van
hierdie probleme word gereflekteer in die val na 44ste op die 2009-lys van die
Verslaggewers Sonder Grense.

Media en joernaliste in Namibië word verteenwoordig deur die Namibiese afdeling
van die Media Instituut van Suider-Afrika en die Redakteursforum van Namibië. ’n
Onafhanklike media-ombudsman is in 2009 aangestel om ’n staatsbeheerde mediaraad
te voorkom.



https://af.wikipedia.org/wiki/Arie_Cornelis_Bouman

Arie Cornelis Bouman (gebore 30 Augustus 1892 te Sommelsdijk, sterf 24 Februarie
1966 te Leiden) was 'n professor in Germaanse Tale en die Geskiedenis van
Nederlands aan die Universiteit van Stellenbosch en daarna professor in Algemene
Taalwetenskap aan die Universiteit van Leiden in Nederland. Hy skryf Afrikaanse
dramas en boeke oor Suid-Afrikaanse kuns.

Arie Cornelis Bouman is op 30 Augustus 1892 in Sommelsdijk in Nederland gebore.
Nadat hy sy skoolopleiding in Utrecht voltooi het, studeer hy verder aan die
Rijksuniversiteit te Utrecht in die Nederlandse taal- en letterkunde, waar hy op
6 Desember 1918 sy doktorsgraad met lof verwerf met ’n proefskrif oor Bijdrage
tot de syntaxis der ‘dat’-zinnen in het Germaansch. Hy is hierna kortstondig
dosent aan die Rijksuniversiteit te Utrecht totdat hy in 1919 ’n betrekking
aanvaar as adjunk kommissaris by die Rijksarchief te Utrecht. In 1921 emigreer
hy na Suid-Afrika wanneer hy vanaf April 1921 ’n betrekking aanvaar as
hoogleraar in die Germaanse Tale en die Geskiedenis van Nederlands aan die
Universiteit van Stellenbosch. Sy leerverpligtinge sluit dus in behalwe
Nederlands ook Goties, Oudnoors, Oudhoogduits en Angelsaksies en die letterkunde
wat in hierdie tale geskryf is, insluitende die sagas en werke soos Beowulf. Hy
spandeer vyf en twintig jaar in Suid-Afrika en maak ’n waardevolle bydrae tot
die Afrikaanse taalkunde, letterkunde en kultuur.

In Suid-Afrika behou hy sy bande met die Nederlandse letterkunde en kultuur en
word in 1925 lid van die Maatschappij der Nederlandse Letterkunde. In 1946 keer
hy terug na Nederland om professor te word in Algemene Taalwetenskap en die Tale
van die Oudgermaanse Volkere en hulle Letterkunde aan die Rijksuniversiteit te
Leiden. Hierdie leeropdrag sluit behalwe die Oudgermaanse tale ook die moderne
taalteorie in. Hy lewer sy intreerede in 1946 onder die titel Karaktertekening
in de Oudgermaansche letterkunde.

Van 1957 tot 1958 is hy Voorsitter van die Maatschappij der Nederlandse
Letterkunde en lewer die belangrike rede Literatuur en Mythe voor hierdie
organisasie se jaarvergadering. Ook van die Leidse Linguistenkring is hy ’n
aktiewe lid en deelnemer en verder dien hy as voorsitter van die Afrika Studie
Centrum. Vanaf 1948 tree hy op as redakteur van die tydskrif Neophilologus.

Hy tree af in Junie 1962 en word kort daarna deur ’n motorfiets omgery, wat sy
gesondheid ernstig knak. Hy is getroud. Op 24 Februarie 1966 is hy in Leiden
oorlede.

Op sy persoon skryf sy kollega aan die Universiteit van Leiden, C.F.P.
Stutterheim: "Bouman gaf zich niet gemakkelijk, hij was allesbehalve een
allemansvriend. Maar wie eenmaal zijn vertrouwen had gewonnen heeft de
vriendschap van deze fijnzinnige, oprechte en hartelijke mens als een weldaad
ervaren".

As taalkundige (sy spesialisgebied) publiseer hy ’n verskeidenheid van werke,
alleen en saam met ander. Hierdie werke sluit Onderzoekingen over Afrikaanse
syntaxis en Middelnederlandse bloemlezing met grammatica en in samewerking met
E.C. Pienaar Afrikaanse Spraakkuns. Vir die 1931 uitgawe van die Afrikaanse
Woordelys en Spelreëls lewer hy ’n bydrae oor leestekens en sy taalkundige
artikels verskyn in talle publikasies in Suid-Afrika, Nederland en elders. Hy
lewer ook verskeie bydraes in Nederlandse tydskrifte oor taalkwessies, waarin hy
benewens Nederlands ook taaleienaardighede in Afrikaans en Middelnederlands
betrek. Selfs die Yslandse sagas ondersoek hy op taalkundige en letterkundige
gebied in die publikasies Observations on syntax and style of some Icelandic
sagas (in Reykjavik uitgegee) en Patterns in old English and old Icelandic
literature (universiteitspublikasie). Die Middelnederlandse epos
Beatrijs”voorsien hy van ’n inleiding en verklarende aantekeninge in ’n
publikasie van 1941, terwyl hy dieselfde doen vir ’n uitgawe van Guillaume le
Clercq se Ferguut.

Verder is hy ’n bedrewe kunstenaar en publiseer wyd oor hierdie onderwerp. Hy
lewer as gesaghebbende kunsresensent resensies en besprekings oor kuns vir Die
Huisgenoot, Die Nuwe Brandwag en ook Elsevier’s Maandschrift in Nederland. Die
gesaghebbende boek Kuns in Suid-Afrika, wat vir baie jare die standaardwerk oor
hierdie onderwerp is, word in 1935 gepubliseer. Met hierdie boek doen hy
baanbrekerswerk deur vir die eerste keer die kwaliteit van ons skeppende
kunstenaars aan ’n breër publiek bekend te stel. In 1942 volg hy hierdie
publikasie op met die handleiding oor Kuns en kunswaardering.

Op kreatiewe gebied skryf hy twee historiese dramas oor die tyd van Willem
Adriaan van der Stel, wat beide uitmunt met knap dialoog.

Nerina van Drakenstein word die eerste keer op 27 Oktober 1936 in Franschhoek
opgevoer. Die drama speel in 1706 af en beeld die lewe van die Hugenote aan die
Kaap uit, wat Frankryk nie kan vergeet nie en vir wie die Kaap steeds ’n vreemde
land bly. Hier worstel hulle in die vreemde met die natuur, met mekaar en met
hulleself en hulle verlange na vastrapplek. Die gepubliseerde drama word
geïllustreer deur houtsneë van Cecil Higgs.

Die drama Dieu et mon Droit of Die heilige pand word geskryf as geleentheidstuk
vir die Hugenotefees van 1939. Dit spreek in wese dieselfde problematiek as
Nerina van Drakenstein aan en speel af in twee dele in 1689 en 1706. Beide jare
word verteenwoordig deur twee tonele. Die drama begin in 1689 met ’n byeenkoms
tussen die Hollanders en die Franse, gevolg deur ’n kwaai onderhoud van Simon
van der Stel met die leiers van die Franse gemeenskap omdat hulle ’n eie
Kerkraad in Drakenstein wil hê. Die gebeure van 1706 word verteenwoordig deur
die verhoor van die Raad van Justisie van Adam Tas en sy medeondertekenaars van
die petisie teen Willem Adriaan van der Stel en eindig met ’n huwelik van ’n
Fransman se dogter met ’n Hollander. Waar daar aan die begin van die drama
heelwat wrywing tussen die verskillende volkere is, en die Hugenote se verset
teen beide goewerneur Simon van der Stel en goewerneur Willem Adriaan van der
Stel in dramatiese episodes geskets word, beeld die troue tussen ’n Franse nooi
en boerekêrel teen die einde die samesmelting van die twee volkere uit. In 1929
skryf hy ’n Nederlandse drama De Vikings in Byzantium in rymlose jambiese verse
waarin hy die Oudnoorse saga-literatuur verwerk. Hierdie drama is hoofsaaklik ’n
leesdrama, aangesien dit moeilik op ’n verhoog opgevoer sal kan word.



https://af.wikipedia.org/wiki/Glasgow

Glasgow (Standaardengels: [ˈɡlɑːzɡəʊ], plaaslik: [ˈɡlazɡo]; Skots: Glesga;
Skots-Gaelies: Glaschu [ˈkɫ̪as̪əxu]) is die grootste stad in Skotland en die
derde mees bevolkte in die Verenigde Koninkryk. Die stad is aan die Clyde-rivier
in die Westelike Sentrale Laagland van Skotland geleë.

Glasgow het van 'n klein landelike nedersetting teen die Clyde tot een van die
grootste seehawens in Groot-Brittanje ontwikkel. Die middeleeuse biskopsetel,
waar later, in die 15de eeu, die Universiteit van Glasgow gestig is, sou
uiteindelik 'n beduidende sentrum van die 18de eeuse Skotse Verligting word.
Vanaf die 18de eeu was Glasgow een van die belangrikste Britse seehawens vir die
transatlantiese handel met Brits-Noord-Amerika en die Britse Wes-Indiese
Eilande.

Die Nywerheidsomwenteling het van Glasgow en die omliggende gebiede een van die
wêreld se grootste sentrums van swaar nywerhede gemaak waar skeepsbou en mariene
ingenieurswese gefloreer het. 'n Groot aantal innovatiewe en beroemde skepe is
hier gebou. Gedurende die Victoriaanse en Edwardiaanse tydperk het Glasgow die
trotse bynaam "Tweede Stad van die Britse Ryk" gedra. Stadsvaders en inwoners
het hulself as burgers in 'n Britse asook 'n imperiale konteks beskou.

Die huidige stadsbeeld is dan ook, ondanks die feit dat groot dele van die
argitektoniese erfenis in die afgelope dekades vernietig is, 'n produk van die
Victoriaanse en Edwardiaanse periode tussen 1830 en 1912 toe een van die
beduidendste metropole ter wêreld teen die Clyde ontstaan het. Die kenmerkendste
geboue uit hierdie tyd word tans onder Glasgow se besienswaardighede gereken:
die statige marmergebou van die City Chambers, Gilbert Scott se
Universiteitstoring, die heuningkleurige sandsteen-woonhuise in Woodside en hul
roosrooi eweknieë in Hyndland getuig van die welvaart van dié periode wat met
die demokratiese munisipale hervormings van 1833 ingelui en met die massiewe
uitbreiding van stadsgrense in 1912, wat Glasgow se karakter heeltemal sou
verander en waardeur dit weer by Birmingham verbygesteek het om nog eens die
tweede grootste stad in die Britse Ryk te word, afgesluit is.

In die 19de en vroeë 20ste eeu het Glasgow vinnige bevolkingsgroei ervaar.
Hierdie bevolkingsaanwas was slegs vir 'n klein gedeelte aan die insluiting van
omliggende nedersettings te danke (die stadsgebied is tussen 1830 en 1912
altesaam elf keer uitgebrei), maar is hoofsaaklik deur toestroming uit ander
dele van Skotland en Ierland veroorsaak, waarby hierdie grootskaalse immigrasie
selfs die hoë natuurlike bevolkingsaanwas verdwerg het. Die grootste inwonertal
ooit is in 1939 met 1 128 473 aangeteken toe Glasgow een van die grootste stede
in Europa was.

Die ongekende industriële uitbreiding en bevolkingsaanwas het van Glasgow, wat
deur die skrywer Daniel Defoe nog as "die mooiste stad in die Koninkryk" beskryf
is, 'n nywerheidsentrum met rokende skoorstene, besoedelde riviere en
uitgestrekte krotbuurte, waarin groot dele van die plaaslike werkersklas
gehuisves is, gemaak. Ongeag alle sosiale moeilikhede soos misdaad, ellende,
omgewingsbesoedeling en epidemiese siektes, wat met die industriële groei
gepaard gegaan het, was Glasgowers in hierdie tydperk volgens historiese berigte
trots op hul stad wat nie net met Birmingham, Manchester en Liverpool nie, maar
selfs met Londen probeer meeding het.

Vandag is Glasgow een van die tien belangrikste finansiële sentrums in Europa
waar baie van Skotland se leidende ondernemings gesetel is. Stadvernuwing in die
1960's het omvattende projekte behels waarvolgens baie inwoners in sogenaamde
new towns en voorstede hervestig is. Hierdie proses het saam met die verskuiwing
van stadsgrense die huidige bevolking van die Stad Glasgow tot sowat 599 650
laat daal. Die gebied van Groter Glasgow huisves tans 'n bevolking van 1,2
miljoen, terwyl in die metropolitaanse gebied en die omliggende dig bevolkte
streke met altesaam 2,55 miljoen inwoners 41 persent van Skotland se totale
bevolking saamgetrek is.

Ondanks sy noordelike ligging op meer of min dieselfde breedtegraad soos Moskou
en Kopenhagen word Glasgow se klimaat as oseanies (Köppen Cfb) geklassifiseer.
Vanweë sy ligging in die weste van Skotland, die nabyheid van die Atlantiese
Oseaan en die invloed van die warm Golfstroom is Glasgow een van die meer
gematigde gebiede in die land, met 'n jaarlikse gemiddeld van 9,0 °C. Dit
beteken egter ook dat die verskille tussen die vier seisoene kleiner is as in
ander streke van Wes-Europa.

Die geskiedenis van Glasgow strek terug tot in die Steentydperk. Argeologiese
uitgrawings langs die oewer van die Clyde-rivier het kano's van destydse
vissersgemeenskappe onthul.

Later het Keltiese stamme hulle in die gebied gevestig. Waarskynlik het hulle
handel met die Romeine gedryf wat omstreeks 80 n.C. in Cathures, soos Glasgow
destyds genoem is, 'n handelspos gestig het. Die oprigting van die Antonynse
Muur in 143 was 'n poging om die provinsie Britannia, die Romeins-verowerde
gebied in die suide, teen aanvalle uit die noordelike Caledonia, wat deur
Piktiese en Keltiese stamme bewoon is, te beskerm. Hierdie grensmuur, wat van
turf gebou is en van Old Kilpatrick teen die Clyde in die weste tot by
Bridgeness aan die Forth in die ooste gestrek en 'n substruktuur van paaie en
forte behels het, is egter ná 'n kort tyd laat vaar.

Met 'n bevolking van sowat 1 500 in die laat 12de eeu was Glasgow volgens
destydse standaarde reeds 'n belangrike nedersetting. In 1175 het koning William
'n oktrooi aan biskop Jocelyn en sy opvolgers toegestaan waarvolgens die status
van Glasgow tot burgh of the barony verhef is – 'n voorreg waaraan ekonomiese
voordele soos die oopstelling vir handel verbonde was.

Die burgh was deel van die feodale stelsel en een van 'n aantal administratiewe
eenhede in die Anglo-Normandiese tydperk met sy verfynde stelsel van regte en
pligte in 'n vaste hiërargie. So het die koninklike oktrooi, wat tussen 1175 en
1178 deur William die Leeu uitgereik is, 'n bepaalde regtelike status vir sowel
die nedersetting asook sy inwoners verseker. Die status van burgh is gewoonlik
in 'n stedelike straatrooster met stadspoorte weerspieël, en net soos ander
vergelykbare nedersettings het ook Glasgow die voorreg gekry om weekliks, hier
op Donderdae, mark te hou. Later, waarskynlik tussen 1189 en 1198, is koninklike
toestemming vir 'n jaarlikse mark verleen wat agt dae lank vanaf 7 Julie gehou
is. Boubedrywighede vir Glasgow se katedraal het in 1238 begin en die stad se
groeiende rol as beduidende geestelike sentrum versinnebeeld.

'n Verdere oktrooi, wat deur koning James II in 1450 uitgereik is, het Glasgow
se status aan dié van 'n royal burgh gelykgestel, alhoewel hierdie regtelike
term nie spesifiek gebruik is nie. Later in dieselfde jaar is Glasgow Green as
die stad se eerste openbare park aangelê. In die volgende jaar het biskop
Turnbull die Universiteit van Glasgow gestig wat van dié akademiese instelling
die tweede oudste van sy soort in Skotland en die vierde oudste in die Verenigde
Koninkryk maak. Net teenoor die katedraal het in 1471 Provand's Lordship
ontstaan, tans die oudste bewaarde huis in Glasgow.

In 1639 het die Algemene Vergadering van die Skotse Kerk die Nasionale
Ooreenkoms (National Covenant) in die plaaslike katedraal bevestig. Hierdie
dokument, wat een jaar tevore in Edinburg onderteken is, het die proses van
politieke magsverlies vir koning Charles I versnel en sou uiteindelik tot sy
teregstelling tien jaar later lei. In hierdie konteks kan die Algemene
Vergadering se besluite in politieke opsig as die verreikendstes beskou word wat
ooit tydens 'n byeenkoms in Glasgow geneem is.

Glasgow se buitelandse handelsbande, wat in die 1530's op beskeie vlak
aangeknoop is, het in 1650, toe Oliver Cromwell ná sy inval in Skotland en sy
oorwinning oor Skotse magte in die slag van Dunbar 'n besoek aan die stad afgelê
het, reeds gefloreer. In 1649 was Glasgow die vierde grootste burgh in Skotland,
en in 1670 reeds die tweede belangrikste na Edinburg, met 'n bevolking van
14 000. Die stad se ligging was strategies gunstig omdat Edinburg, die Hoogland
en Ierland van hier maklik bereik kon word. Glasgow was bowendien ryk bedeel met
natuurlike hulpbronne soos steenkool en vis.

Glasgow se ligging aan die weskus het van die stad 'n uiters geskikte basis vir
die handel met die Nuwe Wêreld gemaak. Die politieke unie met Engeland in 1707
was die beginpunt van 'n massiewe uitbreiding in die handel met Britse kolonies,
veral in Noord-Amerika. Groot hoeveelhede tabak is uit gebiede soos Virginië
ingevoer, en Glasgow se sakegemeenskap het begin om in die behoeftes van ander
Europese markte te voorsien. Omstreeks 1730 het Glasgow se Tobacco Lords –
invloedryke sakemanne wat hulle op die tabakhandel toegespits het – die mark
oorheers om Glasgow – en Skotland – se eerste miljoenêrs te word.

Eers die Amerikaanse Rewolusie het hierdie florerende handel 'n nekslag
toegedien. Die plaaslike sakegemeenskap was op hierdie tydstip egter al besig
met die diversifisering van sy handelsbande. So is suiker van die Wes-Indiese
Eilande ingevoer en rum gestook. Teen die einde van die 18de eeu was Glasgow
reeds die grootste invoerhawe vir suiker in Brittanje.

James Watt, een van die baanbrekers by die ontwikkeling van die stoomenjin, het
toesig oor hierdie projek gehou wat oor 'n afstand van 19 myl langs die
rivieroewer gestrek het. Met die groot omwenteling in die Clyde en die bou van
'n nuwe seehawe, Port Glasgow naby Greenock, het Glasgow se "goue tydperk" van
skeepsbou en swaar nywerhede begin.

Die groeiende nywerheidsstad was 'n trekpleister vir immigrante wat in die
1820's uit die Skotse Hoogland verdryf is, maar ook vir Ierse vlugtelinge wat as
gevolg van die Groot Hongersnood van die 1840's elders 'n nuwe heenkome moes
vind. Glasgow se bevolking het van 77 000 in 1801 meer as vertiendubbel tot
800 000 teen die einde van die eeu. Die dramatiese bevolkingsaanwas het Glasgow
se ekonomie van goedkoop ongeskoolde mannekrag voorsien. Maar ook ander
immigrante is na die Skotse metropool gelok, soos byvoorbeeld Jode, Italianers
en Oos-Europeërs wat almal 'n belangrike bydrae tot die ontwikkeling van Glasgow
sou lewer.

Gedurende sy bloeitydperk het Glasgow se katoenfabrieke byna 'n derde van die
plaaslike industriële mannekrag in diens gehad. Hierdie bedryf is egter net soos
die tabaknywerheid deur eksterne faktore negatief beïnvloed, waaronder die
Amerikaanse Burgeroorlog (1861–1865) en, in die Britse konteks, deur strawwe
mededinging van ander stede soos Manchester.

Onhigiëniese toestande en besmette water het siektes en epidemieë veroorsaak.
Ernstige tifus-epidemieë het in 1837 en 1847 uitgebreek. Naas maagkoors en tifus
was bewoners as gevolg van internasionale handelsbetrekkinge ook aan die
cholera-gevaar blootgestel wat geen klasgrense meer geken het nie. Die eerste
cholera-epidemie in Skotland het in 1832 sowat 10 000 menselewens geëis.
Sterftesyfers in stedelike omgewings het in die tydperk tussen die 1830's en
laat 1850's tot vlakke toegeneem wat sedert die 17de eeu ongekend was.

Daarnaas het laer pryse vir stapelvoedsel in die 1870's en 1890's, die verhoging
van beskikbare melkvoorrade, gratis skool-etes en gesondheidsdienste wat deur
verpleegsters, vroedvroue en ander gesondheidswerkers verskaf is, net soos
inenting teen siektes, skoon drinkwater en meer doeltreffende rioleringstelsels
('n netwerk met 'n lengte van 50 myl is tussen 1850 en 1875 gebou) grootliks
daartoe bygedra dat die sterftesyfers onder Glasgow se arm inwoners aansienlik
gedaal het.

Glasgow se geskiedenis in die dekades ná die Eerste Wêreldoorlog is dié van 'n
nywerheidstad wat in die draaikolk van ongekende industriële agteruitgang en
depressie vasgevang is. Clyde-built was desondanks nog steeds 'n waarborg van
gehalte. So is in die 1930's twee befaamde plesierbote van die Cunard-redery,
Queen Mary en Queen Elizabeth, in John Brown and Co. se skeepswerf van stapel
gestuur. In 1938 het die Britse Rykstentoonstelling in Glasgow se Bellahouston
Park dertien miljoen besoekers gelok.

Kort ná die Tweede Wêreldoorlog het die Verenigde Koninkryk begin om die
oorlogsverliese te vervang. Die vraag na nuwe skepe het Glasgow se industriële
agteruitgang tydelik verstadig, maar vanaf die 1950's was daar steeds minder
bestellings vir handels- en oorlogskepe. Glasgow se skeepswerwe kon ook nie
langer met hul oorsese eweknieë en hul laer arbeidskoste meeding nie. Die laaste
hoogtepunt van die plaaslike skeepsboubedryf was die stapelloop van die
plesierboot Queen Elizabeth 2 op 20 September 1967. Hierdie vlagskip van die
Cunard-redery is deur John Brown and Co. in Clydebank naby Glasgow gebou.

In die volgende jare het Glasgow se ekonomie radikale verandering ondergaan en
in die rigting van 'n diensgebaseerde ekonomie begin beweeg wat met sy ryk
kulturele lewe 'n gewilde toeristetrekpleister geword het. So het die stad sy ou
karakter van grys 'n nywerheids- en werkersklas, wat reeds by 19de eeuse
reisigers soos die Duitse skrywer Theodor Fontane in sy Skotse reisverhaal van
1860 negatiewe kommentaar uitgelok het, vir goed kwytgeraak.

Die ontwikkeling van Glasgow tot 'n akademiese en geestelike sentrum vanaf die
15de eeu het gepaard gegaan met 'n ekonomiese opswaai. Vir Glasgow se
invloedryke handelaars en ambagsmanne was die Clyde-rivier al vroeg 'n
belangrike waterweg wat toegang tot ander landsdele verskaf het. Maar dit was
veral die stad se ligging aan die Atlantiese Oseaan wat beslissende invloed op
sy ekonomiese ontwikkeling sou uitoefen. Glasgow het danksy sy seehawe tot 'n
distribusiesentrum vir ingevoerde Amerikaanse tabak en katoen asook suiker uit
die Karibiese Seegebied ontwikkel. Sowat 400 groot seilskepe, waavan die meeste
ook in Glasgow van stapel geloop het, was in die plaaslike hawe geregistreer.
Invoergoedere is van hier na ander bestemmings dwarsoor Europa vervoer.

Die oorsese handel het vir Glasgow 'n Goue Tydperk ingelui. 'n Groep welvarende
koopmans, die sogenaamde Tobacco Lords, het byna die hele handel met
Groot-Brittanje se Noord-Amerikaanse kolonies oorheers, maar was ook by die
onmenslike slawehandel betrokke. Die ongekende toevloei van kapitaal, wat die
ekonomiese ontwikkeling van Glasgow bevorder het, word vandag steeds deur talle
indrukwekkende geboue en monumente uit hierdie bloeitydperk weerspieël.

Die see en die Clyde-rivier het ook 'n sentrale rol by die industriële
ontwikkeling van Glasgow gespeel. Die Tobacco Lords het groot bedrae geld in die
uitbou van waterweë belê. So is slik uit die Clyde se rivierbedding verwyder
sodat groter skepe stroomop kon vaar. Skeepsbou was 'n florerende bedryf, waarby
die aantal skeepswerwe reeds in die 19de eeu meer as 200 beloop het. Hierdie
werwe het internasionale handelsbande gehandhaaf, en nog in 1928 is sowat 'n
vyfde van alle skepe, wat wêreldwyd van stapel geloop het, deur Glasgowse
ondernemings gebou.

Die 19de eeu sou vir Glasgow 'n tydperk van staal word. Naas skepe en
skeepsmasjiene was plaaslik vervaardigde lokomotiewe gewild op die wêreldmark.
Die grootste aanlegte van lokomotief-fabrieke in Europa was in 1914 in Glasgow
saamgetrek. Twee aanlegte het ook vrag- en passasierswaens vervaardig, terwyl
North British Locomotive Company Ltd. (NBL) sy produkte hoofsaaklik na oorsese
koloniale markte, waaronder Suid-Afrika, uitgevoer het. Die vervaardiger Albion
het ook begin om motors, vragmotors en busse te bou.

Glasgow was desondanks sosiale misstande een van die welvarendste stede ter
wêreld waar sakemans parke, museums en biblioteke aan die publiek geskenk het.
Die stad het 'n trekpleister vir bekwame argitekte en kunstenaars geword.
Destydse fabrieke is dikwels as pragtige geboue ontwerp. So het die Dogepaleis
in Venesië as argitektoniese voorbeeld vir Templeton's Carpet Factory gedien. In
1896 was Glasgow die derde stad ter wêreld wat oor 'n moltreinnetwerk beskik
het.

Intussen speel ook die kulturele en mediabedryf, net soos toerisme (wat tans
werk aan 32 000 mense verskaf), 'n belangrike ekonomiese rol. Daarnaas het
Glasgow 'n gewilde gasheerstad vir konferensies en kongresse geword. Belangrike
konferensiegeriewe is die Scottish Exhibition and Conference Centre met sy
gordeldiervormige Clyde Auditorium en vyf vertoonsale, en die
Strathclyde-universiteit se Technology and Innovation Centre.

Die tydperk tussen die 1770's en die 1830's was deur grootskaalse binnelandse
migrasie gekenmerk wat die bevolkingsyfer van 66 500 in 1791 tot meer as 280 000
in 1841 opgestoot het. Baie bewoners van die Skotse Laagland het na Glasgow
gestroom, veral uit die graafskappe Ayrshire, Dumbartonshire, Lanarkshire en
Renfrewshire, net soos Skotte uit die westelike Hoogland, en hier veral uit die
graafskap Argyllshire. In die vroeë 19de eeu het tekstielnyweraars selfs begin
om werkers vir hul katoenspinnerye in die Hoogland te werf.

Die geografiese nabyheid van Ulster het daarnaas ook nou betrekkinge met die
noorde van Ierland bevorder. Hierdie bande is nog versterk nadat vervoer danksy
die invoering van kommersiële stoomskiproetes in die 1820's goedkoper geword
het. 'n Kaartjie vir die vaart na Belfast het so min as 4d gekos. So het die
oorgrote meerderheid landarbeiders naas die Skotse Hoogland uit Ierland gekom.
Werkers het meestal per skip in Glasgow-hawe aangekom en van daar na die
landelike distrikte vertrek. In Glasgow was Ierse migrante 'n belangrike bron
van mannekrag vir harde en ongeskoolde werkm veral in die bou- en
tekstielbedrywe. Na 'n deel van Bridgeton is destyds as Wee Belfast
("Klein-Belfast") verwys vanweë die groot getal Ierse wewers wat hulle daar
gevestig het.

Terwyl die oorgrote meerderheid migrante uit ander dele van Skotland of Ierland
afkomstig was, het ook ander nasionaliteite tot Glasgow se ekonomiese
ontwikkeling bygedra. Die Dixon-familie in Govanhill, wat met hul vaardighede en
kennis tot die groei van Glasgow se ysterbedryf bevorder het, het sy wortels in
Noordoos-Engeland gehad. Die straatnaam Papillon Street in Bridgeton herinner
aan 'n Franse immigrant wat 'n nuwe kleurproses ingevoer het. Die Joodse
gemeenskap het sy wortels hoofsaaklik in Duitsland en Nederland gehad. En danksy
die handelsbetrekkinge met oorsese gebiede het ook talle swartes uit Afrika,
Noord-Amerika en die Karibiese Seegebied hulle hier gevestig. Welvarende
bewoners het veral in die 18de eeu swartes as huisbediendes aangestel. Slawerny
is in Skotland reeds in 1778 onwettig verklaar.

Tradisioneel het baie bewoners van die westelike Hoogland as seisoenarbeiders in
Glasgow gewerk, maar die Highland Clearances, waartydens dorpsgemeenskappe
verdryf is om plek te maak vir skaapweivelde, het beteken dat hulle 'n
permanente tuiste in Glasgow moes vind. Die Groot Hongersnood in Ierland het die
bestendige stroom Ierse migrante vanaf die laat 1840's tot 'n vloedgolf laat
groei. In die eerste maande van 1848 het weekliks sowat 1 000 Iere in Glasgow
aangekom. Tussen Januarie en April van daardie jaar het byna 43 000 Iere hulle
in die stad gevestig. Volgens die sensus van 1851 was 18,2 persent van die
stadsbevolking Iers-gebore. Die meeste Ierse immigrante was uit graafskappe in
Noord-Ierland afkomstig. Later het die stroom Ierse migrante afgeneem, en in die
sensus van 1911 was slegs 6,7 persent van Glasgowers in Ierland gebore. Iere het
grootliks bygedra tot die ekonomiese en kulturele ontwikkeling van die stad. So
is die relatief groot persentasie Rooms-Katolieke hoofsaaklik van Ierse afkoms.

Ná 1860 het 'n klein Italiaanse gemeenskap hulle in Glasgow gevestig. Aanvanklik
het hulle veral as smouse of metselaars in die stad kom werk. Vanaf die 1880's
het groter getalle Italiaanse immigrante, hoofsaaklik uit die Toskaanse Barga en
Picinisco in Lazio, hulle in die weste van Skotland gevestig. Die eersgenoemde
groep is vroeër dikwels met vis-en-tjips-restaurante geassosieer, die tweede met
roomyskafees.

'n Joodse sinagoge het al sedert 1823 in Glasgow bestaan, maar dit was
anti-Joodse gevoelens en pogroms wat baie Jode uit Rusland, Pole en Litaue ná
1890 uit hul vaderlande verdryf het. Van hulle het Glasgow as toevlugsoord
gekies. Gegoede Joodse gesinne het in noordelike stadsdele soos Garnethill
gewoon waar 'n nuwe sinagoge in 1879 ingewy is, maar die meerderheid was
allesbehalwe welvarend en sodoende in buurte soos die Gorbals gehuisves. Tot
1901 het die Joodse gemeenskap tot 6 000 gegroei. Baie Joodse migrante was klein
entrepreneurs, byvoorbeeld kleremakers, ander het werk in nywerhede gevind.

Die Gorbals is as die stad se mees kosmopolitiese buurt beskou waar Iers naas
Jiddisj gebesig is. Die vestiging van buitelandse migrante is egter vanaf 1919
beperk nadat werkpermitte verpligtend geword het. So het byvoorbeeld die getal
Italiaanse immigrante afgeneem, ofskoon die Italiaanse gemeenskap in Glasgow die
grootste in die Verenigde Koninkryk buite Londen was. Sosiale en politieke
woelinge in Europa het nogtans vanaf die 1930's baie vlugtelinge na Glasgow laat
stroom. So het die getal Poolse inwoners gedurende en ná die Tweede Wêreldoorlog
skerp gestyg. Britse dekolonisasie in die tydperk ná 1945 het 'n invloei van
immigrante uit Gemenebeslande tot gevolg gehad, veral uit die Indiese
subkontinent. So het in die 1960's en 1970's veral Asiate 'n nuwe tuiste in
Glasgow gevind.

Glasgow het 'n baanbrekersrol in die 19de eeuse ontwikkeling van die
sosialistiese beweging gespeel en linksgerigte doelwitte en beleid ook in
toenemende mate op nasionale vlak ondersteun. So het baie Britte Glasgow
gedurende die Groot Oorlog met sosialistiese of selfs kommunistiese aktiwisme
verbind en as 'n broeiplek vir rewolusie beskou. Enkele aktiwiste is gedurende
die oorlog selfs tydelik na Edinburg verban waar hulle politieke retoriek
volgens die verwagting van die owerheid minder aanklank sou vind. Tot en met
1922 het die stad in elk geval die bynaam Red Clydeside gekry. In die realiteit
was dinge minder dramaties en meer ingewikkeld as hierdie soort mites wil
voorgee.

Glasgow het gedurende die Eerste Wêreldoorlog inderdaad sentraal gestaan in die
protesbeweging van geskoolde werkers teen die sogenaamde dilution (letterlik
"verdunning") – 'n beleid waarvolgens ongeskoolde werkers aangestel is om dele
van die werk te verrig waarvoor oorspronklik geskooldes in diens geneem is.
Sommige sosialistiese party-aktiwiste, waaronder John Maclean (1879–1923), 'n
onafhanklike Marxistiese redenaar, was gekant teen die Britse toetreding tot die
oorlog. Maclean is vanaf 1915 tot en met sy afsterwe in 1923 in 'n tronk
aangehou; ander, soos byvoorbeeld David Kirkwood (1872–1955) het die
regeringsbeleid gesteun. Ná die oorlog het 'n algemene politieke beweging uit
hierdie protesgroepe ontstaan wat vir die eerste keer ook lede van Glasgow se
Iers-Katolieke gemeenskap ingesluit het.

In die laat 20ste eeu was Glasgow die sentrum van die protesbeweging teen die
sogenaamde poll tax (kopbelasting) wat deur die Thatcher-regering ingevoer is en
later 'n belangrike basis vir die linksgerigte Skotse Sosialistiese Party. Die
laaste konserwatiewe afgevaardigde het sy setel in die Hillhead-byverkiesing in
1982 verloor. Hillhead, een van die welvarendste buurte in die stad, is destyds
deur 'n Sosiaal-Demokratiese afgevaardige verteenwoordig. Die Konserwatiewe
Party word tans net deur 'n klein minderheid kiesers gesteun en het slegs een
van die 79 setels in die stadsraad van Glasgow, ofskoon hulle dié politieke
liggaam nog tussen 1969 en 1972 as die Progressiewes oorheers het en 'n
konserwatiewe politikus, Sir Donald Liddle, die amp van Lord Provost beklee het.

In die Skotse onafhanklikheidsreferendum op 18 September 2014 het 'n meerderheid
kiesers in Glasgow (53,5 persent) ten gunste van 'n onafhanklike Skotse staat
buite die Verenigde Koninkryk gestem, soos voorgestel deur die regerende Skotse
Nasionale Party (SNP). Die persentasie stemgeregtigdes, wat gestem het, was die
laagste in Skotland met slegs 75 persent. Glasgow was een van slegs vier (van
altesaam 32) plaaslike regeringsdistrikte waar die onafhanklikheidsbeweging
geseëvier het.

Glasgow huisves 'n verskeidenheid navorsings- en hoër onderwysinstellings,
waaronder vier universiteite wat binne 'n radius van tien myl vanaf die
middestad geleë is: die Universiteit van Glasgow (die vierde oudste in die
Engelssprekende wêreld wat op 7 Januarie 1451 deur 'n bul van pous Nicolaas V
gestig is), die Universiteit van Strathclyde, die Glasgow Caledonian University,
en die University of the West of Scotland.

Hierdie instellings word aangevul deur sewe verdere opleidingskolleges:
Anniesland College, Cardonald College, City of Glasgow College, Stow College,
North Glasgow College, John Wheatley College, en Langside College. Hoër
onderwyskolleges in Glasgow sluit die Jordanhill Teacher Training College, die
Royal Conservatoire of Scotland en die Glasgow School of Art in.

Meer as honderd openbare skole val onder die administrasie van Glasgow se
stadsraad, waaronder 29 sekondêre skole, 149 primêre skole en drie
spesialisskole – die Dansskool van Skotland, die Glasgowse Sportskool en Glasgow
se Gaeliese Skool (Sgoil Ghàidhlig Ghlaschu), die enigste sekondêre skool in
Skotland wat Gaelies as sy uitsluitlike onderrigmedium gebruik.

Onafhanklike skole in Glasgow sluit Hutchesons' Grammar School in wat in 1639
gestig is en by die oudste instellings van sy soort in die Verenigde Koninkryk
gereken word, asook Craigholme School, Fernhill School, Glasgow Academy,
Kelvinside Academy, St. Aloysius' College en The High School of Glasgow, die
oudste skool in Skotland wat in 1124 in die lewe geroep is.

Kort voor die Eerste Wêreldoorlog het Glasgow se middestad met sy roostervormige
straatuitleg en veelverdieping-sakegeboue met rooi steenfasades baie op dié van
Amerikaanse stede gelyk. Tussen die wêreldoorloë is hierdie indruk nog versterk
deur die oprigting van steds meer wolkekrabbers aan die westelike rand van die
middestad en in die Merchant City.

So het Wylie & Wright se Scottish Legal Life Assurance-gebou in Bothwell-straat
met agt verdiepings, waarvoor 'n staalskelet gebruik is, in 1927 'n hele
straatblok beslaan. Vier jaar later het A.G. Henderson se ontwerp vir die Bank
van Skotland in Sauchiehall-straat 'n verdere sakegebou volgens Amerikaanse
voorbeelde bygevoeg. James Taylor Thomson het 'n aantal pakhuise in Merchant
City in die Amerikaanse styl gebou.

Afhangende van die perspektief, waarvanuit dit waargeneem word, toon
George-plein in Glasgow sekere ooreenkomste met Chicago se City Square, terwyl
strate soos Renfield en St. Vincent argitektoniese eweknieë in Seattle of
Portland het.

Die Groot Depressie in die 1930's was allesbehalwe bevorderlik vir nuwe boukuns,
maar ondanks alle ekonomiese moeilikhede was daar 'n sterk strewe na moderniteit
wat deur die bou van die luukse plesierboot Queen Mary geïnspireer is. Die
optimisme, wat met hierdie skeepsbouprojek verbind is, is weerspieël in Rogano
se Oyster Bar wat tussen 1935 en 1936 op Exchange Place ontstaan het. Die kroeg
se interieur is deur Weddell & Inglis in 'n maritieme styl ontwerp. Die
dekoratiewe fasade is 'n voorbeeld van Art Deco, 'n nie-historiese boustyl en
kunsstroming wat sy naam aan 'n Paryse tentoonstelling, die Exposition des Arts
Décoratifs, te danke het wat in 1925 gehou is, maar toon ook invloede van
gestroomlynde modernistiese geboue wat in dié tydperk in die Verenigde State
ontstaan het.

Weddell & Inglis het hul Art Decostyl ook op die Beresford Hotel toegepas wat in
1938 in Sauchiehall Street ontstaan het en tans as Baird Hall bekend staan. Maar
dit was veral die argitektuur van rolprentteaters in Glasgow waar die Art
Deco-styl sy invloed laat geld het – en vergeleke met die bevolkingsgetal was
daar meer bioskope in die Skotse metropool as in enige ander stad buite die
Verenigde State. Sommige daarvan is in 'n "atmosferiese" styl ontwerp soos die
Toledo-rolprentteater in Muirend wat deur Inglis in 1933 gebou is en sterk
Spaanse invloede toon. Die Cosmo, tans die Glasgow Film Theatre, is die beste
voorbeeld van rolprentteater-argitektuur uit dié periode wat bewaar gebly het.
Hierdie bioskoop is tussen 1938 en 1939 deur James McKissak en W.J. Anderson
gebou en het sy argitektoniese inspirasie in Thomas Tait se Londense
Curzon-rolprentteater gevind. Die ontwerp vir die Curzon baseer op sy beurt op
Dudok se moderne Nederlandse baksteenboukuns.

Glasgow se kenmerkende woonstelgeboue of tenements kon vroeër in twee kategorieë
verdeel word. Geboue uit die 18de en vroeë 19de eeu, wat gewoonlik pre-tenement
houses genoem word, is deur dik mure, klein vertrekke en 'n dikwels baie slegte
algemene toestand gekenmerk. Daarenteen was woonstelgeboue wat later, gedurende
Glasgow se industriële bloeitydperk ontstaan het, van 'n hoër gehalte as
vergelykbare behuising in die nywerheidstede van vastelandse Europa of Amerika.

In Victoriaanse Engeland was politici en argitekte vasbeslote om die ongewenste
gedragspatrone in die laer klasse van die samelewing teë te werk. Lord
Shaftesbury se filantropiese model van woningsbou het in 1848 ook na Glasgow
uitgestraal waar James Lumsden, 'n welvarende handelaar en Lord Provost, die
opdrag aan argitek James Wylson gegee het om 'n woonstelgebou vir
werkersklashuurders te ontwerp wat "op orde en fatsoenlikheid, en dus ook op
moraliteit" gegrond sou wees.

Volgens destydse geleerdes soos die Skotse ensiklopedis John Claudius Loudon sou
daar 'n kausale samehang tussen "goeie mense" en "goeie behuising" bestaan. Om
alle sosiale euwels, wat op strate sigbaar was, uit te roei, is stadsrade en
argitekte opgeroep om ideale behuising aan gesinne te verskaf – met woonstelle
sonder loseerders en kosgangers, 'n minimum-afstand tussen gesinne en, soos in
die geval van Glasgow se tenements, met 'n beperkte aantal gesinne per
huisingang en traphuis. Wylson het egter nie by hierdie voorstel gehou nie, en
alhoewel sy woonstelgeboue vir Lumsden volgens die Glasgow-styl met 'n
gemeenskaplike traphuis ontwerp is, het hy "kommunale" elemente tot 'n minimum
beperk en elke woonstel van sy eie toilet, wateraansluiting en afvalverwydering
voorsien.

Die stadsraad het al in 1847 begin om eiendomme in krotbuurte vir
herontwikkeling te koop, maar eers vanaf die 1870's is ernstige pogings
onderneem om nuwe woonstelgeboue in daardie soort kwartiere op te rig.

Templeton On The Green, ook bekend as Templeton Business Centre, is oorspronklik
as 'n fabrieksgebou vir die tekstiel- en tapytvervaardiger James Templeton & Co
ontwerp en gebou. James Templeton, 'n bekende entrepreneur, was ontevrede met
die destydse industriële argitektuur. Nadat 'n aantal ontwerpe vir 'n nuwe
fabrieksgebou deur die Glasgow Corporation verwerp is omdat welvarende burgers
in die nabygeleë Monteith Row volgens oorlewerings protes teen die lelike uitsig
oor só 'n struktuur aangeteken het, het die argitek William Leiper die opdrag
gekry om 'n fabriek te ontwerp wat so uniek en pragtig sou wees dat die
stadsvaders die projek dadelik sou goedkeur. Leiper het die Venesiaanse
Dogepaleis as voorbeeld vir sy ontwerp gekies.

James Templeton & Co het in 1983 met A F Stoddard en Henry Widnell & Stewart
saamgesmelt om Stoddard Carpets te vorm. Die Templeton-tapytfabriek is
vervolgens deur die Skotse Ontwikkelingsagentskap (Scottish Development Agency)
tot 'n sakegebou omgeskep. Uitbreidings, wat uit die 1930's gedateer het, is in
2005 gesloop om plek te maak vir 143 nuwe woonstelle. Dit was deel van 'n
regenerasieprogram ter waarde van £22 miljoen waarvolgens die fabriek deur sy
eienaars, Scottish Enterprise, vir £6,7 miljoen verkoop is.

Kort ná die Tweede Wêreldoorlog het Glasgow 'n behuisingskrisis in die gesig
gestaar. Daar is enersyds 'n tekort aan huurwoonstelle ondervind, terwyl
bestaande woonstelle dikwels in 'n slegte toestand was. Die beperkings op die
bou van nuwe woonhuise gedurende die oorlog en die groot skade, wat Duitse
lugaanvalle berokken het, het die probleem aansienlik verskerp. 'n Afvaardiging
uit Glasgow het in 1947 'n besoek aan die Suid-Franse metropool Marseille afgelê
om die argitek Le Corbusier se konsep van toringblokke te bestudeer.

Reeds in 1940 is daar in die sogenaamde Barlow-verslag voorgestel dat bewoners
uit digbevolkte stedelike gebiede na omliggende gebiede verskuif word. Volgens
'n verslag, wat deur 'n Glasgowse amptenaar saamgestel is, was 700 000 bewoners
van Glasgow se middestad – of 'n derde van die totale bevolking van westelike
Sentraal-Skotland – in 'n gebied met 'n oppervlakte van slegs drie vierkante myl
saamgetrek.

Tot in die 1960's en 1970's het stadsbeplanners drie maatreëls geneem om Glasgow
se behuisingstekort te verlig: overspill (die hervestiging van bewoners in nuwe
voorstede of new towns buite die stadsgebied), high-rise building (die bou van
veelverdieping-woonstelblokke) en comprehensive development (die omvattende
herontwikkeling van hele stadsbuurte).

In die vroeë 21ste eeu is 'n radikale nuwe behuisingsplan van stapel gestuur
waarvolgens meer as 80 000 woonstelle, wat voorheen as council houses in besit
van die owerheid was, aan die Glasgow Housing Association (GHA) oorgedra sal
word – 'n nie-winsgewende sosiale eienaar.

Glasgow se eerste hooftreinroete na Garnkirk is in 1831 geopen. Teen die middel
van die 1830's is die spoorwegnetwerk grootskaals uitgebrei en drie maatskappye
gestig wat die stad met Edinburg, Greenock, Ayr en Kilmarnock verbind het. In
die volgende dekade het verdere lyne na Carlisle, Aberdeen en Dundee ontstaan,
terwyl die Skotse netwerk met dié van Engeland verbind is. Danksy die
samesmelting van kleiner ondernemings in die periode tussen 1850 en 1866 het
drie groot spoorwegmaatskappye in Sentraal-Skotland ontstaan wat roetes in
Glasgow bedryf het. Caledonian Railways (CR) en Glasgow & South Western Railways
(GSWR) het uitbreidings na nuwe stasies in die middestad, Central en St. Enoch,
gebou, terwyl North British Railway (NBR) die stasie in Queen-straat herbou het.

'n Aantal belangrike treinlyne na die voorstede het in die 1880's en 1890's
ontstaan, net soos die moltreinnetwerk Glasgow District Subway. Strawwe
mededinging tussen die drie groot maatskappye was nie beperk tot treindienste
nie. Stoomskipvervoer langs die Clyde-kus was ewe winsgewend. Die verdere uitbou
van moltreinlyne is weens mededinging deur nuwe elektriese trems beperk.

Gedurende die Eerste Wêreldoorlog is alle spoorlyne deur die regering beheer, en
dit was duidelik dat die samesmelting van kleiner maatskappye voordele sou
inhou. Volgens 'n wet van 1921 het die meeste Britse spoorlyne op 1 Januarie
1923 saamgesmelt tot vier groot nasionale maatskappye waarvan twee treindienste
in Skotland bedryf het: London, Midland & Scottish Railways (LMSR) het CR en
GWSR oorgeneem en sodoende dié twee maatskappye se mededinging beëindig, terwyl
NBR deel van London & North Eastern Railways (LNER) geword het. LMSR en LNER was
sowel op die voorstedelike asook op die hooflyne mededingers. Verbeterde
lokomotiewe en treinwaens is op alle lyne ingevoer. Die Glasgowse
moltreinnetwerk is in 1922 deur Glasgow Corporation oorgeneem en tussen 1933 en
1935 geëlektrifiseer.

Ná die Tweede Wêreldoorlog is alle Britse spoorweë deur die
Arbeidersparty-regering genasionaliseer en vanaf 1 Januarie 1948 deur British
Railways bestuur. Vanaf die middel van die vyftigerjare is stoomlokomotiewe
gaandeweg deur diesel- en elektriese lokomotiewe vervang. Die
elektrifiseringsprogram het ook Glasgow se voorstedelike lyne ingesluit.

Glasgow is vandag die enigste Britse stad naas Londen waar meer pendelaars met
treine na die middestad vervoer word as met busse – 'n feit wat na die
belangrike rol van spoorweë by die ekonomiese ontwikkeling van die stad verwys.
Glasgow is die middelpunt van die Skotse spoorwegnetwerk met vier groot
treinstasies in die middestad wat uit die Victoriaanse tydperk dateer – Buchanan
Street, Queen Street, St. Enoch en Central – waar passasiers na Glasgow se
moltreinnetwerk en voorstedelike treinlyne kan oorstap.

Enkele spoorlyne is vanaf die 1930's weens strawwe mededinging van ander
openbare vervoermiddels soos trems en busse buite werking gestel, maar
na-oorlogse vervoerbeplanning het steeds voorsiening vir passasierstreindienste
as belangrike vervoermiddel in westelike Sentraal-Skotand en die elektrifisering
van voorstedelike treinnetwerke gemaak. Nogtans is twee van Glasgow se groot
stasies in die 1960's gesluit, en net Queen Street en Glasgow Central het
oorgebly. Die laasgenoemde is tans die besigste treinstasie buite Londen.

Die Greater Glasgow (later Strathclyde) Passenger Transport Authority and
Executive is in die vroeë sewentigerjare gestig om toesig oor die streek se
openbare vervoernetwerk te hou. Enkele treinroetes soos dié tussen Partick en
Rutherglen is heropen. Tans vervoer die Strathclyde-stelsel jaarliks 40 miljoen
passasiers. 'n Verdere 14 miljoen passasiers word deur Glasgow se
moltreinnetwerk vervoer wat in die laat 1970's volledig gemoderniseer is.

Aanvanklik het talle klein busondernemings meegeding om passasiers na Skotse
bestemmings te vervoer, maar nadat die bedryf in 1930 gereguleer is, het groter
winsgewende maatskappye ontstaan. In Glasgow was daar 'n stedelike monopolie op
bus- en tremdienste wat deur middel- en langafstand-busdienste aangevul is.
Motors het vanaf die 1930's danksy massavervaardiging en die gebruik van staal
vir onderstelle steeds meer bekostigbaar geword sodat groot getalle inwoners in
voorstede sonder openbare vervoergeriewe gehuisves kon word – 'n proses wat deur
die Tweede Wêreldoorlog net tydelik onderbreek is. Glasgow se elektriese
tremlyne is in die 1940's en 1950's gaandeweg deur trollie- en later motorbusse
vervang.

Ná 'n reeks toetsuitsendings het die BBC se 5SC-radiostasie sy volwaardige diens
vir Skotland op 6 Maart 1923 in Glasgow begin. 5SC het musiekprogramme,
radio-onderhoude en nuus asook sogenaamde outside broadcasts (konserte en ander
programme wat vanuit Glasgow en sy omgewing lewendig uitgesaai is) aangebied.
Die BBC se uitsaaidiens is verder uitgebrei met die opening van ateljees in
ander Skotse stede soos Edinburg, Aberdeen, Inverness en Dundee.

Alhoewel baie radioprogramme deur die BBC se Londense hoofkwartier vervaardig
is, het Skotse radiodienste vinnig ook hul eie styl begin ontwikkel. So is
radiobewerkings van Skotse romans en kortverhale uitgesaai. Een van die
gewildste plaaslik vervaardigde programme was The McFlannels, 'n radiodrama oor
die lewe van 'n fiktiewe gesin in Glasgow wat vanaf 1939 op Saterdagaande
aangebied is.

Die belangrikste rolspelers in die Skotse mediabedryf is in Glasgow gesetel. So
het die Skotse televisie-uitsaaiers BBC Scotland en Scottish Television (STV)
hier hul hoofkwartiere en word gewilde televisieprogramme in plaaslike ateljees
vervaardig. STV Group plc is 'n Glasgow-gebaseerde media-konglomeraat met
belange in die televisie- en advertensiebedryf. Die onafhanklike uitsaaier ITV
se twee Skotse televisie-konsessies, Central Scotland en Grampian, is albei in
besit van STV Group en word ook deur hulle bedryf.

Die Skotse pers publiseer 'n aantal dagblaaie in Glasgow, waaronder Evening
Times, The Herald, The Sunday Herald, Sunday Mail en Daily Record. Skotse
uitgawes van die Trinity Mirror en News International word in Glasgow gedruk.

'n Verskeidenheid radiostasies saai programme vanuit ateljees in Glasgow. Die
belangrikste kommersiële radiostasies in die stad, Clyde 1 en Clyde 2 wat meer
as 2,3 miljoen luisteraars bereik, is in besit van Bauer Radio. Ander bekende
stasies soos 105.2 Smooth Radio, Real Radio en 96.3 Rock Radio, is in besit van
GMG Radio. Daarnaas saai die stasie Galaxy Scotland sy programme vir
Sentraal-Skotland vanuit Glasgow uit.

Naas kommersiële stasies het gemeenskapsradiodienste in Glasgow 'n sterk
markposisie behaal met stasies soos Celtic Music Radio, Subcity Radio, Radio
Magnetic, Sunny Govan Radio, AWAZ FM en Insight Radio.

Glasgow was die gasheerstad van die eerste internasionale sokkerwedstryd wat in
1872 op die Wes-Skotse Krieketklub se Hamilton Crescent-veld in die stadsbuurt
Partick gehou is. Hierdie wedstryd tussen Skotland en England het met 'n telling
van 0-0 gelykop geëindig. Die geskiedenis van sokkersport in Skotland word in
Glasgow se Skotse Sokkermuseum behandel. Die nasionale beheerliggaam van
sokkersport in Skotland, die Scottish Football Association, het sy hoofkwartier
in Glasgow, net soos die Scottish Professional Football League, die Scottish
Junior Football Association en die Scottish Amateur Football Association.

Skotland se nasionale sokkerstadion, Hampden Park, hou die rekord vir die
grootste getal toeskouers tydens 'n sokkerwedstryd. In 1937, toe daar nog baie
staanplekke in Britse stadions was, het 149 547 ondersteuners 'n wedstryd
bygewoon waartydens Skotland die Engelse nasionale span met 3-1 geklop het. Die
UEFA Champions League se eindwedstryd is al drie keer in Hampden Park gehou (die
mees onlangse spel het in 2002 plaasgevind) en die UEFA-beker-eindwedstryd in
2007. Daar is twee ander groot stadions in die stad, Celtic Park (met 60 832
sitplekke) in die ooste van Glasgow, en Ibrox-stadion (met 51 082 sitplekke) in
Suid-Glasgow.

Op 9 November 2007 is Glasgow as die gasheerstad van die Statebondspele in 2014
aangewys. Dit was die derde keer dat die Spele in Skotland plaasgevind het.
Wedstryde is sowel in bestaande asook nuutgeboude stadions dwarsoor die stad
gehou. Stadions soos Hampden Park, Kelvingrove Park en Kelvin Hall is ter
voorbereiding van die Spele opgeknap, terwyl 'n nuwe nasionale arena vir
Skotland, The Hydro, op die terrein van die vroeëre Queen Anne-dokke ontstaan
het. Die multifunksionele arena met 12 000 sitplekke, wat deur die befaamde
argitekte Foster en Vennote volgens die voorbeeld van Griekse en Romeinse
amfiteaters ontwerp is, is in 2013 ingewy.

In 2017 vier Glasgow se Botaniese Tuin sy 200-jarige bestaan. Die tuin is in
1817 deur die Glasgowse plantkundige Thomas Hopkirk met die ondersteuning van 'n
aantal plaaslike persoonlikhede uit die openbare lewe en die Universiteit van
Glasgow gestig. Oorspronklik is die tuin uitgelê op 'n terrein in Sandyford aan
die westelike einde van Sauchiehall-straat, destyds nog aan die standsrand
geleë, en het agt akkers beslaan. Die tuin was in besit van die Royal Botanical
Institution of Glasgow wat dit ook bestuur het. Die instelling het ook ingestem
om leermateriaal soos plante vir geneeskundige en plantkundige klasse aan die
Universiteit van Glasgow te verskaf.

'n Ander merkwaardige persoonlikheid in die tuin se geskiedenis was David
Douglas, 'n boorling van Scone naby Perth, wat in 1820 deur die Glasgowse
Botaniese Tuin aangestel is. 'n Sterk band het ontstaan tussen Hooker en
Douglas, en die twee mans het verskeie kere plantkundige ekskursies na die
Skotse Hoogland onderneem terwyl Hooker besig was met skryfwerk vir sy boek
Flora Scotica. Op Hooker se aanbeveling het die Tuinboukundige Vereniging
(Horticultural Society) Douglas in 1823 as verkenner aangestel. In 1826 het hy
monsters van Pseudotsuga menziesii, die Douglas-denneboom, uit Noord-Amerika na
Glasgow gestuur.

Die tuine het in die volgende jare gefloreer en sy versamelings so vinnig
gegroei dat in 1839 'n nuwe terrein aangekoop moes word wat wes van die stad aan
die oewer van die Kelvinrivier geleë was. In 1842 het die nuwe tuin sy deure vir
die publiek geopen. Lede van Glasgow se Koninklike Botaniese Instelling (Royal
Botanic Institution) het vrye toegang tot die tuin gekry, terwyl die publiek net
op naweke toegelaat is en 'n toegangsgeld van een pennie moes betaal.

Die bekende Kibble-paleis, wat tans 'n hele woud van boomvarings huisves, was
oorspronklik 'n privaat kweekhuis wat in Coulport aan die meer Loch Long
gevestig is. Dit is in 1873 na sy huidige plek verskuif en aanvanklik gebruik as
konsertsaal en vergaderplek waar befaamde sprekers soos Gladstone en Disraeli
opgetree het.



https://af.wikipedia.org/wiki/Mieliestronk

Mieliestronk, of Dugeot se Mieliestronk soos dit ook bekend staan, is 'n
Afrikaanse webwerf wat ten doel het om kinders met hul skooltake te help. Op
Mieliestronk word inligting oor spesifieke onderwerpe op 'n ensiklopediese maar
informele wyse aangebied, aangesien dit hoofsaaklik op skoliere gemik is.
Mieliestronk poog egter ook om mense te help wat hul algemene kennis wil
opskerp. Die webwerf bestaan sedert 2001 en word deurlopend uitgebrei.
Mieliestronk se materiaal is ook te koop en kom in verskeie pakkette voor.

Nagenoeg in Desember 2011 is 'n kontrak beklink waarkragtens Mieliestronk van
die oorspronklike webmeester, G. (Ollie) Olwagen, oorgeneem word deur die
Naspers-filiaal Media24: Weeklikse Tydskrifte. Olwagen, wat 'n senior
tydskrif-joernalis was tot met sy aftrede rondom die eeuwisseling, het die
webwerf omstreeks 2001 begin en dit deur die jare op eie houtjie met weinig
indien enige hulp opgebou tot waar dit vandag in skooltyd tot 44 000 klikke per
dag ontvang (tot 153 000 sogenaamde unieke besoekers per maand).



https://af.wikipedia.org/wiki/Wikipedia

Wikipedia is 'n veeltalige "kopielinkse" ensiklopedie ontwerp om deur enigiemand
gelees en gewysig te word. Dit berus op samewerkende verandering en onderhoud
deur duisende gebruikers deur middel van wiki-sagteware, en word verskaf en
ondersteun deur die nie-winsgewende Wikimedia Stigting. Waarnemers beskou die
tweeledige bestuur, waarin 'n informele gemeenskap van aktiewe gebruikers die
gesag oor 'n globale digitale projek met 'n stigting deel en sodoende formele
met informele organisasiestrukture verbind word, as 'n eksperiment wat steeds
aan die gang is.

Afgesien van tipiese ensiklopedie-inskrywings sluit Wikipedia ook inligting in
wat meer algemeen verbind word met almanakke, aardrykskundige woordeboeke en
spesialis-tydskrifte, asook dekking van huidige gebeure.

Daar bestaan tans Wikipedia weergawes in 190 tale en daar is ongeveer 114 000
aktiewe gebruikers (meer as 27 miljoen geregistreerde gebruikers) wat saamwerk
aan die Engelse uitgawe van Wikipedia, wat dit moontlik gemaak het om die
ensiklopedie in minder as vier jaar te laat groei tot die wêreld se grootste
ensiklopedie, tans met meer as vyfmiljoen artikels (wat steeds groei teen 'n
tempo van duisende per dag). As die weergawes in al die tale bymekaar getel
word, bevat Wikipedia byna 38 miljoen artikels.

Wikipedia is een van die gewildste verwysingswerwe op die Web, met ongeveer 80
miljoen besoeke per dag. Wikipedia ontvang lof vanweë die feit dat dit vrylik
toeganklik is en 'n wye reeks onderwerpe in diepte dek. Dit is al gekritiseer
vir die potensiaal wat dit het om onakkurate inligting te bevat, die gebrek aan
gesaghebbendheid teenoor 'n tradisionele ensiklopedie, vir 'n sistematiese
vooroordeel en vir gebreke in die meer tradisionele ensiklopediese onderwerpe.
Vandalisme is 'n gereelde probleem, hoewel dit oor die algemeen vinnig opgemerk
en artikels maklik en gou herstel word.

Sedert 2004 word Wikipedia in baie tale bedryf. Sestien taaluitgawes het reeds
meer as 500 000 artikels in 2015. Van die taaluitgawes met die meeste artikels
sluit in:

Sedertdien vergroot verskeie weergawes, met vele tale met meer as honderdduisend
artikels. Sien hier vir die volledige lys, en hier vir 'n volledige tabel van
die aantal artikels in elke taaluitgawe.

In Februarie 2002 het meeste deelnemers aan die Spaanse Wikipedia nie saamgestem
met die rigting van die projek nie, en weggebreek om die Enciclopedia Libre te
vorm.

In Mei 2004 het Wikipedia twee groot toekennings verwerf: Die eerste was die
Golden Nica for Digital Communities, wat deur Prix Ars Electronica toegeken is,
tesame met 'n €10 000 vergunning en 'n uitnodiging om 'n toespraak te lewer by
die PAE Cyberarts Festival in Oostenryk later daardie jaar. Die tweede was 'n
"Beoordeelaars se Webby award" vir "Gemeenskap" [1]. Wikipedia was ook
genomineer vir 'n "Best Practices" Webby.

In September 2004 het die Japannese Wikipedia 'n toekenning van die land se
grootste Adverteerdersvereniging gewen. Hierdie toekenning, wat gewoonlik aan
individue wat 'n groot bydrae tot die Web in Japannees gelewer het, toegeken
word, is namens die projek aanvaar deur 'n jarelange bydraer.



https://af.wikipedia.org/wiki/Swangerskap

Swangerskap vind plaas wanneer 'n vrou 'n bevrugte eier in haar baarmoeder dra.
Na geslagsgemeenskap word 'n eiersel deur 'n spermsel bevrug en die eier
ontwikkel tydens die swangerskap tot 'n embrio en dan 'n fetus, om as baba
gebore te word. 'n Vrou se swangerskap duur ongeveer 40 weke, gemeet vanaf die
eerste dag van haar laaste menstruasiesiklus. Die term "swangerskap" is slegs op
mense van toepassing, ander vroulike soogdiere is "dragtig".

Vrouens kry reeds terwyl hulle self nog in hulle moeders se baarmoeder is al die
eierselle wat hulle in hul leeftyd sal gebruik. Met haar eerste maandstonde het
'n meisie ongeveer 300 000 eierselle, waarvan daar (tot haar menopouse) elke
maand een ryp sal word en afgestoot word, in 'n proses genaamd "ovulasie".

Wanneer 'n vrou ovuleer, gewoonlik in die middel van haar menstruasiesiklus,
word 'n eiersel van een van die vrou se twee eierstokke ryp en van die eierstok
afgestoot en word die sel dan deur die eierleiers (sien beeld links) oor 'n
tydperk van 3 tot 4 dae na die vrou se baarmoeder vervoer. 'n Gemiddelde eiersel
lewe egter ongeveer 24 uur, dus moet bevrugting reeds in die eierleiers
plaasvind, vóór die eiersel die baarmoeder bereik. Oor die algemeen word slegs
een eiersel ryp, maar in sommige gevalle word twee (of selfs meer) ryp en,
indien beide bevrug word na geslagsgemeenskap, kan dit tot 'n gewone
(nie-identiese) tweeling lei.

Ná ovulasie is daar 'n tydsduur van slegs 'n paar uur waartydens die eiersel
bevrug kan word deur 'n saadsel. Indien 'n man tydens geslagsgemeenskap
ejakuleer, stort hy miljoene spermselle in die vrou se vagina, wat dan opwaarts
reis en probeer om die eiersel in die eierleier te bevrug, deur daarmee te
versmelt. Hierdie reis duur tussen 12 en 24 uur, alhoewel daar aantekeninge is
van spermselle wat die eiersel reeds na slegs een uur bereik het. Spermselle
lewe baie langer as eierselle, van 3 tot 7 dae, dus is die beste kans op
bevrugting wanneer die spermselle reeds die eierleiers bereik het wanneer die
eiersel afgestoot word.

Voor 'n spermsel die eiersel bereik moet hy eers deur die vrou se baarmoeder
reis; 'n gebied wat oor die algemeen nadelig is vir die spermsel en waar die
meeste sterf. Tydens voorbereiding vir ovulasie verander die omgewing in 'n
baarmoeder, wat dan vir 'n tyd meer spermselle laat oorleef om verder te reis,
alhoewel die swakste en meeste van hulle steeds hier sal vrek. Die sterkste
spermselle bereik die eiersel en swerm dan in 'n sirkel om dit en probeer om
daarmee te versmelt, deur deur die buitenste wand van die sel deur te dring. Dit
is egter nie maklik om deur hierdie wand te dring nie; die eiersel bevat 'n
beskermende laag wat die spermselle slegs kan oplos deur ensieme te produseer.
Sodra 'n spermsel die beskermende laag bo 'n deeltjie van die wand voldoende
opgelos het, kan hy tot die eiersel deurdring. Slegs een spermsel kan 'n eiersel
binnedring; sodra hy daarin geslaag het, sluit die eiersel die beskermende laag
en kan geen ander spermselle meer daarin slaag om dit binne te dring nie. Die
suksesvolle spermsel verloor sy stert en sy kopdeel (of kern) beweeg tot by die
eiersel se kern waar die twee verder saamsmelt en lei tot die eerste deling van
die eiersel.

Vanaf week 10 (tot en met die geboorte) heet die embrio 'n "fetus" en begin sy
belangrikste organe, waaronder sy niere, derms, brein en lewer, te funksioneer
(alhoewel hulle steeds bly ontwikkel tydens die swangerskap). Die lewer begin
nou ook self rooibloedselle produseer. Tydens week 11 kan die fetus sy hand tot
'n vuis saamtrek en die eerste knoppies wat uiteindelik tande sal word verskyn.
Die brein groei en ontwikkel uiters vinnig, sodanig dat die kop byna die helfte
van die fetus se gehele grootte is. Ook begin die fetus om te skop en te strek,
alhoewel die moeder hierdie bewegings eers oor 'n maand of twee sal voel. Met
die vorming van die mantelvlies begin die fetus ook vir die eerste keer te hik.

Tydens die tweede trimester verdwyn baie van die swangerskapsimptome wat die
toekomstige moeder tot nou ongemaklik laat voel het, soos sensitiewe borste,
gemoedskommelinge, vermoeidheid en naarheid (sommige vrouens voel egter naar
tydens hulle hele swangerskap). Die tweede trimester is ook wanneer 'n vrou
begin "wys" - wanneer die fetus sodanig groei dat 'n vrou die kenmerkende bult
by haar maaggebied kry – en wanneer sy gewoonlik gewig begin optel. Die
hoeveelheid gewig wat 'n vrou behoort op te tel hang af van haar gewig voor die
swangerskap: vrouens wat ondergewig is word aangeraai om tot 18 kg op te tel,
terwyl 'n vrou van normale gewig (met 'n liggaamsmassa-indeks van tussen 19 en
25) tussen 11 en 16 kg behoort op te tel. Vrouens wat oorgewig is word aangeraai
om tussen 7 en 12 kg op te tel, terwyl vetsugtige vrouens (met 'n
liggaamsmassa-indeks van 30 of meer) nie baie meer as 6 kilogram behoort op te
tel nie. Dokters of vroedvroue kan toekomstige moeders help om op 'n gesonde
dieet te besluit. Vanweë die druk op die blaas, begin baie vrouens reeds aan die
einde van die eerste trimester of die begin van die tweede trimester
swangerskapsklere dra, selfs al is daar geen sigbare bult nie, bloot vir die
gemak daarvan.

Van week 17 tot 20 groei die fetus steeds vinniger – in week 20 bereik hy 'n
lengte van 25 cm. Wenkbroue, wimpers, vinger- en toonnaels begin in hierdie tyd
groei. Die vel ontwikkel steeds verder en produseer teen die twintigste week
vernix caseosa, 'n wit vetterige middel wat help om die vel teen die vrugwater
te beskerm. 'n Spontane aborsie vóór week 20 word 'n "miskraam" genoem, terwyl
'n fetus wat ná week 20 spontaan aborteer word, "doodgebore" is.

Tydens week 33 tot 36 beweeg die fetus om hom gereed te maak vir die bevalling:
hy skuif sy liggaam sodat sy kop na onder wys. Hy sit steeds ook al hoe vinniger
meer massa aan. Die lanugo, die fyn donshaartjies wat hy vroeër in die
swangerskap ontwikkel het, begin nou verdwyn en sy vel word minder rooi en
gladder. Aan die einde van week 36 weeg die fetus ongeveer 2,6 kg.

Volgens die WGO is 'n bevalling wat voor die 37ste swangerskapsweek plaasvind,
voortydig, met ander woorde, dan skenk die vrou geboorte aan 'n vroeggebore
baba. Indien die swangerskap voor die 22ste week afbreek, word daar na 'n
"miskraam" verwys. Babas wat tydens die 26ste swangerskapsweek gebore word, het
'n 50% kans op oorlewing, alhoewel daar ook skaars gevalle is waar babas tydens
die 23ste swangerskapsweek gebore is en steeds oorleef het.

Serebrale verlamming verwys na verskeie aandoenings wat die bewegingsbeheer en
postuur affekteer. By serebrale verlamming is dele van die brein wat 'n persoon
se beweging beheer beskadig en kan 'n kind met dié gebrek nie sy spiere normaal
beweeg nie. Simptome wissel van min tot ernstig, maar die gebrek word nie erger
namate die kind ouer word nie en die kind kan, afhanklik van die ernstigheid van
die gebrek en met die nodige behandeling, mettertyd sy vaardighede aansienlik
verbeter. Baie kinders wat met serebrale verlamming gediagnoseer word het ook
ander probleme wat behandeling benodig, soos psigiese gestremdheid, leerprobleme
en hoor-, spraak- en sigprobleme. Sommige van die oorsake vir serebrale
verlamming is infeksies by die swanger vrou (soos Duitse masels), onvoldoende
suurstof vir die ontwikkelende fetus, vroeë geboorte, asfiksie (verstikking)
tydens geboorte, bloedsiektes, ernstige geelsug en ander genetiese defekte of
breinmisvormings.

Wanneer 'n vrou alkohol drink tydens haar swangerskap, is daar 'n risiko dat
haar baba met 'n verskeie fisiese, neurologiese en psigiese probleme gebore kan
word. Daar word na hierdie gebreke gesamentlik verwys as "fetale
alkoholsindroom" (FAS). FAS is een van die hoofoorsake vir psigiese gestremdheid
en die enigste oorsaak wat geheel en al voorkombaar is. Die effekte van FAS kan
nie genees word nie en duur lewenslang. Buiten psigiese gestremdheid kan FAS ook
lei tot misvorming van die skelet en belangrike orgaanstelsels (veral die hart
en brein), groeiprobleme, leerprobleme, spraak- en gehoorprobleme en selfs die
dood. Dit is nie duidelik hoeveel alkohol tot FAS lei nie, maar hoe meer alkohol
die vrou inneem, hoe groter die kans. Indien die vrou geen alkohol inneem tydens
haar swangerskap nie, is daar 'n 100% sekerheid dat FAS nie 'n verskyning sal
maak nie.

Progerie, ook bekend as vroegbejaardheid, is 'n skaars genetiese aandoening wat
verskeie vorms kan aanneem. In 'n algemene geval word dit gekenmerk aan die
"vroegbejaarde" voorkoms in kinders. Dit is 'n lewensgevaarlike gebrek wat by
kinders tussen 1,5 jaar en twee jaar gediagnoseer kan word. Groeiprobleme,
verlies van liggaamsvet en hare, bejaarde vel en aarverkalking is sommige van
die tekens van progerie. Aarverkalking is die vernaamste doodsoorsaak by kinders
met progerie, gewoonlik tussen die ouderdom van 8 en 21 jaar.



https://af.wikipedia.org/wiki/Ysland

Ysland (Yslands: Ísland [ˈistlant]), amptelik die Republiek Ysland (Lýðveldið
Ísland [ˈliðvɛltɪð ˈistlant]), is 'n Europese eilandnasie tussen Groenland en
die vasteland van Europa. Met 'n oppervlakte van 102 775 vierkante kilometer en
'n bevolking van omtrent 330 000 is Ysland die kleinste en, vanweë sy ligging in
die Noord-Atlantiese Oseaan ver van die Europese vasteland af, ook die mees
geïsoleerde van die Nordiese of Skandinawiese lande. Sestig persent van die
Yslandse bevolking is in die metropolitaanse gebied van die hoofstad Reykjavik
in die suidweste van die land gekonsentreer.

Ysland is die grootste vulkaaneiland ter wêreld, die tweede grootste eiland in
Europa (ná Groot-Brittanje) en ook die mees ylbevolkte land van Europa. Alhoewel
Ysland in politieke opsig deel uitmaak van Europa, lê die eiland op die
geologiese grenslyn tussen Europa en Noord-Amerika, die Mid-Atlantiese Rif.
Ysland het sy ontstaan dan ook aan vulkaniese uitvloeisels van hierdie rif te
danke. Die aardkors breek hier op en die rif groei nog steeds jaarliks met
enkele sentimeters.

Die vulkaan Hekla in die suidweste het in die tydperk tussen 1100 en 1970 ten
minste vyftien keer uitgebars. Gedurende argeologiese opgrawings is vroeë
boerderye ontdek wat onder Hekla se aswolke begrawe was. 'n Hewige uitbarsting
in die jaar 1783 het weiland en vee grootskaals verniel en in die hongersnood,
wat op die natuurramp gevolg het, het sowat 'n kwart van die destydse Yslandse
bevolking gesterf. Onlangse vulkaanuitbarstings het onder meer in 1963 'n nuwe
eiland, Surtsey, langs die suidweskus laat ontstaan, terwyl die stad
Vestmannaeyjar-Karpstadur op die nabygeleë eiland Heimaey net tien jaar later
gedeeltelik verwoes is.

Ysland was onbewoon tot teen die 9de eeu, toe Kelties-Britanniese en
Wiking-setlaars hulle as boere op die eiland gevestig het. Ysland het die
langste demokratiese tradisie van alle lande ter wêreld met 'n vroeë parlement,
die Alþingi, wat uit die jaar 930 dateer.

Ysland was aanvanklik 'n Noorse besitting en het later 'n deel van die Deense
koninkryk gevorm. In 1918 het die land 'n selfregerende gebied geword en in 1944
'n onafhanklike republiek met 'n direk verkose president. Die land is lid van
die Noord-Atlantiese Verdragsorganisasie (NAVO).

Ysland behoort tot die jongste grondgebiede ter wêreld en sy ontstaan is te
danke aan sy ligging op die Mid-Atlantiese Rif. Die eiland het vermoedelik sowat
twintig miljoen jaar gelede uit die Atlantiese Oseaan begin verrys toe twee
magmabronne gelyktydig begin het om vloeibare gesteentes opeen te hoop en
hierdie geologiese "geboorte" duur nog steeds voort. Op baie plekke in Ysland is
die jong landmassa nog besig om vuur en warm water te spu en bied uitstekende
navorsingsgeleenthede vir geowetenskaplikes.

Die grootste deel van die eiland is gevorm tydens of ná die laaste ystydperk.
Die oudste deel van die eiland lê in die noordweste en word in Yslands die
"Wesfirdi" of "Wesfjorde" genoem. Die jongste deel is die eilandjie Surtsey wat
ontstaan het tydens 'n vulkaanuitbarsting in 1963.

Langs die noorde van die eiland vloei die koue golfstroom en die warm golfstroom
vloei langs die suide van die land. Gekoppel aan die wind wat meestal van suid
na noord oor die eiland waai is die klimaat in Reykjavik (Suidwes-Ysland) kouer
as in Europa, maar nog steeds gematig. In Akureyri daarenteen word as gevolg van
bergwinde groot temperatuurskommelinge aangeteken.

Ysland word omring deur die Atlantiese Oseaan, die Straat van Denemarke (tussen
Ysland en Groenland) en die Noordelike Yssee. Die land se mees noordelike punt
lê net effens suid van die Noordpoolsirkel en is geografies op ongeveer
dieselfde breedtegraad as die middel van Swede.

Die hoofeiland beslaan 102 700 van die totale oppervlakte van 103 125 vierkante
kilometer. Saam met sy visserysone beslaan Ysland sowat 758 000 vierkante
kilometer.

Die land staan bekend vir sy geisers en sy vulkane, waarvan sommige nog aktief
is soos byvoorbeeld Öræfajökull (tewens die hoogste berg), Laki, Hekla, die
Eldfell, Snæfellsjökull en die eiland Surtsey, wat eers in 1963 as gevolg van
vulkaniese aktiwiteit ontstaan het. Minder bekende vulkane sluit in Dimmuborgir,
Herfjall, Krafla en Námaskarð. Daar is sowat 200 vulkane wat in drie groot
vulkaanstelsels oor die eiland verdeel is en sedert die Noorse volksplanting
meer as 1 100 jaar gelede is daar tussen 250 en 500 uitbarstings aangeteken. Die
grootste vulkaanstelsel strek van die suidooste van Ysland tot by die noordooste
en loop langs die Mid-Atlantiese Rif waar die Eurasiese en Amerikaanse Plaat
jaarliks sowat twee sentimeter van mekaar wegbeweeg. Die rif word egter met
lawa, wat uit die binneste van die aarde opstyg, weer opgevul. Die
Mid-Atlantiese Rif is in die noorde van Ysland sowat 40 kilometer en in die
suide sowat 60 kilometer wyd en strek oor sowat 'n kwart van die land se
oppervlakte. Die rif word gekenmerk deur 'n gordel van vulkaankraters, stomende
warmwaterbronne, solfatare (gebiede met 'n hoë temperatuur) en gereelde
aardbewings.

Die twee ander sentrums van vulkaniese aktiwiteit is die skiereiland Snæfellsnes
en die hartland van Suid-Ysland. Baie valleie is in die verlede opgevul deur die
lawa van groot vulkaanuitbarstings waardeur daar soms hele lawavlaktes ontstaan
het. Naas die gloeiende lawa hou gletserlope die grootste bedreiging vir mense
in Ysland in. Sommige vulkane word deur die yslaag van 'n gletser oordek wat
tydens 'n uitbarsting afsmelt en in 'n magtige vloedgolf van water, modder en
stene na die see toe stroom. Die mees gevreesde vulkane van hierdie soort is
Grímsvötn, wat onder die yslaag van die Vatnajökull-gletser lê, en Katla, wat
ook die "Ou Heks" genoem word, onder die Mýrdalsjökull-gletser. Die laasgenoemde
bars gereeld uit en het met sy lawa en gesteentes, wat na die see gestroom het,
die eiland met enkele vierkante kilometers vergroot.

Naas dié natuurlike "landwinning" hou Ysland se vulkaniese vuur ook voordele vir
die plaaslike bevolking in. Die land pronk met die grootste aantal
warmwaterbronne wêreldwyd wat vir geotermiese kragopwekking ingespan word. Meer
as 80 persent van die Yslanders beskik oor geotermiese verwarming. Geotermiese
energie verwarm ook 'n groot aantal klein swembaddens wat orals in Ysland
aangelê is en die kweekhuise in die omgewing van Hverargerði waar blomme en
groente (en selfs tropiese vrugte soos lemoene en piesangs vir
navorsingsdoeleindes) gekweek word om Ysland meer onafhanklik van duur
ingevoerde landbouprodukte te maak.

Van die Wesfirdi in die noordweste langs die noorde tot aan die ooste van die
land word die kuslyn gekenmerk deur groot en klein fjorde en baaie. Baie fjorde
is in die wintermaande slegs oor die water bereikbaar en is selfs in die somer
slegs toeganklik met vierwielaangedrewe voertuie. Dit is dan ook nie verbasend
dat daar sedert die Tweede Wêreldoorlog 'n ontvolking van hierdie gebiede is
nie. In die suide word die kuslyn gekenmerk deur 'n byna volkome afwesigheid van
natuurlike inhamme, 'n resultaat van die oorspoeling van die streek deur die
smeltwater van Vatnajökull. Die weskus word weer gekenmerk deur breë fjorde en
baaie.

In die laat 20ste en vroeë 21ste eeu is in Ysland ook hoër gemiddelde
temperature aangeteken sodat enkele gletsers begin terugtrek het of - in die
geval van kleiner gletsertonge soos Ok - selfs heeltemaal afgesmelt het. Hierdie
effek het in 2007 - een van die warmste jare wat ooit in Ysland aangeteken is -
'n nuwe hoogtepunt bereik toe binne twaalf maande meer ys gesmelt het as in die
hele laaste dekade. As gevolg van stygende temperature en merkbaar laer
sneeuvalle het gebiede ysvry geword wat tevore sedert 1550 ononderbroke deur 'n
yslaag bedek was.

In die kort periode sedert die laaste glasiale tyd, wat sowat 10 000 jaar gelede
geëindig het, was daar geen tyd vir die ontwikkeling van 'n groot verskeidenheid
fauna nie. Tans is daar net sewe wilde soogdierspesies in Ysland: Poolvosse,
rendiere, Amerikaanse nertse, bruinrotte, swartrotte, veldmuise en huismuise. In
die tydperk voor 1900 het soms ook Groenlandse ysbere op drywende ysskotse aan
die Yslandse kus beland.

Die poolvos (Alopex lagopus) is die enigste inheemse soogdier wat in Ysland
reeds voor die Noorse kolonisasie natuurlik voorgekom het. Poolvosse het
waarskynlik teen die einde van die laaste Ystydperk oor die bevrore oseaan na
Ysland gekom. Alle ander soogdierspesies is eers later opsetlik of per ongeluk
ingevoer.

Die poolvosse se dieet bestaan hoofsaaklik uit voëls en voëleiers; vroeg in die
somer is kuikens wat uit hulle neste geval het maklike prooi. Poolvosse is
daarnaas ook aasvreters wat die karkasse van dooie rendiere en skape eet. Boere
het poolvosse vroeër daarvan verdink dat hulle ook jag op lewende skape sou maak
en het hulle probeer uitroei. Die vosse is egter hoogstens in staat om siek
diere aan te val.

In teenstelling met ander dierspesies is Ysland 'n natuurlike habitat vir talle
see- en landvoëls. Met sowat 78 voëlspesies wat op die eiland nes maak -
waaronder eidereende, swane, seldsame valke, sneeuhoenders, Arktiese
sterretjies, papegaaiduikers, seldsame see-arende en malgasse - en 300 spesies
wat reeds hier waargeneem is, is Ysland 'n paradys vir voëlkykers. Sommige
voëlspesies oorwinter op die eiland voordat hulle in die somer na hulle verder
noordwaarts geleë nesplekke terugvlieg. Vir ander spesies is Ysland net 'n
tussenstasie op hulle lang reis, en enkele voëls beland per ongeluk hier nadat
hulle deur stormwinde na Ysland gewaai is. Die meeste Yslandse spesies kom ook
in ander dele van Noord-Europa voor, terwyl ysduikers (Gavia immer), Yslandse
brilduikers (Bucephala islandica) en harlekyn- of kraageende net in die
noordelike en Arktiese gebiede van Ysland, Groenland en Noord-Amerika inheems
is.

Daar is miljoene papegaaiduikers en watervoëls (26 spesies) wat hier 'n baie
geskikte habitat vind. Maar in teenstelling met die res van die wêreld, waar
sowat 60 persent van alle voëlspesies sangvoëls is, is hulle aandeel op die
eiland beperk tot sowat 17 persent - veral vanweë die knypende tekort aan
nesplekke op bome en geskikte voedsel soos insekte.

Die Arktiese roofmeeu se vleis en eiers was eeue lank 'n gewilde bestanddeel van
die Yslanders se dieet - die tranige vleis het selfs as brandstof gedien.
Daarenteen is die raaf, wat dikwels ook Krummi genoem word, vroeër as die
uitverkore voël van die Nordiese god Odin vereer. Later is profetiese eienskappe
aan hierdie voël toegeskryf - rawe wat op 'n vensterbank gekras het, het
sodoende die afsterwe van 'n familielid voorspel, terwyl 'n opgewonde raaf na
dreigende gevaar op see verwys het. Die meeste Yslandse boereplase het ten
minste een paar rawe en die gewildheid van die manlike voornaam Hrafn (letterlik
"raaf") verwys na die besondere rol van hierdie voël.

Die seearend (Haliaeetus albicilla), wat nou verwant is aan die gelyknamige
Amerikaanse wapendier, is naas valke die bekendste roofvoëlspesies in Ysland. Hy
bereik 'n grootte van tot by 90 sentimeter en 'n spanwydte van tot by 2,5 meter.
Die getal seearende het van sowat 200 tot 300 broeipare, wat in die 19de eeu
voorgekom het, afgeneem tot net tien in 1920 nadat boere hierdie voëls as
beweerde lam-, kuiken- en eierdiewe afgeskiet het. Die arende word sedert 1913
beskerm en tans is daar weer tussen 35 en 40 broeipare.

Die Yslanders is nasate van Wiking- en Keltiese setlaars; die eerste
nie-permanente bewoners van die eiland was Ierse monnike wat in die 7de eeu
tydelik as hermiete op die eiland gebly het. Vir hulle was Ysland 'n geskikte
plek vir hul vlug uit die wêreld en meditasie-oefeninge. Die monnike se klein
kluise is tydens die latere Noorse immigrasiegolwe verniel, en die monnike het
die eiland verlaat.

Die Sweedse Wiking, Garðar Svavarsson, wat omtrent 870 in Húsavík in die noorde
van Ysland oorwinter en die eiland na homself vernoem het (Garðarsholmur), word
as die Skandinawiese ontdekker van Ysland beskou. Volgens historiese
oorlewerings in die Landnámabók het die Wiking-seevaarder Flóki Vilgerðarson, 'n
seerower uit Noorweë, later drie rawe as navigasie-instrumente ingespan om na
die eiland Garðarsholmur te seil. Een van die rawe het verder suidwaarts na die
Faroëreilande gevlieg; die tweede, wat enkele dae later uitgestuur sou word, het
geweier om die skip te verlaat; en die derde het in weswaartse rigting gevlieg.
Flóki het hom gevolg en aan die Yslandse weskus voet aan wal gesit. Hy was die
eerste Wiking-setlaar in die "Land van Vuur en Ys", soos dit later by die
Wiking-setlaars bekend gestaan het, en het die bynaam "Rawe-Flóki" gekry. Die
vee, wat hy saamgebring het, het egter reeds in die eerste winter vanweë die
tekort aan hooi verhonger, en Flóki het die eiland in die lente as 'n
verbitterde man weer verlaat en dit "Ysland" genoem.

Die belangrikste historiese bron vir die kolonisasie van Ysland is die
Landnámabók of "Boek van Nedersetting" wat in die 12de eeu ontstaan het en 'n
gedetailleerde verslag van die Skandinawiese immigrasie gee. Die boek beskryf
hoe Skandinawiese seevaarders die eiland per ongeluk ontdek het. Volgens
geskiedkundiges moet die kolonisasie van Ysland ook in die konteks van die
destydse mags- en gebiedsuitbreiding van Wiking-gemeenskappe gesien word -
moontlik as gevolg van 'n bevolkingsaanwas in Skandinawië en die gepaardgaande
tekort aan landbougrond.

Volgens die Landnámabók het die eerste immigrasiegolf uit sowat 400 Wiking-mans,
hul Keltiese vroue en slawe en hul vee bestaan; hulle het vermoedelik uit
Ierland of Skotland gekom en is deur die eerste drie ontdekkers se berigte na
Ysland gelok. Die setlaars wat hulle veral in die periode tussen 874 en 930 op
die eiland gevestig het, was merendeels heidense Wikings uit Noorweë, ander
Skandinawiese gebiede en vanuit die Noorse nedersettings op die Britse Eilande
wat naby die kus groot landgoedere gestig en hulle op veeteelt en graanboerdery
toegespits het. Die plase wat op Ysland aangelê is, lyk baie op dié wat deur
Wiking-emigrante in Skandinawië en op die Shetland- en Orkney-eilande
agtergelaat is.

Een van die vroeë plase wat in Hofstadir (Noord-Ysland) bewaar gebly het,
bestaan uit 'n sentrale kamer, 'n klein gesinskamer aan een kant en 'n
newevertrek. Gewoonlik het die Wikings hulle Ierse slawe voor die ploeg gespan.
Danksy die gewildheid van Ysland het die bevolking eksponensieel gegroei tot
meer as 20 000 mense in 930 wat van Ysland een van die grootste destydse
Wiking-nedersettings gemaak het. Die mans wat Ysland toe gekom het, was
grotendeels setlaars uit Noorweë wat die gesag van die plaaslike koning wou
ontkom. Hulle het ondanks hulle lewe as boere op Ysland nogtans steeds
seevaarders gebly en met hulle houtbote Groenland en Kanada in die weste bereik.

Die setlaars was Noorse vryburgers wat hul tradisionele stelsel van
selfregerende gemeenskappe ook in Ysland gevestig het. Demokratiese strukture
van selfbestuur dateer terug na die begin van die 10de eeu en volgens historiese
oorlewerings is in 1030 'n Yslandse gesant na Noorweë gestuur om meer kennis van
die Noorse regstelsel te kry en dit later op Ysland by die plaaslike
omstandighede aan te pas.

Die jaarlikse vergadering van vryburgers het geleidelik tot die eiland se
regsprekende en wetgewende gesag ontwikkel, terwyl die uitvoerende gesag nog
steeds deur plaaslike hoofde uitgeoefen is. In die jaar 930 het vir die eerste
keer 'n gemeenskaplike þing, die sogenaamde Alþingi of "algemene
volksvergadering" en eerste Yslandse parlement, op 'n sentraal geleë plek, die
Þingvellir-vlakte wat destyds nog in gemeenskaplike besit was, plaasgevind. Die
Yslandse Alþingi het jaarliks in die somer vergader om oor regsake en nuwe wette
te beslis. Die laagste vlak van plaaslike owerhede was die hreppar of plaaslike
distrikte waar die plattelandse bewoners hul gemeenskapsake gereël het.

Die vergadering van hoofde of Alþingi word as die oudste parlement in die
Westerse wêreld beskou. Weens die gebrek aan 'n sentrale bewind het die
plaaslike hoofde oor 'n groot magsbasis en invloed beskik, alhoewel Ysland
formeel onder die gesag van die Noorse koningshuis gebly het. Baie belangrike
historiese gebeurtenisse het tydens die Alþingi plaasgevind, soos die amptelike
omskakeling na Christendom in die jaar 1000 of die eerste ooreenkoms wat met 'n
ander land gesluit is: in 1022 het die Yslanders en die Noorse koning Olafur
Haraldsson die regte van Yslanders in Noorweë en dié van Nore in Ysland
gekodifiseer.

Die kerstening van Ysland is deur die Noorse konings bevorder, nadat Olaf
Tryggvason in 996 reeds Christelike sendelinge na die eiland gestuur het wat
voor die Alþingi gepredik het.

Die nuwe Christelike godsdiens is in 1000 amptelik ingevoer, maar net geleidelik
deur die bevolking aangeneem. Die ou religieuse tradisies en praktyke is nog oor
'n lang tydperk in die geheim beoefen. 'n Plaaslike kerkorganisasie het eers in
die jaar 1056 ontstaan toe die Yslander Ísleif Gizurarson in Skálholt
(Suid-Ysland) tot biskop benoem is. Die eerste in 'n reeks kloosters, wat tot
kulturele en opvoedkundige sentrums ontwikkel het, is in 1133 in Thingeyri
gestig.

Die bevolkingsgroei en die ontstaan van 'n nuwe sosio-ekonomiese klas van
welvarende landeienaars het 'n politieke hervorming noodsaaklik gemaak, en in
1065 is Ysland in vier gebiede verdeel wat elkeen oor sy eie vergadering en drie
plaaslike hoofde (gothar) as uitvoerende gesag beskik het.

Tydens die laat Middeleeue het Ysland, wat in 1262 die oppergesag van die Noorse
koning in 'n verdrag erken het, deel uitgemaak van die Kalmarunie waarin die
Skandinawiese lande verenig het.

Die 13de eeu staan bekend as die Goue Tydperk van die Yslandse literatuur, en
die plaaslike sagas behoort tot die klassieke literêre werke van die Europese
Middeleeue. Snorri Sturluson (1178–1241), 'n Yslandse hoof wat hom ook as
geskiedskrywer bekwaam het, was die bekendste sagaskrywer. Sy belangrikste werke
sluit die Heimskringla, 'n geskiedenis van die Noorse konings, en die "Jonger
Edda", 'n afhandeling oor digkuns en Nordiese mitologie, in.

Terwyl die Alþingi sy status as wetgewende orgaan steeds kon handhaaf, is in
1281 'n nuwe monargiese regskode, die sogenaamde Jónsbók, deur die Yslandse
volksvergadering aanvaar. Toe Noorweë, Denemarke en Swede in 1397 in die
Kalmarunie saamgesluit het, het Ysland onder die gesag van die Deense Kroon
gekom, maar kon sy oorspronklike grondwetlike status steeds handhaaf.

Die 15de eeu staan in Ysland ook as die "Engelse eeu" bekend - dit was 'n
periode waartydens die twee lande nou betrekkinge gehandhaaf het en Engelse
handelskepe het gereeld Yslandse hawens aangedoen. Nogtans was dit ook 'n eeu
wat deur 'n groot bevolkingsverlies gekenmerk is - tussen 1402 en 1404 het talle
Yslanders aan die Swart Dood beswyk.

Jón Arason, die biskop van Holar, het in die 1530's die boekdrukkuns in Ysland
ingevoer, en reeds in 1540 is die Nuwe Testament in 'n Yslandse vertaling
gepubliseer. 'n Volledige Yslandse Bybeluitgawe is in 1584 deur die destydse
biskop van Holar, Guðbrandur Þorláksson, uitgereik.

Die Reformasie is in 1550 deur die Deense koning deurgevoer, ondanks die felle
weerstand van plaaslike Rooms-Katolieke. Die Lutherse protestantisme is - met
die Deense koning as kerkhoof - tot amptelike godsdiens van Ysland verklaar. Die
besittings van die Rooms-Katolieke Kerk is deur die Deense staat gekonfiskeer en
die Katolieke biskop en volksheld Jón Arason is op bevel van die koningshuis
onthoof. Die Deense Kroon het sodoende sy gesag in Ysland verstewig.

Die Yslanders se vryehandel met die Hansestede en Engeland is in 1602 deur 'n
Deense handelsmonopolie 'n nekslag toegedien, en in 1662 is die absolutistiese
en erflike monargiese regeringstelsel van Denemark ook op Ysland toegepas. Die
Deense beleid het vir Ysland net negatiewe gevolge ingehou: Op politieke gebied
moes die Alþingi baie van sy grondwetlike regte aan die Deense koningshuis
afstaan, terwyl die Yslandse ekonomie deur die Deense handelsmonopolie geknel
is. Die klimaatsveranderinge van die 15de en 16de eeu met hul koue winters en
koel somers het tot voedseltekorte gelei en Ysland se moeilikhede nog aansienlik
verskerp. Tot teen die 17de eeu is duisende Yslanders dood van honger en koue en
ook die vulkaanuitbarstings en aardbewings van die jare 1618, 1619, 1625, 1626,
1660 en 1693 het menselewens geëis.

As gevolg van 'n reeks natuurrampe en gepaardgaande hongersnode en epidemies
word die 18de eeu as die mees tragiese in die Yslandse geskiedenis beskou en die
bevolking het in hierdie tydperk duidelik afgeneem. In die jare tussen 1707 en
1709 het Ysland onder 'n pokke-epidemie deurgeloop wat 18 000 menselewens geëis
het. Vulkaanuitbarstings en aardbewings het in die 18de eeu voortgeduur en die
uitbarsting van die vulkaan Laki in 1783 word as een van die ergste ooit in die
geskiedenis van die aarde beskou. Die vulkaanas het destyds dwarsdeur die
aardbol se atmosfeer versprei en Ysland het sowat 'n derde van sy bevolking as
gevolg van hongersnode verloor.

Teen die einde van die eeu is die Alþingi asook die ou biskopsetels in Skálholt
en Holar ontbind en die hele land is in een bisdom met die hoofstad Reykjavik as
setel verenig.

Die Deense owerhede het in 1787 die bepalings van die handelsmonopolie gewysig
en aan alle onderdane die reg toegeken om in Ysland handel te dryf. Enkele
dekades later, in 1845, is ook die Yslandse Alþingi danksy die inisiatief van 'n
groep studente onder leiding van Jón Sigurðsson as 'n raadplegende vergadering
herstel, terwyl die parlement na die hoofstad Reykjavik verskuif is. Sigurðsson
word nog steeds as Ysland se nasionale held beskou en sy verjaardag op 17 Junie
word as nasionale dag van Ysland gevier. Þingvellir het in 1928 die eerste
nasionale park van Ysland geword. Die buitelandse handel is in 1855 volledig
geliberaliseer.

Klimaatsveranderinge in Ysland en hul negatiewe uitwerkings op die plaaslike
landbou het in die tydperk tussen 1870 en 1914 sowat 20 000 Yslanders gedwing om
'n nuwe heenkome in Noord-Amerika, veral Kanada, te vind.

Volgens die Ierse voorbeeld van Home Rule is in 1904 Hjemmestyre, 'n stelsel van
selfregering, ingevoer. Die eerste Yslandse minister met 'n ampswoning op die
eiland, wat vir die Alþingi verantwoordelik was, is benoem.

In 1918 het Ysland, wat tot dusver net 'n Deense besitting was, 'n soewereine
gebied onder die Deense kroon geword. Volgens 'n ooreenkoms tussen Denemarke en
Ysland was Kopenhagen verantwoordelik vir Ysland se buitelandse sake en sy
kuswag, soos vasgelê deur die Yslandse regering. Met die Duitse besetting van
Denemarke op 10 April 1940 het hierdie ooreenkoms tot 'n einde gekom. Ysland is
op 10 Mei van dieselfde jaar ongeag sy neutraliteit deur Britse en vanaf 1941
tot by die einde van die oorlog in 1945 deur Amerikaanse troepe beset om 'n
Duitse inval te voorkom. Alhoewel Ysland nie regstreeks by die oorlogshandelinge
betrokke was nie, is 'n aantal Yslandse skepe deur die oorlogspartye gesink en
talle Yslanders het hulle lewens verloor.

Aangesien die unie tussen Ysland en Denemarke in 1944 as gevolg van die Tweede
Wêreldoorlog nie verleng kon word nie, is die onafhanklike Republiek Ysland op
17 Junie 1944 in Þingvellir formeel geproklameer. Ysland, wat self nie oor 'n
weermag beskik nie, het in 1951 'n tweesydige verdedigingsooreenkoms met die
Verenigde State aangegaan en Amerikaanse troepe het na hulle Yslandse
lugmagbasis in Keflavík teruggekeer. Alhoewel die basis in September 2006
gesluit en alle 650 Yslandse werknemers ontslaan is, word Ysland op militêre
gebied nog steeds deur die Verenigde State beskerm.

Ysland het in 1946 'n lidstaat van die Verenigde Nasies en in 1949 'n
stigtingslid van die Noord-Atlantiese Verdragsorganisasie geword. Op ekonomiese
gebied het Ysland 'n stigtingslid van die Organisasie vir Europese Ekonomiese
Samewerking (OEES, later OESO) geword, in 1964 by die GATT-ooreenkoms en in 1970
by die Europese Vryhandelsvereniging (EVHV) aangesluit. Ysland was daarnaas ook
'n stigtingslid van die Europese Ekonomiese Gebied wat in 1994 tot stand gekom
het en die EVHV-lidstate (met uitsondering van Switserland) en die Europese Unie
insluit.

Ná betogings oor die finansiële krisis in die land het die regering op 26
Januarie 2009 bedank. Op 1 Februarie het Jóhanna Sigurðardóttir Eerste Minister
van die tydelike koalisieregering van die Sosiaaldemokratiese Alliansie en die
Linksgroen Party geword. Die regering het nie oor 'n meerderheid in die
parlement beskik nie, tog het die Sosiaaldemokratiese Alliansie en die
Linksgroen Party in die algemene verkiesing op 25 April 2009 'n volstrekte
meerderheid setels in die parlement behaal.

Meer as negentig persent van alle Yslandse werknemers is in vakbonde
georganiseer. Die Yslandse Werkersfederasie met 65 000 lede is in 1916 gestig.
Die grootste enkele vakbond, die Vereniging van munisipale en staatswerkers,
bestaan sedert 1942. Die Yslandse Federasie van Werkgewers is in 1934 gestig, en
ook ambagsmanne, industriële ondernemings en boere het hul eie federasies in die
lewe geroep.

Die buitelandse beleid van Ysland konsentreer veral op die samewerking met ander
Nordiese lande, die NAVO-lidmaatskap en die militêre ooreenkoms met die
Verenigde State, die Europese politiek (alhoewel Ysland tans nie lid van die
Europese Unie is nie) en die solidariteit met ander kleiner lande in Europa soos
byvoorbeeld die Baltiese republieke.

Die Nordiese samewerking, wat sy oorsprong in kulturele en historiese bande met
die ander Skandinawiese lande het, bly die sentrale element in Ysland se
buitelandse beleid. Om die Nordiese Paspoortunie ná die toetrede van Denemarke,
Swede en Finland tot die Schengen-ooreenkoms te kan bewaar, het Ysland in 2001
saam met Noorweë die Schengen-deurvoeringsooreenkoms onderteken.

Met sowat 330 000 inwoners en 'n bevolkingsdigtheid van minder as drie mense per
vierkante kilometer behoort Ysland tot die ylste bevolkte lande ter wêreld. Meer
as twee derdes van die totale bevolking is in die metropolitaanse gebied van die
hoofstad Reykjavik gekonsentreer, die enigste nedersetting met 'n bevolking van
meer as 100 000. Die meeste ander klein stede en dorpe is in die vrugbare
vlaktes van die suide en weste, in die noordelike valleie en die gebied van
Egilsstaðir in Oos-Ysland geleë. In baie van die fjorde langs die kus het
vissersdorpe ontstaan. Reykjavik en ander groter dorpe soos Akureyri trek
voordeel uit verstedeliking, terwyl die plattelandse bevolking daal.

Yslanders verskil in etniese opsig duidelik van die bevolkings van ander
Skandinawiese lande. Die eerste setlaars was Wiking-mans van Noorse afkoms,
waarvan baie uit die Wiking-nedersettings op die Britse Eilande gekom het. Die
setlaars se vroue en slawe was oorwegend van Keltiese afkoms, alhoewel die taal
en kultuur van Ysland steeds suiwer Skandinawies gebly het. 'n Hoër aandeel
donkerharige mense as in ander Nordiese lande, asook Keltiese name en invloede
op literêre gebied, veral in sommige gedigte van die Edda, getuig van die
Keltiese bydrae tot Ysland se etnogenese en kultuur. Immigrasie het eers in die
laat 20ste eeu 'n noemenswaardige rol begin speel, maar word streng beheer.

Die bevolking van omtrent 1100 word op sowat 70 000 tot 80 000 beraam en het in
die 18de eeu drie keer tot slegs 40 000 gedaal. Dit het later toegeneem tot
100 000 in 1925, 200 000 in 1967, en volgens amptelike statistiek is Ysland se
300 000ste burger in 2006 gebore.

In 2012 het 20 957 buitelanders in Ysland gebly, waaronder 'n sestigtal
Suid-Afrikaners. Die meeste buitelanders (meer as 10 000) is van Poolse afkoms,
naas Litauers (meer as 1 500), Duitsers en Dene (sowat 900 elk) en Lette en
Britte (meer as 600 elk).

Danksy die baie hoë lewenstandaard in Ysland beloop die gemiddelde
lewensverwagting 78 jaar vir mans en 82 jaar vir vroue - een van die hoogstes
ter wêreld.

Yslands is die moedertaal van sowat 97 persent van die bevolking en die de
facto-ampstaal van die land. Alhoewel Ysland yl bevolk is, is daar   afgesien
van klein verskille in die uitspraakgewoontes   geen dialekte nie en min
verskille tussen die skryf- en omgangstaal. Die Yslandse taal het sedert die
Noorse volksplanting in die 9de eeu nouliks verander: ondanks die groot
veranderings wat tussen die 12de en 16de eeu ten opsigte van die uitspraak
plaasgevind het, het die oorspronklike skryftaal meer of min bewaar gebly sodat
mense selfs Middeleeuse Yslandse tekste sonder moeite kan lees. Ysland is - net
soos die Verenigde State - 'n uitstekende voorbeeld vir die konserwatisme wat
baie tale kenmerk sodra hulle na 'n nuwe gebied oorgeplant word.

Yslands word met die Latynse alfabet geskryf, alhoewel die letters c, k en w nie
voorkom nie. Die letter z word nouliks gebruik; dit kom byvoorbeeld in
alternatiewe spellings soos Íslenzka ("die Yslandse taal", naas Íslenska) voor
wat deesdae minder gebruiklik is. Yslands maak gebruik van diakritiese tekens om
tweeklanke (diftonge) aan te dui; terwyl a met die Afrikaanse klank [a]
ooreenkom, word á byvoorbeeld as [au] uitgespreek. Die mees ongewone letters van
die Yslandse alfabet is Þ/þ (thorn, wat soos th in die Engelse think uitgespreek
word), en Ð/ð (eth, soos in Engels they).

Alhoewel die gewone woordvolgorde as selfstandige naamwoord - werkwoord -
voorwerp beskryf kan word, hang dit ook steeds van die betrokke werkwoord se
verbuiging af. 'n Yslandse sin met die sinsdele bróðir minn ("my broeder"),
keypti (verlede tydsvorm van kaupa "koop") en bókina ("die boek", vierde
naamval) het - ongeag die woordvolgorde Bróðir minn keypti bókina of Bókina
keypti bróðir minn - steeds dieselfde betekenis: "My broeder het die boek
gekoop."

Dieselfde verskynsel kom - in teenstelling met Afrikaans wat gewoonlik 'n meer
of min vaste woordvolgorde vereis - ook in ander Germaanse tale met 'n meer
ingewikkelde grammatikale stelsel (sintetiese tale) soos Duits voor, waar Mein
Bruder kaufte das Buch ook tot Das Buch kaufte mein Bruder omgevorm kan word.

Alhoewel daar in die loop van die laaste 1 100 jaar baie nuwe terme by die
woordeskat gevoeg is, het die basiese woordeskat in hierdie tydperk nouliks
verander. Woorde soos moðir (moeder), faðir (vader), þú (jy), himinn (hemel) en
haf (see) het selfs onveranderd gebly. Die groot aantal neologismes wat sedert
die 19de eeu gevorm is baseer meestal op oorgeërfde woorde en woordbestanddele:
Veður (weer) en fræði (wetenskap) vorm die basis van die samestelling veðurfræði
(weerkunde, meteorologie), die voorsetsel al- en die woord næmi (openheid
teenoor) is gebruik om die neologisme alnæmi (Vigs) te vorm. Die woorde tölur
(getalle) en völva (waarsegster) vorm die basis van tölva (rekenaar).

Slegs tien persent van die Yslandse bevolking dra oorerflike vanne, terwyl die
res nog steeds gebruik maak van 'n patrinomiale stelsel ten opsigte van
naamgewing: Kinders identifiseer hulle gewoonlik deur hul vader en in plaas van
'n familienaam word die eerste voornaam van die vader gebruik en die
agtervoegsel -son vir seuns en -dóttir vir meisies bygevoeg.

Die Yslandse sagas het tussen die 12de en 14de eeu veral as kort verhale,
romans, kronieke en sprokies ontstaan (die Yslandse term saga verwys na 'n
verhaal, 'n gesegde of 'n roman). Slegs sommige van hul outeurs is bekend, en
dit is dikwels nie duidelik of die sagas as fiksie of historiese dokumente
beskou moet word nie. Hulle maak nogtans deel uit van die wêreldliteratuur en is
die eerste Europese prosawerke wat in 'n inheemse taal en nie in Latyn geskryf
is nie.

Naas suiwer Skandinawiese motiewe het ook die vastelandse, veral Franse, hoofse
en ridderlike epiek 'n groot invloed op die Middeleeuse Yslandse literatuur
uitgeoefen sodat daar ook vertalings en bewerkings van werke uit vreemde tale,
die sogenaamde ridder-sagas ontstaan het. Die Yslandersagas het veral in die
19de eeu 'n beduidende invloed op die Skandinawiese historiese roman-genre
uitgeoefen.

Ondanks sy relatief klein bevolking spog Ysland met 'n florerende boekebedryf -
literatuur het selfs 'n vaste bestanddeel van die klein nasie se alledaagse lewe
geword. So koop elke Yslander per jaar 'n gemiddeld van agt boeke, en die
openingstye van boekwinkels in Reykjavik is langer as dié van die meeste ander
winkels. Die meeste Yslandse huishoudings het hul eie klein biblioteek - so is
dit nie verwonderlik dat daar tans sowat dertig onafhanklike uitgewerye in
Ysland bestaan nie.

Ook ander Europese volke deel die Yslanders se geesdrif vir geskiedenis,
literatuur en spannende verhale. So is Ysland in 2011 as eregas na die wêreld se
grootste boeke- en mediaskou, die Frankfurter Buchmesse in Frankfurt, Duitsland,
genooi. Duitse uitgewerye het ter geleentheid van die Frankfurtse Boekeskou in
2011 177 nuwe titels aangekondig wat uit Yslands vertaal is - waaronder 'n nuwe
uitgawe van die Edda-saga in moderne Duits.

Ysland is die kleinste ekonomie in die Organisasie vir Ekonomiese Samewerking en
Ontwikkeling (OESO) met 'n bruto binnelandse produk (BBP) wat in 2011 10,1
miljard € beloop het, maar is een van die welvarendste lidstate in hierdie
organisasie met 'n per capita-BBP van 31 750 € volgens OESO-statistieke van
2010. Die dienstesektor lewer twee derdes, nywerhede 'n vyfde en vissery 'n
tiende van die land se BBP op. Ysland beskik oor ryk natuurlike energiebronne
soos geotermiese en waterkrag, terwyl sy kuswaters ryk visgronde onderhou.

Ysland se ekonomie trek voordeel uit die tipiese eienskappe wat met Nordiese of
Skandinawiese lande geassosieer word soos byvoorbeeld politieke en ekonomiese
stabiliteit, 'n hoogs ontwikkelde infrastruktuur, die beskikbaarheid van hoogs
gekwalifiseerde mannekrag, asook die afwesigheid van korrupsie en wanbestuur.

Ysland lok buitelandse beleggers, veral internasionale aluminiumvervaardigers,
daarnaas ook met sy strategiese ligging tussen Noord-Amerika en Europa, sy
doeanevrye toegang tot die Europese mark, bemoedigende regeringsbeleid ten
opsigte van buitelandse beleggings, die grootskaalse beskikbaarheid van goedkoop
elektrisiteit uit hernieubare energiebronne vir energie-intensiewe nywerhede en
die mededingende korporatiewe belastingkoers van slegs 18 persent (in 2003).

Volgens amptelike OESO-statistieke behoort Ysland tot die Westerse
nywerheidslande met die hoogste per-capita-inkomste op die grondslag van
koopkragpariteit. Die werkloosheidsyfer het in 2011 sewe persent beloop.

Ysland word sedert die middel van die 1990's deur 'n stabiele ekonomiese
situasie gekenmerk. Ná 'n ekonomiese opswaai wat ses jaar voortgeduur het, het
die groeikoers in 2001 buitensporig groot geraak. Dit het in 2002 effens
verstadig en in 2003 weer begin versnel. In 2006 het die Yslandse ekonomie met
2,6 persent gegroei.

Nogtans het die Yslandse regering vir sy strukturele en finansiële hervormings
in Junie 2005 gunstige kommentaar van die Internasionale Monetêre Fonds (IMF)
ontvang. Onder meer is 'n aantal banke en ander oorspronklik staatsbeheerde
maatskappye geprivatiseer.

Die Yslandse Króna (ISK, meervoud: Krónur) dien as die amptelike geldeenheid.
Daar is tans banknote ter waarde van 500, 1 000, 2 000 en 5 000 ISK en
muntstukke ter waarde van 1, 5, 10, 50 en 100 ISK. Die Yslandse Króna is
oorspronklik opgedeel in 100 Aurar, maar die vroeëre muntstukke ter waarde van
5, 10 en 50 Aurar is tans nie meer in omloop nie en bedrae word afgrond tot die
naaste Króna. Op 28 November 2007 is die amptelike wisselkoers op 91,79 ISK per
1 € en 8,95 ISK per 1 ZAR vasgestel.

'n Nasionale Bank is reeds in 1885 gestig en met die ekonomiese opswaai (as
gevolg van Ysland se selfregerende status) is aan die begin van die Eerste
Wêreldoorlog ook 'n eie geldeenheid ingevoer. Sedert 1927 is banknote deur die
Yslandse Landsbanki uitgereik, terwyl die Departement van Finansies die
monopolie oor muntgeld gehad het. Eers met die stigting van die Yslandse
Sentraalbank (Seðlabanki Íslands) in 1961 en die afkondiging van 'n wet op die
nasionale geldeenheid in 1966 is die beheer oor die Yslandse Króna aan die
Sentraalbank oorgedra.

Die algemene prysvlak in Ysland is ten opsigte van sommige produkte tot drie of
vier keer hoër as dié van Noord-Amerika of die vasteland van Europa. Naas die
belasting op toegevoegde waarde, wat tans 24,5 persent beloop, is die hoër pryse
veral aan duur invoere te danke - behalwe vir 'n aantal vissery- en
landbouprodukte soos vis, vleis, groente, aartappels en suiwelprodukte moet die
meeste verbruiksgoedere ingevoer en deur middel van 'n netwerk van invoerders,
groot-, tussen- en kleinhandelaars versprei word. Invoerheffings en middelmanne
dra dus by tot die baie hoë prysvlak van die meeste goedere.

Tot teen die jaar 2001 was die Yslandse Króna se wisselkoers aan die geldeenhede
van Ysland se agt belangrikste handelsvennote gekoppel - die Euro, die
VSA-dollar, die Britse Pond, die Switserse Frank, die Kanadese Dollar, die
Japanse Jen en twee Skandinawiese geldeenhede - en sy wisselkoers is slegs
toegelaat om in 'n betreklik nou band van nege persent te fluktueer.

As gevolg van die aggressiewe internasionale uitbreiding van Ysland se drie
grootste banke - hul gesamentlike balanse staan gelyk aan Ysland se bruto
binnelandse produk - is die land in Oktober 2008 ernstig deur die internasionale
finansiële krisis geraak. Om die ineenstorting van die land se finansiële sektor
en algehele staatsbankrotskrap te voorkom, het die Yslandse parlement 'n
wetsontwerp aangeneem waarvolgens verreikende maatreëls ingestel is. Die tweede
grootste bank van Ysland, Landsbanki, is deur die staat oorgeneem terwyl die
Kaupthing-bank 'n staatslening ter waarde van 500 miljoen € ontvang het. Die
Yslandse staat het ook 75 persent van die derde grootste bank Glitnir se aandele
ter waarde van 600 miljoen € oorgeneem. Op 15 Oktober 2008 was die
genasionaliseerde Glitnir-bank nie meer in staat om 'n paaiement van $750
miljoen op 'n lening te betaal nie.

Nadat die Yslandse kroon in die twaalf maande voor Oktober 2008 70 persent van
sy waarde teenoor die Euro ingeboet het, is 'n vaste wisselkoers vir die
geldeenheid ingestel. Op 11 November 2008 het Ysland 'n lening van die
Internasionale Monetêre Fonds (IMF) ter waarde van 2,1 miljard VSA-$ (1,7
miljard €) ontvang wat veral benodig is om die kroon-wisselkoers te stabiliseer
en die inheemse banksektor te herstruktureer. Die IMF het sy lening aan bepaalde
voorwaardes gekoppel, waaronder 'n omvangryke ekonomiese herstelprogram. Ná
hierdie besluit deur die IMF het ook Finland, Denemarke, Noorweë en Swede
bykomende lenings ter waarde van 2,5 miljard $ aan Ysland beskikbaar gestel.
Verdere lenings ter waarde van sowat 500 miljoen $ is van die Russiese
Federasie, Pole en die Faroëreilande ontvang.

In 2006 het Ysland goedere ter waarde van 3,07 miljard € (31,47 miljard ZAR)
uitgevoer, terwyl sy invoere 5,35 miljard € (54,81 miljard ZAR) beloop het. Die
buitelandse handel met die lidstate van die Europese Unie het 72 persent van
Ysland se uitvoere en 58 persent van sy invoere verteenwoordig. Die belangrikste
bestemmings vir uitvoere was die Verenigde Koninkryk, Noorweë en Duitsland,
terwyl die meeste invoere uit die Verenigde State en Duitsland gekom het.

Vanweë sy koel klimaat en die skaarste aan landbougrond verskil Ysland se
landbousektor sterk van dié van ander nywerheidslande. Yslandse boere het hulle
tradisioneel op skaapteelt toegespits en gepekelde of gerookte skaapvleis was
eeue lank 'n stapelvoedsel. Skaapwol en -huide is vir die vervaardiging van
klere en skoene gebruik.

Erosie bly die grootste vraagstuk vir Ysland se 3 800 boere. Meer as duisend
jaar se menslike kolonisasie en landbou het die natuurlike ewewig van Ysland se
labiele natuur uitermate versteur. Die los grond bevat min klei en bestaan
hoofsaaklik uit onstabiele vulkaniese leem. Volgens die Landnámabók was Ysland
nog 'n beboste gebied toe die Noorse volksplanting begin het. Die setlaars het
groot hoeveelhede vuurhout verbruik, terwyl hul vee groot skade by die
sensitiewe vegetasie berokken het. Slegs een persent van die oorspronklike
bosgebiede, wat 'n oppervlakte van 25 000 vierkante kilometer beslaan het, het
bewaar gebly, en 'n oppervlakte van 40 000 vierkante kilometer het onvrugbaar
geword. Tans is daar nog 1 500 vierkante kilometer landbougrond, waarvan
jaarliks sowat 30 vierkante kilometer weens erosie verlore gaan.

Verbruikersgewoontes het in die afgelope dekades geleidelik verander en naas
lamvleis het ook bees-, hoender- en varkvleis in toenemende mate gewild geraak.
Die Yslanders se jaarlikse per capita-verbruik van melk behoort met 400 liter
tot die hoogstes ter wêreld en 'n groot verskeidenheid van melksoorte, room,
kaas, botter, jogurt en Ysland se tradisionele kwarkspesialiteit skýr word
plaaslik vervaardig.

Die toerismebedryf speel 'n beduidende rol en is die tweede belangrikste bron
van buitelandse valuta. Die aantal buitelandse besoekers het in 2006 met 13
persent gestyg tot 422 000 en intussen die halfmiljoenkerf verbygesteek met
sowat 570 000 buitelandse besoekers in 2011; die meeste toeriste het uit die
Verenigde Koninkryk, Noord-Amerika en Duitsland gekom. Internasionale toeriste
beskou Ysland nog steeds veral as 'n bestemming vir hul somervakansies, tog het
die Yslandse toerismebedryf begin om die land as 'n reisbestemming vir alle
seisoene te bemark.

Oor 'n lang tydperk het die koel klimaat en die lang winters groot beperkings op
die inheemse kookkuns geplaas. Yslanders was genoodsaak om alle beskikbare
eetbare dinge te gebruik en het min speserye geken. Afval soos skaapkoppe het
net soos hákarl (gefermenteerde Groenlandhaai) deel uitgemaak van die Yslandse
dieet. Die stapelvoedsel het veral uit vis (hoofsaaklik stokvis), walvis-,
robbe- en lamvleis, alle eetbare dele van 'n skaap en skyr - 'n soort kwark -
bestaan. Skape was die enigste vee wat geteel kon word.

Sommige van die tradisionele geregte word nog steeds ter geleentheid van die
winterfees Þorrablót bedien, waaronder hangikjöt (lamvleis wat eers besterf en
daarna gerook word), hákral, svið (gekookte skaapskoppe) en súr hrútspungar (die
skrotum van 'n ram wat in suurmelk gemarineer is). Hierdie geregte word saam met
aartappels en worteltjiespap geniet. 'n Gewilde digestief is brennivín.

Skyr, 'n inheemse soort vars kaas of kwark, het intussen ook op buitelandse
markte soos Noord-Amerika gewild geraak. Wei, wat as 'n neweproduk by die
kaasvervaardigng verkry is, het tradisioneel die basis vir 'n aantal dranke
gevorm, maar is daarnaas ook gebruik om vleis en ander kos te preserveer.
Preservering - hoofsaaklik deur middel van fermentasie - was veral met die oog
op die lang winters lewensnoodsaaklik.

Tans is koffie die gewildste drank in Ysland wat van soggens tot saans
(kvöldkaffi) gedrink word. 'n Tipiese koffiespesialiteit is molakaffi - swart
koffie wat saam met suikerblokkies bedien word. Net soos in die Midde-Ooste word
'n suikerblokkie in die mond geneem en die koffie daardeur gedrink.



https://af.wikipedia.org/wiki/Nederland

Nederland ([ˈneːdə(r)lɑnt] of [ˈneɪ̯də(r)lɑnt]), Wes-Fries: Nederlân, is 'n land
in die noordweste van die Europese vasteland. Dit word begrens deur die Noordsee
in die noorde en weste, België in die suide en Duitsland in die ooste. Die
hoofstad is Amsterdam en die regeringsetel is Den Haag. Die Karibiese eilande
Bonaire, Saba en Sint Eustatius is maak ook deel van Nederland uit. Saam met die
Karibiese eilande Aruba, Curaçao en Sint Maarten vorm Nederland die Koninkryk
van die Nederlande.

Mense verwys dikwels na Nederland as Holland — die naam van die ou provinsie
Holland en die gesamentlike naam van die twee huidige provinsies Noord- en
Suid-Holland, maar Holland is net 'n deel van Nederland, soos Engeland net 'n
deel van die Verenigde Koninkryk is.

Nederland is 'n stigterslid van die Europese Unie en van die NAVO. In 1999 is
die Euro-geldeenheid ingevoer, in 2002 Euro-banknote en -muntstukke.

In die oudheid was die gebied wat nou Nederland is, bevolk deur 'n aantal
Germaanse stamme, die Franke in die suide, Batawiërs in die rivieregebied,
Friese in die noorde en Sakse in die ooste. In die 1ste eeu arriveer die Romeine
en verower gebied tot aan die Ryn, waar hulle fel gevegte voer met die Germane
en uiteindelik die Ryn die noordgrens van hulle ryk maak. Na die val van die
Wes-Romeinse Ryk trek die Franke verder suidwaarts. Uiteindelik kom 'n magtige
ryk tot stand wat die Frankiese Ryk genoem is. Die Germaanse stamme in die
noorde van Frankryk (Franke), asook in die noorde van Italië (Oos-Gote en
Langobarde) en ook in die noorde van Spanje (Wes-Gote) het verromaans.

In die Middeleeue word wat nou Nederland is via die Oos-Frankiese Ryk 'n
onderdeel van die Heilige Romeinse Ryk. Later in die middeleeue verswak die mag
van die keisers op die ryk en verskuif die mag na graafskappe en hertogdomme.
Deur veroweringe en strategiese huwelike ontwikkel dit tot die Boergondiese ryk.
Die Boergondiese ryk word ingelyf in die Franse koninkryk, maar sonder die
gebied wat vandag Nederland, België en Luxemburg is. Die Nederlande word deel
van die Habsburgse ryk, wat bestaan uit Oostenryk, die Lae Lande en Spanje.
Hierdie periode word afgesluit met koning Karel V, wat later ook nog keiser van
die Heilige Romeinse Ryk geword het.

Gedurende hierdie periode, begin 16de eeu, kom die protestantisme in Nederland
sterk op. Dit was vir die seun van Karel V, Filips II, streng katoliek,
onverteerbaar. Die Spaanse inkwisisie heers meedoënloos in die Nederlande met
onthoofdinge en brandstapels om die ketters uit te roei. Dit veroorsaak groot
ontevredenheid in Nederland en lei tot 'n opstand. Stadhouer Willem van Oranje
probeer Filips II te oortuig om die inkwisisie te staak en pleit vir vryheid van
godsdiens. Filips II stuur egter 'n Spaanse leër om die opstand te onderdruk.
Willem van Oranje word teen sy wil leier van die opstand, wat uitloop op 'n
oorlog, die Tagtigjarige Oorlog. Die Republiek van die Sewe Verenigde Nederlande
word uitgeroep. In 1648 word die Vrede van Münster geteken en bly die suidelike
provinsies in Spaanse hande, en erken Spanje die onafhanklikheid van die
republiek. Die grens wat nou die grens tussen Nederland en België is, word so
vasgelê.

Die republiek verwerp die feodale stelsel en het 'n kapitalistiese struktuur
gekry. Dit het gelei tot sterk vooruitgang in die ekonomie en wetenskap. Die
windmeule word ontwikkel en maak industrie en ook, heel belangrik, inpoldering
van land moontlik waardeur gebiede onder die seespieël vinnig drooggemaak kan
word. Ontwikkeling in die skeepsboukuns maak handel moontlik met veraf lande;
kolonies word gestig in Noord-Amerika, die Karibiese eilande, Suid-Afrika en
Asië. Die internasionale mag van Nederland neem so snel toe dat die Engelse
besorg raak en in 1652 breek die eerste van die vier Engels-Nederlandse oorloë
uit, wat die Nederlanders in die tweede hulle kolonie Nieu-Amsterdam kos.

In die derde Engels-Nederlandse oorlog word die Engelse oorwin en stadhouer
Willem III van Oranje-Nassau bestyg die Engelse troon. Die ekonomiese sentrum
verskuif nou egter na Londen. Dit het tot ontevredenheid gelei in die republiek,
en baie burgers bepleit vir die oorgang na 'n sterker demokratiese bedeling. Dit
het gelei tot 'n vierde oorlog. Dit het die republiek so verswak dat sy 'n
aantal jare later geen teenstand was vir die leërs van Napoleon Bonaparte nie,
wat na die Franse Rewolusie Europa verower het. Die Engelse maak van die Franse
besetting gebruik en buit enkele kolonies, waaronder die Kaapkolonie en
Nederlands-Indië van Nederland.

Nadat die Franse verdryf is, word in 1814 besluit om 'n sterk staat noord van
Frankryk in te stel. Dit omvat die vereniging van die noordelike en suidelike
Nederlande. Nederland kry ook Nederlands-Indië terug. Die hereniging lei egter
tot groot ontevredenheid by Franse bewoners van die suidelike Nederlande. Die
lae populariteit van koning Willem I maak dit moontlik dat sy die Vlaamse
boerebevolking vir hulle saak win. In 1830 breek in Brussel 'n opstand uit en
die staat België word uitgeroep. Die huidige staatsvorm van Nederland ontstaan
in 1848, waarby die mag aan die parlement toegeken word.

Nazi-Duitsland het op 10 Mei 1940 Nederland, België, Luxemburg en Frankryk
ingeval (Tweede Wêreldoorlog). Die Nederlanders is spoedig oorweldig en die
Nederlandse stad Rotterdam, is vernietig tydens 'n lugaanval deur die Luftwaffe.

Nederland is 'n konstitusionele monargie met 'n parlementêre stelsel. Die setel
van die Tweede Kamer en de regering is in Den Haag. Die staatshoof is koning
Willem-Alexander en die eerste minister Mark Rutte (die Rutte II-kabinet bestaan
sedert 5 November 2012). Die parlement bestaan uit twee kamers, naamlik die
Tweede Kamer, wat regstreeks deur die volk verkies word, en die Eerste Kamer,
wat deur die provinsiale state gekies word. Laasgenoemde word op sy beurt ook
weer regstreeks deur die volk verkies. Die Tweede Kamer bestaan uit 150
parlementslede, die Eerste Kamer uit 75 parlementslede. Die Nederlandse
parlement word gekenmerk deur 'n veelvoud klein politieke partye. 'n Koalisie
tussen sodanige partye is altyd noodsaaklik ten einde 'n regering te kan vorm.
Demokrasie leef dus by uitstek in Nederland, maar 'n nadeel van so baie partye
is dat die koalisie-regerings wat na 'n verkiesing gevorm word, dikwels
onstabiel is. As so 'n koalisie tot 'n val kom, moet 'n nuwe verkiesing
uitgeroep word, met die gevolg dat Nederland in die verlede verskeie kere
vervroegde verkiesings moes hou.

Nederland is verdeel in 12 provinsies en 391 munisipaliteite (2017). Die laaste
provinsiale wysiging was in 1986 waarby Flevoland, waarvan die drooglegging
voltooi is in 1968, sy eie bestuur gekry het.

Wat baie besoekers aan Nederland opval is die ekstreme platheid van die landskap
– veral in die weste waar die land onder seespieël lê (laagste punt: 6,76 meter
onder seespieël (Nieuwerkerk aan den IJssel)). In die ooste lyk dit effe minder
plat, maar steeds redelik plat. Slegs Limburg is heuwelagtig, die hoogste punt
is die Vaalserberg met 322 m.

'n Ander belangrike waterboukundige projek is die Deltawerke, wat na 'n
watersnoodramp in 1953 begin is om Zeeland te beskerm teen oorstrominge. Die
Deltawerke omvat baie indrukwekkende waterwerke soos die Oosterscheldekering en
die Haringvlietdam.

'n Aantal van die groot riviere mond in Nederland uit in see. Die Ryn kom
Nederland by Tolkamer binne, waar die Waal by Nijmegen aftak en 70% van die
water afneem. By Westervoort vertak die Ryn die IJssel en by Wijk bij Duurstede
gaan die Ryn oor in die Lek. Die ou rivierbedding van die Ryn staan vandag
bekend as die Kromme Ryn, maar vervoer geen noemenswaardige waterhoeveelhede
meer nie. Die Lek mond uit in die Nieuwe Waterweg.

Die Skelde kom Nederland ten noorde van Antwerpen binne en verbreed sig tot die
Westerschelde.

Nederland se ekonomie is een van die suksesvolstes en doeltreffendstes
wêreldwyd. Ondanks sy relatief klein bevolking en oppervlakte het die land tot
een van die wêreld se tien grootste uitvoerders en een van die welvarendste
nasies ontwikkel. Die bruto finansiële bates van Nederlandse huishoudings beloop
292 persent van die bruto geografiese produk, terwyl die ekonomie tussen 1990 en
2009 met byna 50 persent gegroei het.

Die Nederlandse ekonomie is 'n tipiese dienste-ekonomie, ongeveer 73% van die
bevolking werk in die dienstesektor (met vervoer, logistiek en finansiële
dienste as die belangrikste bedrywe), 25% in die industrie en 2% in die landbou.
Soos in baie westerse lande vind 'n proses van deïndustrialisasie plaas, waarby
tegnologies laagwaardige industrieë verhuis na lae-lonelande in Oos-Europa en
Asië. Die Nederlandse ekonomie is baie internasionaal, belangrike uitvoervennote
is Duitsland, Frankryk, die Verenigde Koninkryk, Italië en die Verenigde State.
Belangrike invoervennote is Duitsland, die Verenigde State, België, Sjina,
Frankryk en die Verenigde Koninkryk. 4% van die Suid-Afrikaanse uitvoer gaan na
Nederland, maar dit speel op die Nederlandse invoerbalans slegs 'n klein rol.

Nederland beskik oor 'n digte snelwegnetwerk. Die hoofare is die A1 van
Amsterdam na die Duitse grens by Hengelo, die A2 van Maastricht na Amsterdam,
die A4 van Delft na Amsterdam, die A12 van Den Haag na die Duitse grens by
Emmerik, die A13 van Rotterdam na Den Haag en die A50 van Emmeloord na
Eindhoven. Die hoeveelheid verkeer in die Randstad is 'n groot probleem, 'n dag
waarop meer as 500 km aan verkeersknope ontstaan is geen uitsondering nie.

Daar is ook 'n digte spoorwegnet, met groot knooppunte in Utrecht, Rotterdam,
Amsterdam en Amersfoort, met elk baie verbindings in alle rigtings. Die
Nederlandse Spoorweë maak baie gebruik van dubbeldektreine om die verkeersstroom
van reisigers te hanteer.

Via die seehawe van Rotterdam is Nederland 'n belangrike deurvoerland vir die
res van Europa. Groot seeskepe meer aan in Rotterdam waar hulle vrag in kleinere
binneskepe oorgelaai word. Via die Ryn kan 'n belangrike deel van Europa bereik
word. Olie uit die Midde-Ooste word in Rotterdam via 'n uitgebreide
pypleidingstelsel verder Europa in vervoer.

Nederland se sterk uitvoergerigte landbousektor, wat tien persent van alle
werkgeleenthede verteenwoordig, speel tradisioneel 'n belangrike rol en het van
die land die tweede grootste uitvoerder van agrariese produkte ter wêreld
gemaak. Die landboubedryf lewer tien persent van die bruto geografiese produk en
twee derdes van die oorskot op die handelsrekening op. Duitsland is die
belangrikste invoerder van produkte soos blomme en kaas.

Sowat 55 persent van Nederland se totale oppervlakte word vir landboudoeleindes
gebruik, terwyl kweekhuise 70 000 hektaar beslaan. In die Westland word groot
hoeveelhede vrugte in kasse verbou, in die suide en ooste van die land word
groot hoeveelhede vee aangehou.

Nederland beskik oor steenkool-, aardolie- en veral aardgasreserwes. Die
aardgasveld in Slochteren behoort tot die grootste in die wêreld en Nederland
beset 'n 20ste plek op die lys van lande met die grootste gasreserwes. Dit is 'n
belangrike nasionale inkomstebron en gasleidinge vanuit Slochteren loop tot in
Italië.

'n Ander grondstof wat 'n rol in die industrie speel is sout. Dit word gewin
rondom Hengelo en is 'n bron van chloor vir die chemiese industrie.

Televisie gaan vir die grootste gedeelte analoog (PAL) deur middel van kabels.
Die proses van digitalisering is in aan die gang maar die wet van die remmende
voorsprong is hier van toepassing, dit word ernstig gehinder deur die relatief
goeie kwaliteit beeld wat die analoogtelevisiekabels lewer. Die
televisie-uitsendings oor die lug is sedert 2006 wel digitaal.

Internet is vandag danksy 'n groot aantal verskaffers wat lae pryse veroorsaak
het grotendeels breëband via televisiekabel en ADSL, sodat ongeveer 60% van die
gesinne tans 'n breëbandaansluiting het. Omdat Amsterdam wêreldwyd 'n belangrike
knooppunt is, het daar gedurende die .com-periode is daar groot hoeveelhede
optiese vesel ondergronds gelê, wat 'n uitgebreide infrastruktuur aan
hoofsnelweë opgelewer het, wat op sy beurt weer verskaffers van
bedienerhuisvesting ("server hosting") na Nederland getrek het.

Die amptelike taal van Nederland is Nederlands. In die provinsie Friesland is
Wes-Fries 'n amptelike taal, naas Nederlands. Nedersaksies en Limburgs geniet
erkenning as streekstale. Fries word gepraat in die provinsie Friesland, dit
word deur so te sê iedereen in die provinsie verstaan en ongeveer 'n derde van
die bevolking daar as primêre omgangstaal gebruik. Die oorgangsgebied tussen die
Nederlandse en Nedersaksiese taalgebied begin oostelik van die provinsie
Utrecht, maar Nedersaksies word eintlik net in die mees oostelike dele van die
land algemeen gepraat. Limburgs word veral in die provinsie Limburg gepraat
waarby dit in die suidelike deel van die provinsie sterk van Nederlands begin
afwyk. Hoewel die bespreking van of Limburgs 'n taal of 'n dialek is nog voltrek
moet word, is die gebruik van Limburgs baie sterk – in Limburg word dit
gewoonlik as primêre omgangstaal gebruik. Vrywel die gehele Nederlandse
bevolking praat Nederlands op moedertaalvlak.

Naas die inheemse tale het Nederland 'n hoop immigrante gekry wat hulle tale
meegebring het, wat tot gevolg het daar hier en daar bietjie Sranan Tongo (=
Surinaams), Arabies of Turks gepraat word, veral in die grote stede. Gebrekkige
kennis van Nederlands in hierdie groepe besorg die regering die laaste jare
groot hoofbrekens. Die oorsaak hiervan is dat 'n groot aantal van die eerste
generasie Turkse en Marrokkaanse immigrante (wat as gasarbeiders na Nederland
gekom het) na selfs veertig jaar in Nederland nogsteeds nie die Nederlandse taal
magtig is. Die kinders van hierdie immigrante leer dan nie in hulle eie
ouerhuise om Nederlands te praat nie en gevolglik het hulle 'n groot
taalagterstand as hulle skool toe gaan.

Die Nederlandse literatuur is tans baie lewendig en trek 'n hoop lesers in die
binne- en buiteland. Bekende skrywers is onder meer Simon Vestdijk, Gerard (van
't) Reve, Harry Mulisch, Cees Noteboom, Willem Frederik Hermans, Jan Wolkers en
Hella S. Haasse.

Bekende skrywers uit die verlede is Pieter Corneliszoon Hooft (1581-1641), Louis
Couperus, Multatuli en die digters Joost van den Vondel, Willem Kloos en
Frederik van Eeden.

Bekende kunstenaars en groepe van die onlangse verlede sluit in Anouk, Doe Maar,
Frank Boeijen, Het Goede Doel, Marco Borsato, Di-Rect, Jan Smit, Guus Meeuwis,
De Kast, Nick & Simon, 3JS, Bløf, Ali B, De jeugd van Tegenwoordig, Stef Bos en
Acda en De Munnik.

Op radiostasies word musiek in verskillende tale gedraai, ook hier is Engels
sterk verteenwoordig. Die Nederlandstalige aanbod verskil per uitsender, op
Radio 2 en 100%NL is dit byvoorbeeld 'n groot deel van die aanbod, op Sky Radio
word Nederlands alleen gehoor as daar 'n groot Nederlandstalige treffer is. 'n
Ander taal wat reëlmatig gehoor word is Fries en ook Italiaans, Frans en Duits
is af en toe hoorbaar oor die radio.

Nederland het baie bekende skilders, bekende meesters is onder meer Rembrandt
van Rijn (1606-1669), Salomon van Ruysdael (1602-1670), Frans Hals, Johannes
Vermeer, Judith Leyster, Jan Steen en Vincent van Gogh. Bekende kunstenaars uit
die onlangse tydperk is Piet Mondriaan en Maurits Escher en die kunsvervalser
Han Van Meegeren.



https://af.wikipedia.org/wiki/Iran

Iran (Persies: ایران Irān [ʔiːˈɾɒːn] luister (hulp·inligting)) is 'n land in die
Midde-Ooste, wat deur Azerbeidjan, Armenië en Turkmenistan in die noorde,
Pakistan en Afghanistan in die ooste en Turkye en Irak in die weste begrens
word. Die land het vroeër in die Westerse lande as Persië bekendgestaan.

Iran, waar een van die oudste beskawings ontstaan het, het van oudsher sy
onafhanklikheid gehandhaaf, alhoewel die land tydelik onder Britse, Russiese en
Amerikaanse invloed gestaan het. Die Westersgesinde, outoritêre, maar ook
sekulêre monargistiese bewind van Mohammad Reza Sjah Pahlavi is in die
Islamitiese Rewolusie van 1979 omvergewerp. Die nuwe geestelike leier, ajatolla
Ruhollah Khomeini, het as integrasiefiguur van 'n breë opposisiebeweging gedien
waarin uiteenlopende politieke groepe verenig is.

Interne magstryde en die oorlog met Irak, wat in September 1980 met 'n Irakse
aanval begin het en agt jaar sou voortduur, het uiteindelik 'n unieke hibriede
politieke bedeling laat ontstaan met 'n Grondwet waarin
republikeins-demokratiese en teokraties-outoritêre elemente verenig is, alhoewel
die politieke lewe tans deur die laasgenoemde oorheers word.

Terwyl Iran nie daarin geslaag het om sy model van 'n Islamitiese republiek ook
vir ander lande met 'n Moslembevolking aantreklik te maak nie, deel die land
sekere ooreenkomstige kenmerke met Arabiese state soos Tunisië en Egipte wat 'n
skielike politieke omwenteling in die sogenaamde Arabiese Lente ondergaan het:
'n goed opgeleide generasie van jong mense wat skraal kanse het om werk te kry,
salarisse en lone wat nie tred kan hou met die stygende inflasie nie, en
miljoene mense wat onder die broodlyn leef. Net soos in ander lande is daar 'n
klein bolaag van welvarendes wat hulself van die aspirasies van die menigte
vervreem het.

Die plaaslike bevolking het van oudsher na die land as Iran verwys, 'n afkorting
van die Middel-Persiese Eran Sjar. Die huidige Persiese landsnaam Iran (ایران)
is afgelei van die Proto-Iranse term Aryānā en die Oud-Iranse Aryānām Xšaθra wat
albei "Land van die Ariërs" beteken. Die term Ērān kom in 'n 3de eeuse
inskripsie uit die Sassaniede-ryk voor, terwyl die Parthiese teksgedeelte in
hierdie inskripsie die Parthiese term aryān gebruik om na Iraniërs te verwys.

Daarenteen is in die westerse wêreld van oudsher tot in die 20ste eeu na Iran as
Persië verwys, hoofsaaklik weens die invloed van Griekse skrywers wat die land
Persis (Περσίς) of "Land van die Persiërs" genoem het. Persis (Pars) was die
kernland van die Achemeniede wat in die 6de eeu v.C. die eerste groot Persiese
Ryk gestig het. Met Pars of Persis is hier veral na die huidige provinsie Fars
rondom die stad Sjiraz verwys waarvan ook die naam فارسی (Farsi) vir die
Persiese taal afgelei is.

In 1935 het Rezā Shāh die wêreldgemeenskap gevra om na die land liewer as Iran
te verwys. Sedert die Iranse Rewolusie van 1979 is die amptelike naam van die
land "Islamitiese Republiek van Iran".

Volgens baie geoloë het Iran se landmassa oorspronklik deel uitgemaak van die
oertydse vasteland van Gondwanaland. Gondwana-Iran was dus aanvanklik in die
gebied tussen die huidige Somalië en Iran geleë en het eers daarna na sy huidige
ligging begin beweeg.

'n Landstrook in Noord-Iran het reeds tussen 220 en 250 miljoen jaar deel uit
van die Eurasiese vasteland. Maar eers nadat 'n deel van die oertydse
Tethys-oseaan, wat suid daarvan geleë was, sowat 80 tot 100 miljoen jaar gelede
van die res van die see afgesny is, is die hele Iranse plaat met Eurasië
verbind.

Die Arabiese en Afrikaplaat druk sedertdien teen die Iranse plaat, 'n tektoniese
proses wat 40 tot 50 jaar gelede die groot bergreekse van Sentraal-Iran gevorm
het. Daarnaas skuif dele van die oertydse seebodem noord van die Persiese Golf
onder die Iranse plaat. In dié subduksiesone breek soutafsettings as soutkoepels
na die aardoppervlak deur, terwyl die biologiese afsettings van klein diere en
plante tans as ruolie ontgin word.

In hoër geleë bergstreke was die bevolking in stamgroepe georganiseer wat twee
keer per jaar hul skaap- en boktroppe in groot seisoenstrekke na die
tradisionele somer- en winterweidings geneem het. Weens die gebrek aan groot
riviere, wat as waterweë sou kon dien, is goedere van eeue lank met karavane oor
die bergpasse vervoer. Die bergagtige terrein het ook die toegang tot die
kusgebiede van die Kaspiese See en die Persiese Golf bemoeilik.

Die groen landskappe van Noord-Iran is een van die belangrikste landboustreke in
die Islamitiese Republiek waar tabak- en sitrusplantasies aangelê is en rys,
tee, katoen, graan en olieplante verbou word. In die vlaktes en teen die laer
berghellings het die vogtige, reënerige klimaat op plekke digte reënwoud laat
ontstaan. Die Persiese woord vir hierdie oerwoud, djangal, het as jungle en
Dschungel ingang tot respektiewelik Engels en Duits gevind.

In Iran se reënwoud word hoofsaaklik eike, beuke, olme, esdorings, vye- en
ysterbome aangetref. Die digte onderbos, wat op plekke hoogtes van tot vyf meter
kan bereik, bestaan naas varings uit buxus-, granaatappel-, braambessie- en
lourierkersstruike. Slinger- en klimplante soos liane, wilde wingerdstokke en
klimop maak die woud byna ondeurdringbaar.

Iran is op twee na die land met die meeste mensgemaakte damme wat hier
hoofsaaklik vir hidroëlektriese kraglewering en waterlewering opgerig word. Die
hoeveelheid damme het in sommige streke egter rampsalige gevolge vir die
natuurlike omgewing. In Noordwes-Iran het Unesco 'n terrein van 463 000 hektaar
rondom die Urmia-soutmeer, die grootste meer in Iran en die hele Midde- en Nabye
Ooste, in 1976 tot biosfeerreservaat verklaar. Maar nadat veertig damprojekte
langs die dertien riviere, wat as natuurlike watertoeloop vir die meer dien,
verwesenlik is, het 85 persent van die meer opgedroog en sowat tien miljard ton
sout agtergebly. 'n Ander ekologiese vraagstuk is die 18 000 merendeels
onwettige watergate wat rondom die meer geboor is. Intussen is sand- en
soutstorms 'n ernstige probleem in die gebied. Om die Urmiameer te regenereer,
word jaarliks drie miljard kubieke meter water benodig.

In die hoofstad Teheran daal die bodem intussen jaarliks met 360 millimeter –
volgens die Europese Unie se omgewingsstandaarde word 'n daling van vier
millimeter per jaar reeds as so ernstig beskou dat 'n krisiskommissie saamgestel
moet word. Die owerhede in groot Iranse stede het intussen 'n beroep op die
bevolking gedoen om die waterverbruik met 'n kwart te verminder. Hierdie
maatreël sal egter geen oplossing vir die land se watervraagstuk kan bied nie
aangesien 90 persent van die water in die landbousektor verbruik word.
Verouderde besproeiingstelsels lei tot grootskaalse waterverspilling wat op
sowat 60 persent beraam word.

Qanats is gewoonlik sowat een meter wyd met 'n maksimale hoogte van 180
sentimeter en lewer 'n gemiddeld van sestien liter water per sekonde op. Die
gemiddelde lengte beloop vyftien kilometer, met enkele uitsonderings. So is die
qanats, wat Yazd en Kerman van water voorsien, 70 kilometer lank. Die totale
lengte van Iran se qanat-waterleidings word op 125 000 kilometer beraam.

Nog tydens die Tweede Wêreldoorlog het sowat 35 000 qanats alle woestynstreke
van Iran, maar ook Teheran van water voorsien. Tans word die aantal qanats, wat
in droë landsdele steeds in bedryf is, op sowat 20 000 beraam.

Qanats is dikwels met sogenaamde windvangers – skoorsteenagtige windtorings –
gekombineer wat woonhuise van 'n gesofistikeerde lugverkoeling voorsien het.
Omstreeks 400 v.C. het Persiese ingenieurs hierdie tegnologie selfs aangewend om
gedurende midsomer ys in woestynstreke te stoor.

Teen die middel van die 1930's het Reza Shah se onbuigbare, diktatoriale
regeringstelsel ál meer teenstand gewek, veral by Iran se godsdienstige en
intellektuele elites. In 1935 het Reza Shah 'n dekreet uitgereik waarvolgens
Iran se departement van buitelandse sake buitelandse ambassades en sendings
gevra het om na die land voortaan as Iran, en nie meer Persië nie, te verwys.
Die vroeëre landsnaam Persië, wat wêreldwyd gebruik is, is as chauvinisties
beskou omdat dit na een enkele van Iran se baie etniese groepe verwys het.
Iraniërs het hul land al duisende jaar lank Iran genoem.

Tegelykertyd het Reza Shah pogings aangewend om die Britse en Sowjet-Russiese
invloed in Iran te verminder, alhoewel die Verenigde Koninkryk deur sy
meerderheid aandele aan die Anglo-Iranian Oil Company steeds Iran se hele
oliebedryf oorheers het. Nogtans was die heerser by die verwesenliking van sy
moderniseringsprojekte op buitelandse kennis en vaklui aangewese. Om Britse en
Sowjet-inmenging in te perk, het Reza Shah die Duitse Ryk, Frankryk, Italië en
ander Europese lande om tegniese steun gevra. Hierdie voorkeure het ná 1939
moeilikhede vir Iran geskep aangesien die Duitse Ryk en die Verenigde Koninkryk
nou in 'n oorlog gewikkel was.

Reza Shah het Iran se neutraliteit in die Tweede Wêreldoorlog verklaar, maar die
Britse regering het Duitse ingenieurs en tegnici in die land as potensiële
spioene beskou wat Britse olieaanlegte in Suidwes-Iran moontlik sou saboteer en
op hulle deportasie aangedring. Reza Shah het geweier om Britse eise na te kom,
uit vrees dat 'n sodanige stap negatiewe uitwerkings op Iran se
ontwikkelingsprojekte sou kon hê.

Britte en Sowjet-Russe het niks gedoen om die verval van Reza Shah se politieke
stelsel te stuit nie en die bevoegdhede van Iran se konstitusionele regering
beperk, maar ingestem dat Reza Shah se seun Mohammad Reza Pahlavi sy pa as sjah
van Iran sou opvolg. In Januarie 1942 het die Verenigde Koninkryk en die
Sowjetunie 'n ooreenkoms met Iran onderteken waarin die onafhanklikheid van die
land bevestig en voorsiening vir die onttrekking van buitelandse troepe binne
die bestek van ses maande ná die einde van die oorlog gemaak is. Die Verenigde
State het hierdie reëling tydens die Konferensie van Teheran in 1943 bekragtig.

In 1945 was die Sowjetunie egter nie bereid om 'n tydrooster vir die onttrekking
van Sowjet-troepe uit Iran se noordwestelike provinsies Oos- en Wes-Azerbeidjan
voor te stel nie, hoofsaaklik omdat in dié provinsies reeds outonomiebewegings
aktief was wat deur Moskou gesteun is. Uiteindelik is alle Sowjet-soldate in Mei
1946 onttrek, maar politieke spanninge het nog enkele maande voortgeduur en het
reeds 'n voorsmaak gegee van die Koue Oorlog wat later tussen westelike
moondhede en die Sowjetunie met sy Oosblok-geallieerdes sou uitbreek.

Nadat in 1908 ruolie in die Persiese Golf ontdek is, is een jaar later die
Anglo-Persian Oil Company gestig om die olieveld te ontgin. Die maatskappy se
naam is later gewysig tot Anglo-Iranian Oil Co. Dit was die Verenigde Koninkryk
se waardevolste bate in die buiteland waaruit later die Britse oliereus BP sou
ontstaan.

Tot 1950 het die wêreld se grootste olieraffinadery in Abadan asook drie
uitvoerhawens vir ruolie ontstaan. Meer as 450 oliebronne is deur Anglo-Iranian
Oil Co. geboor, 'n pyplynstelsel met 'n totale lengte van meer as 2 000 km gebou
asook 'n padnetwerk wat oor 1 500 myl gestrek het. Die maatskappye het daarnaas
ook hospitale en skole vir sy werknemers laat bou. Danksy die groeiende vraag na
ruolie op die wêreldmark het Iran tot die vierde grootste olieuitvoerder
ontwikkel, en sy oliebronne het ses persent van die totale wêreldproduksie
opgelewer. Anglo-Iranian Oil Co. het jaarliks sowat £120 miljoen aan die Iranse
regering betaal.

Die meerderheid aandele (51 persent) was egter in Britse staatsbesit sodat
Anglo-Iranian Oil Co. as 'n buitelandse maatskappy beskou moes word wat onder
Britse beheer was. So het die Britse regering meer geld met Iranse olie verdien
as die land self. Sedert die 1940's het Iranse nasionaliste en geestelikes
daarop aangedring dat die oliebedryf volledig in Iranse hande oorgedra moes
word.

Die konflik het verskerp toe die Brits-gesinde premier, generaal Ali Razmara, in
Maart 1952 in 'n Teheranse moskee vermoor is. Die oliekomitee van die Majlis het
op die volgende dag aangekondig dat dit die onteiening van Anglo-Iranian sou
steun. Bedrywighede op Iranse olievelde is deur stakings en geweldpleging
ontwrig, maar die nuwe premier, Hussein Ala, het geen verdere stappe in dié saak
onderneem. Op 28 April het die Majlis 'n nuwe premier verkies wat in 'n vorige
ampstermyn as minister reeds 'n reputasie as demagoog verwerf het – Muhammad
Mossadegh, 'n politikus wat al ouer as sewentig jaar was en in Westerse media
onder meer vanweë sy soms baie emosionele en histeriese reaksies belaglik gemaak
is.

In Oktober het Iran diplomatieke bande met die Verenigde Koninkryk verbreek.
Mossadegh se houding was reeds só geradikaliseer dat hy in Augustus van die
volgende jaar voorgestel het om die parlement te ontbind en die Sjah af te sit.
Die sjah het uit Iran gevlug, maar 'n militêre staatsgreep, wat deur die
Amerikaanse geheime diens Central Intelligence Agency (CIA) en die Britse MI6 as
"Operation Boot" gesteun is, het die sjah se magsposisie vinnig herstel.
Mossadegh is in hegtenis geneem. Die oliebedryf het sy bedrywighede eers laat in
1954 hervat nadat 'n ooreenkoms deur die oliemaatskappye en die Britse regering
onderteken is waarvolgens die bedryf deur die National Iranian Oil Company
oorgeneem is.

Toe Mohammad Reza Shah die Iranse troon op 16 September 1941 bestyg en sy pa,
wat as banneling in Suid-Afrika gebly het, opgevolg het, was hy van voorneme om
die hervormingsbeleid voort te sit. Maar ondanks sy belofte om as
konstitusionele monarg te regeer wat regeringsake aan die verkose regering en
parlement sou oorlaat, het die nuwe sjah gaandeweg 'n aktiewe rol in die
alledaagse politiek begin speel. Hy het sy eerste magstryd om beheer oor die
regering teen premier Mossadegh gevoer, en vir die res van sy regeringstyd het
hy geen invloedryke premier geduld sonder om self by die regeringsbeleid in te
meng nie. 'n Reeks getroue eerste ministers is in die volgende dekades benoem.
Mohammad Reza het egter allesbehalwe 'n voorbeeld gestel van oordeelkundige
leierskap en eerder op manipulasie gesteun. So het hy hom veral op die heropbou
van Iran se leër toegespits en seker gemaak dat dit – as die monargie se
hoofsaaklike magsbasis – onder sy beheer sou bly.

'n Poging van Mohammad Reza Shah om premier Mossadegh in 1953 te ontsetel het
tot politieke onluste gelei, en die sjah was genoodsaak om uit die land te vlug.
Ongegronde vrese dat Mossadegh bereid sou wees om nouer bande met Moskou te
smee, het alarmklokke in die Wit Huis laat lui. Die Amerikaanse president
Eisenhower het ingestem om Mossadegh deur 'n staatsgreep onder leiding van die
CIA te ontsetel. Dit was die eerste suksesvolle poging om 'n Amerikaansgesinde
regering in 'n vreemde land te installeer. In Augustus 1953 is krygswet in Iran
afgekondig.

In sy laaste weke as regent het die sjah Shapur Bakhtiar, die leier van die
Nasionale Front, as premier benoem. Bakhtiar het 'n laaste poging onderneem om
politieke stabiliteit te herstel, maar sy regering is deur Khomeini as onwettig
verklaar. Op 5 Februarie het die ajatolla sy eie premier benoem – Mehdi
Bazargan, 'n lid van die Vryheidsbeweging. Rewolusionêre komitees, die
sogenaamde Komiteh, het met deserteurs van die Iranse leër, lede van die linkse
Tudeh-party, Feda'i en die Mujahedin-e Khalq-organisasie (MKO) saamgespan om
regeringsgeboue, polisiestasies en die SAVAK se berugte Evin-gevangenis aan te
val. Op 11 Februarie het die Iranse leër sy neutraliteit verklaar. Bakhtiar het
bedank en twee maande later in ballingskap gegaan.

Naas die bevolkingsgroei, wat hoofsaaklik tot die ekonomies benadeelde groepe
beperk was, was verstedeliking en emigrasie twee belangrike faktore wat Iran se
demografie in die dekades ná die rewolusie beïnvloed het. Sewentig persent van
die Iranse bevolking is in stedelike nedersettings saamgetrek, waarvan 15
miljoen in die metropolitaanse gebied van Teheran. Ontevredenheid oor die land
se politieke en ekonomiese ontwikkeling het emigrasiesyfers vanaf 1979 laat
styg. Die getal Iranse emigrante in die laaste drie dekades word op meer as twee
miljoen beraam, waaronder baie welvarende monargiste en gekwalifiseerdes, maar
ook intellektueles en kunstenaars soos die sanger Dariush Eghbali wat in die
Islamitiese republiek sonder perspektief was. Groot gemeenskappe Iranse
immigrante word onder meer in Suid-Kalifornië (Los Angeles, sowat 700 000),
Duitsland (150 000) en die Verenigde Koninkryk (meer as 80 000) aangetref.
Kaliforniese Iraniërs bewaar hul kulturele erfenis en beskik oor hul eie
Persiese media, waaronder talle televisiekanale.

Alhoewel na Iran in westerse media dikwels as 'n relatief jong samelewing verwys
word (slegs agt persent of ses miljoen Iraniërs was in 2013 ouer as 65 jaar), is
die bevolking besig om vinnig te verouder. Die getal bejaardes bo 65 jaar sal na
verwagting in die tydperk tot 2026 verdriedubbel.

Terwyl aan bejaardes steeds minder respek betoon word, is openbare geriewe en
geboue meestal nie by die werklikhede van bejaardheid aangepas nie. Min
moltreinstasies beskik oor roltrappe, die meeste bushaltes is nie van sitbanke
voorsien nie. Die opleiding van geneeskundiges fokus op jongmense en skenk min
aandag aan die besondere mediese behoeftes van bejaardes.

Tradisioneel is parke en ander openbare groen ruimtes die gewildste
bymekaarkomplekke veral vir bejaarde mans waar hulle in aangename weer ure
deurbring. In Iran se groot stede moet egter steeds meer groen ruimtes plek maak
vir nuwe woon- en sakegeboue, terwyl lugbesoedeling ook 'n probleem vir
bejaardes se buitelewe geword het.

Die jaarlikse bruto inkomste van 'n stedelike gesin is in die Iranse jaar 1389
(20 Maart 2010 tot 20 Maart 2011) op 12,4 miljoen toman (8 857 € of 120 333 ZAR
beraam). Die gemiddelde jaarlikse koste het egter 12,7 miljoen toman (9 080 € of
123 300 ZAR) beloop.

Een van die knellende vraagstukke is die hoë inflasiekoers wat in Mei 2013 deur
die Sentrale Bank van Iran amptelik op 43,6 persent bereken is, die hoogste
syfer in die Midde-Ooste. Teen die middel van 2014 het die koers weer tot minder
as 15 persent geval. Die gemiddelde inflasiekoers in die tydperk tussen 1957 en
2013 het 13,8 persent beloop, met 'n rekordsyfer van 59 persent in Mei 1995. In
April 1958 het dit tot 'n laagtepunt van -3,27 persent geval. Die belangrikste
kategorieë in die Iranse verbruikersprysindeks (VPI) is behuising, water,
elektrisiteit, gas en ander brandstowwe (met 'n gewig van 29 persent in die
VPI), voedsel en nie-alkoholiese dranke (28,5 persent), vervoer (11,97 persent),
meubilering, huishoudtoerusting en roetine-onderhoud (6 persent), klerasie en
skoene (6 persent) en gesondheidsdienste (5,5 persent). Volgens amptelike
statistieke is 11,8 persent van die ekonomies aktiewe bevolking werkloos. Die
werkloosheidsyfer vir jongmense tussen 15 en 29 jaar word op sowat 25 persent
beraam.

Buitelandse beleggers – tans veral Britse, Franse, Japanse, Suid-Koreaanse,
Sweedse en Switserse ondernemings – het hulle op 'n klein aantal bedrywe soos
die olie- en gasbedryf, motorvervaardiging, koperontginning, petrochemiese
nywerhede, voedselverwerking en farmaseutiese produkte toegespits.

Iran se olie- en gasreserwes word onder die grootstes ter wêreld gereken. Die
oliereserwes word op 137,6 miljard vate beraam (of elf persent van alle reserwes
wêreldwyd) en is die vierde grootste na dié van Saoedi-Arabië, die Verenigde
State en Rusland. Gasreserwes beloop 29,61 miljard kubieke meter en is die
tweede grootstes na dié van Rusland.

Mineraalskatte, wat tans ontgin word, sluit bauxiet, chroom, steenkool, koper,
goud, ystererts, kalksteen, rooi oksied, sout, strontium, swawel, turkoois en
uraan in. Koperontginning is die snelste groeiende sektor buite die olie- en
gasbedryf. Iran se koperreserwes verteenwoordig vier persent van die
wêreldvoorraad van hierdie metaal.

Die National Iranian Oil Company (NIOC) is in beheer van Iran se olie- en
aardgasreserwes en -produksie en lewer sodoende sowat sestig persent van die
staatsinkomste en tagtig persent van die uitvoerwaarde op. Die maatskappy vervul
'n sosiale funksie in Iran deur die voorsiening van bekostigbare energie aan die
bevolking. So word die pryse vir petrol en ander geraffineerde petroleumprodukte
op die binnelandse mark deur staatsubsidies laag gehou. Gelyktydig dra dit by
tot die stabilisering van die huidige bewind. NOIC se bestuur is ondergeskik aan
die geestelike leier van Iran, Ajatolla Khamenei.

Danksy die groot reserwes en lae produksiekoste is NIOC 'n strawwe mededinger op
die internasionale energiemark, al is dit tans vanweë Iran se politieke
strukture (waarby die Rewolusionêre Wagtersraad sakebesluite mag beïnvloed) en
internasionale sanksies teen Iran nie in staat om sy ware potensiaal te ontgin
nie. Die Amerikaanse Libya-Iran Sanctions Act van 1995 en die Verenigde Nasies
se Resolusies nommer 1736 en 1747, wat die toegang van Iran se bankbedryf tot
die internasionale kapitaalmark weens die land se kernbeleid de facto beperk of
afsny, het ook negatiewe uitwerkings op die energiebedryf. Beleggings in nuwe
produksieaanlegte word belemmer, net soos die invoer van nuwe tegnologieë. So is
die huidige produksievlak laer as die ses miljoen vate per dag wat deur NIOC se
voorloper, die Anglo-Persian Oil Company, voor die nasionalisering van die
Iranse oliebedryf ná die Islamitiese Rewolusie van 1979 ontgin is.

Die konfrontasiebeleid teenoor die weste en ekonomiese wanbestuur onder
president Mahmoud Ahmadinejad is deur die nuwe regering onder Hassan Rohani as
hoofredes vir Iran se ekonomiese agteruitgang sedert 2005 aangevoer. Die
voorsitter van die parlementêre navorsingsentrum, Kazem Jalali, het op 4
September 2013 felle kritiek op Iran se statistieke diens gelewer wat amptelike
statistieke al jare lank om politieke redes vervals het. So het Iran se ekonomie
in 2012 nie met 8 persent gegroei, soos oorspronklik aangedui, maar in waarheid
met 5,8 persent gekrimp. Vraagstukke soos werkloosheid, inflasie en die dalende
wisselkoers van die rial kon sodoende nie betyds aangespreek word nie.

Jongmense, wat die arbeidsmark betree, het in 2013 min kanse gehad om 'n vaste
aanstelling te kry. Die getal werkloses, wat deur die vroeëre regering op 3,5
miljoen beraam is, sal moontlik tot 8,5 miljoen kan styg. Daar is vrese dat die
ekonomiese krisis tot politieke onluste kan lei. Kapitaalvlug uit Iran tydens
die Ahmadinejad-bewind is op VSA-$ 600 miljard beraam. In 2013 het honderde
Iranse ondernemings hul hoofkwartiere na Turkye verskuif.

As gevolg van ekonomiese sanksies, wat deur westerse lande teen Iran ingestel is
en toegang tot internasionale geldmarkte vir Iranse banke beperk het, het die
rial tussen Junie 2011 en Oktober 2012 twee derdes van sy waarde teenoor die
Amerikaanse dollar verloor en teen 40 000 rial teenoor die VSA-$ verhandel.
Volgens die Iranse regering was daar geen ekonomiese redes vir die dalende
wisselkoers nie en moes spekulante en buitelandse magte se "psigologiese
oorlogvoering" teen Iran die blaam dra.

Die rial se waardeverlies het versnel nadat baie burgers kontant vir buitelandse
valuta begin ruil het. Die Iranse regering het 'n buitelandse valutasentrum
ingerig om Iranse invoerders van Amerikaanse dollar te voorsien en aangekondig
dat die vrye handel met valuta beperk gaan word, terwyl Iran se geheimediens
ingespan is om valutatransaksies dop te hou en teen spekulante op te tree.
Invoere het in die eerste halfjaar van 2012 gekrimp tot 26 miljard $ teenoor 29
miljard $ in dieselfde tydperk van 2011. Volgens Iran se reserwebank was
buitelandse valutareserwes groot genoeg om vir invoere te betaal. In November
2012 het die Iranse regering weens die rial se dramatiese waardeverlies wél 'n
invoerverbod op 75 "luukse goedere" geplaas, waaronder motors, skootrekenaars en
selfone, maar ook koffie en toiletpapier.

Die dalende wisselkoers het met 'n baie hoë inflasiekoers gepaard gegaan wat
deur deskundiges reeds as hiperinflasie geklassifiseer word. Alhoewel dit
amptelik net 25 persent beloop, is die inflasiekoers in Oktober 2012 deur
analitici op meer as 50 persent beraam. In Junie 2014 het die amptelike
inflasiekoers 26,2 persent beloop. Nuwe Amerikaanse sanksies op Iran se
finansiële sektor, olie-, motor- en skeepsboubedryf is op 1 Julie 2013 ingestel.

Nadat internasionale onderhandelinge oor Iran se kernprogram in 2013 hervat is,
het die Verenigde State en die Europese Unie hul sanksiebeleid teen die land
hersien. Amerikaanse ondernemings het met die toestemming van die regering in
Washington sommige handelsbande hervat. So het die vliegtuigvervaardiger Boeing
in April 2014 vir die eerste keer ná 35 jaar weer onderdele vir
passasiersvliegtuie na Iran uitgevoer. Die uitvoerlisensie is egter beperk tot
komponente wat om veiligheidsredes benodig word en tot vliegtuie wat Iran voor
die Islamitiese Rewolusie in 1979 gekoop het. Iran het sy laaste
Boeing-vliegtuig, 'n 747-makrostraler, in Augustus 1979 gekoop. Aan General
Electric is die toestemming verleen om agttien vliegtuigturbine-enjins te
herstel.

Alhoewel sanksies nie op Iran se gesondheidswese gemik is nie, het beperkings op
finansiële en handelstransaksies daartoe gelei dat daar 'n ernstige tekort aan
geneesmiddels ontstaan het. Twee groot farmaseutiese aanlegte in Iran het hul
produksie gestaak nadat chemiese verbindings, wat vir die vervaardiging van
geneesmiddels benodig word, nie meer ingevoer kan word nie. Die verspreiding van
reeds ingevoerde geneesmiddels is in 2013 maande lank vertraag omdat die
Sentrale Bank van Iran die wisselkoers vir importeurders nog nie bepaal het nie.
Die Iranse regering het aangekondig dat geen gesubsidieerde buitelandse valuta
meer vir die invoer van geneesmiddels beskikbaar gestel sal word nie.

Veral arm Iraniërs word deur die hoë pryse van stapelvoedsel geraak. Iran is
aangewese op die invoer van graan, rys en ander landbouprodukte.

Die Europese Unie was oorspronklik die belangrikste handelsvennoot van Iran,
maar dit het as gevolg van handelsbeperkings drie posisies teruggesak tot die
vierde plek – ná die Volksrepubliek van Sjina, die Verenigde Arabiese Emirate en
Turkye.

Die olie- en gasbedryf het in 2012 byna 70 persent van Iran se uitvoerwaarde
beslaan. In geheel was die inkomste uit uitvoere sowat 40 persent laer as in die
vorige jaar. Sanksies het veral op die oliebedryf 'n drastiese uitwerking gehad.
So voer die Europese Unie volgens 'n besluit, wat op 23 Januarie 2012 geneem is,
sedert Julie 2012 geen Iranse ru-olie meer in nie. Ook ander belangrike
handelsvennote van Iran soos die Volksrepubliek van Sjina, Indië, Japan,
Suid-Korea en Turkye het hul olie-invoere verminder.

Die uitvoer van Irans-vervaardigde motors het in die periode tussen April en
Augustus tot 1 475 eenhede ter waarde van 11 miljoen VSA-$ gedaal – 94 persent
minder as in dieselfde tydperk in die vorige jaar. Die meeste motors (850) is na
Irak uitgevoer. Analitici voer prysstygings van 40 persent as rede aan. Tans
word Iranse motors teen 'n gemiddelde prys van $7 845 verkoop.

Alhoewel Iranse toerisme nog nie sy volle potensiaal ontwikkel het nie (vanweë
die land se olierykdom geniet die ontwikkeling van die toerismesektor nie
prioriteit nie, terwyl internasionale hotelkettings ná die Iranse Rewolusie uit
die mark onttrek het), het die plaaslike toerismebedryf in die eerste dekade van
die 21ste eeu stewige groei getoon. Tussen 2004 en 2010 het die getal
buitelandse besoekers jaarliks met 12,7 persent gegroei – aansienlik meer as die
gemiddelde groei in internasionale toerisme wat volgens die Verenigde Nasies se
Wêreldtoerisme-organisasie in dieselfde periode 3,2 persent beloop het.

Die meeste internasionale toeriste, veral Arabiese en Afghaanse besoekers, kies
Iran om godsdienstige redes as reisbestemming en onderneem dikwels pelgrimstoere
na plekke wat in Sjiïtiese Islam as heilig beskou word. Volgens Iranse
statistieke het slegs 20 000 toeriste om nie-religieuse redes 'n besoek aan die
land gebring. Naas Han-Sjinese en Duitsers het hierdie kategorie van toeriste
ook sowat 1 000 Amerikaners ingesluit. Aangesien Iran se streng godsdienstige
voorskrifte ook deur buitelandse besoekers nagevolg moet word, is die land
allesbehalwe 'n maklike bestemming vir westerse toeriste. Die gasvryheid van
Iraniërs is egter ongeëwenaar, en mense sal bereidwillig help en vertaal indien
buitelandse besoekers enige moeilikheid ondervind. Strate, basare en ander
plekke is skoner as in baie ander lande in die Nabye en Midde-Ooste.

Die groot aantal antieke monumente is die belangrikste toeristetrekpleisters.
Die Iranse Tapytmuseum in Teheran is in 1978 geopen en behandel met sy
permanente en tydelike uitstallings die tradisionele weefkuns van Iran waarvan
die oorspronge tot in die Bronstydperk terugdateer. Sporttoerisme is die derde
belangrikste kategorie naas pelgrimstoere en kulturele toerisme. Iran se
topografie met hoë bergreekse en sterk sneeuval in die wintermaande maak van die
land 'n gewilde bestemming vir Alpynse skisport. Daarnaas is ruitersport,
woestyn-safari's, duiksport in die Persiese Golf-kusgebied, voëlkyk en hengel
gewilde tydverdrywe vir in- en uitheemse toeriste.

Die Iranse regering beplan om die kapasiteit van kragsentrales tot die jaar 2027
met sowat 50 GW uit te brei. Alhoewel ook hernieubare energiebronne 'n groter
rol by dié uitbreidingsprogram sal speel, val die klemtoon op gas en
kernenergie. Aangesien die Iranse staat hom aan openbare investering die
energiebedryf onttrek, sal alle beleggings in nuwe kragsentrales deur die
privaat sxektor gemaak word. Buitelandse beleggers sal ewewel welkom toegelaat
word.

Regeringsplanne maak voorsiening vir 'n gemiddelde jaarlikse uitbreiding van die
kragopwekkingskapasiteit van 5 GW tot 'n totale vermoë van meer as 120 GW. Die
land het sy kapasiteit sedert 2009/10 reeds met sowat dertig prsent tot nominaal
75 GW vroeg in 2017 uitgebrei. Volgens statistieke van die Iranse Departement
van Energie was daar in 2015 115 kragsentrales, waaronder 19 sentrales wat
elektriese krag deur middel van stoomturbines genereer (met 'n totale
opwekkingsvermoë van 20 GW), 14 gekombineerde gas- en stoomturbine-kragsentrales
(met 17 GW), 37 waterkragsentrales (met 10 GW) en Iran se enigste kernaanleg in
Bushehr mit 1 GW. Die totale kapasiteit van wind- en sonkragsentrales het 250 MW
beloop. Nuwe wetgewing oor die uitbreiding van hernieubare energiebronne is in
2015 afgekondig met die doelwit om beleggings in dié sektor te stimuleer en
kapasiteite tot 2021 grootskaals uit te brei tot 5 GW.

In die sestigerjarige het Iran naas die Turkye van Atatürk geblyk om een van die
eerste Islamitiese lande te wees wat met die sekularisasie van sy maatskappy en
regstelsel begin.

Die Iranse parlement staan as Majlis bekend (Farsi: مجلس, 'n Arabiese leenwoord
wat "vergadering" of "sitting" beteken). Voor die Islamitiese Rewolusie van 1979
het die parlement uit twee kamers bestaan, die Majlis Shora Melli of Nasionale
Vergadering en die Senaat.

Ná die Islamitiese Rewolusie is 'n nuwe parlement gestig, die Majlis Shora
Eslami of Islamitiese Vergadering. Die Senaat is ontbind. Afgevaardigdes is
aanvanklik vir 'n periode van twee jaar verkies, tans is dit vier jaar.
Afgevaardigdes mag nie gelyktydig as ministers in 'n regering dien of enige
ander openbare amp beklee.

Tydens die eerste verkiesing het kiesers volgens die destydse kiesreg nog as
klasse gestem (adellikes, geestelikes, landbesitters, ambagsmanne en koopmans).
Later is afgevaardigdes volgens hul geloof verkies (Moslems, Jode, Christene en
Zoroastriërs). Tans word godsdienstige minderhede van Iranse Jode, Christene en
Zoroastriërs elkeen deur minstens een afgevaardigde in die parlement
verteenwoordig. Alle ander setels word vir Islamitiese kandidate gereserveer.

Alle wetgewing, wat deur die parlement aangeneem word, moet op die Koran en
ander Islamitiese regsbronne (Hadith) gegrond wees en ook aan die streng
voorskrifte van die Islamitiese regstelsel (Sjaria) voldoen soos deur die
Islamitiese regswetenskap (Fiqh) bepaal. Aan die Rewolusionêre Leier en die Raad
van Rewolusionêre Wagters is 'n vetoreg in hierdie verband toegeken.

Alhoewel menseregte-vergrype sedert die Islamitiese Rewolusie van 1979
geleidelik afneem, moet die situasie in Iran nog steeds as baie sorgwekkend
beskou word. Aangesien die Islamitiese wet seuns vanaf 15 jaar en meisies vanaf
9 jaar as meerderjarig beskou, is daar teregstellings van minderjariges. Iran
pas die doodstraf toe vir moord, verkragting, spioenasie en dwelmhandel.

Die verkiesing van president Khatami in 1997 en die toekenning van die Nobelprys
vir Vrede in 2003 aan die oudregter Shirin Ebadi is deur buitelandse waarnemers
saam met die toelating van nie-regeringsorganisasies as bemoedigende stappe op
pad na 'n Iranse regstaat beskou.

Ondanks sensuur en sterk islamistiese tendense het in Iran 'n lewendige
burgerlike samelewing in die spanningsveld tussen godsdienstige tradisies en
modernisme ontwikkel waarin die owerheid se behoudende opvattings met die
meerderheid se strewe na sosiale vernuwing en gelyke regte vir almal
gekonfronteer word.

Hierdie politieke dualisme het verseker dat Iran nie die pad na 'n suiwer
Godstaat ingeslaan het nie (die oorspronklike grondwet het die skepping van 'n
politieke raamwerk waarin die "edele en universele waardes van Islam" kan
floreer as staatsdoel erken), maar dat Iran se burgerlike samelewing sy eie
waardes en aspirasies kon handhaaf. Dit is juis vroue en jongmense wat hulle
meestal nie aan die morele waardes en verwagtings van die konserwatiewe
geestelikheid wil onderwerp nie.

Tans bestaan daar geen vakbonde volgens die Europese, Suid-Afrikaanse of
Noord-Amerikaanse model nie. Iran se arbeidswetgewing maak voorsiening vir
sogenaamde "Islamitiese Arbeidsrade" om die belange van werknemers te behartig.
Die "Huis van Werkers" (Khane-ye Kargar) dien as koördineerder en oorkoepelende
liggaam vir hierdie rade, maar tree nie as 'n onafhanklike instelling op nie.
Westerse waarnemers vermoed dat dit onder die regstreekse beheer van die
Departement van Arbeid en Iran se geheime diens is.

Die eerste vakbond, wat ná die Islamitiese Rewolusie in Iran in die lewe geroep
is, was die Vakbond van Busbestuurders (Sendika-ye Karkonan-e Sherkat-e Wahed)
wat kort ná die bekendmaking van sy stigting verbied is. Sy leidende lede is in
hegtenis geneem.

Die koopkrag van Iranse werkers is tussen 2006 en 2014 gehalveer, en daar word
verwag dat dit verder sal daal. Vroulike werknemers word op die Iranse
arbeidsmark dikwels benadeel, veral omdat baie van hulle in ondernemings met
minder as tien werknemers aangestel word waar Iranse arbeidswette nie van
toepassing is nie. Dikwels moet vroue, wat aangestel word, blankovorms
onderteken waar die teks eers later deur die werkgewer ingevul word, of hulle is
nie oor hul regte en die heersende wetgewing aangaande minimumlone ingelig nie.
Baie werkgewers betaal ook nie die loon vir siekteverlof nie.

Baie konserwatiewes beskou die toetreding van vroue tot die arbeidsmark as 'n
westerse verskynsel en 'n saak van ondergeskikte belang. Volgens Iran se
godsdienstige en politieke opperleier Khamenei fokus die amptelike vrouebeleid
op huisvroue wat hul huishoudelike take in 'n "ontspanne atmosfeer" moet kan
vervul. Die geslagtelike skeiding, wat aanvanklik net in openbare plekke soos
skole, speelterreine en openbare vervoer toegepas is (vroue sit byvoorbeeld in
Iranse busse aan die agterkant, terwyl mans die voorste gedeelte gebruik), word
toenemend ook na die werksvloer uitgebrei. Teheran se burgemeester Mohammad
Bagher Ghalibaf het in Mei 2014 aangekondig dat die werkplekke van mans en vroue
in die Iranse hoofstad se administrasie ruimtelik van mekaar geskei sal word.

Iran se institusionele raamwerk en die ingewikkelde manier, waarop politieke
besluite geneem word, is struikelblokke wat nie maklik oorkom kan word nie
wanneer westerse regerings Iranse besluitnemers probeer nader. Ten opsigte van
Iran se buitelandse beleid is daar drie ampsbekleërs wat finale besluite kan
neem, al bly hul presiese rol in die proses onduidelik – die president, die
Hoogste Leier van die Islamitiese Rewolusie en die sekretaris-generaal van die
Hoogste Nasionale Veiligheidsraad. Ook Iranse denktanks het tot 'n belangrike
faktor ontwikkel.

Die religieuse lewe in Iran word oorheers deur die Twaalfer-Sjia-stroming van
Islam wat as staatsgodsdiens erken word. Tussen 90 en 95 persent van die Iranse
bevolking is aanhangers van dié geloof. Aanhangers van die tweede groot
Islamitiese stroming, Soennitiese Islam, vorm 'n minderheid van tussen vier en
agt persent van die bevolking, meestal Koerdies- en Beloetsjisprekende Iraniërs.

Nie-Islamitiese godsdienste vorm 'n minderheid van sowat twee persent van die
bevolking, waaronder Bahá'is, Mandeërs, Hindoes, Jezidi's, Jarsanis,
Zoroastriërs, Jode en Christene. Die laasgenoemde drie geloofsgroepe word deur
die Iranse staat as religieuse minderhede erken en beskerm. So is byvoorbeeld
enkele setels in die Iranse parlement vir hulle gereserveer. In die praktyk
geniet Christene egter nie dieselfde regte soos Moslems nie en word teen hulle
ten opsigte van opleiding en beroepskanse gediskrimineer. Veral in die 1980's
het talle Christelike Iraniërs geëmigreer. Andersyds geniet Christene ook sekere
voorregte en mag byvoorbeeld rooiwyn vir godsdienstige en ander doeleindes
gebruik.

Hoe meer godsdiens en politiek in Iran vermeng en Islam as 'n instrument van
onderdrukking misbruik word, hoe meer staan veral jong Iraniërs onverskillig
teenoor godsdiens. Geestelikes, wat ná die Iranse Rewolusie moeite gedoen het om
alle aspekte van die daaglikse lewe van Iraniërs met godsdiens te deurdring, kla
tans oor leë moskees. Naas ateïstiese neigings het ook aktiwiteite van sektes
toegeneem. Sommige Iraniërs stel belang in die Christendom – en loop, net soos
sekte-aanhangers, gevaar om deur Iran se godsdienstige polisie vervolg te word.
Moslems mag nie aan Christelike kerkdienste deelneem nie, terwyl ook die gebruik
van die landstaal Farsi by Christelike byeenkomste verbode is. Apostasie of die
bekering tot die Christelike (of enige ander nie-Islamitiese) godsdiens is
onwettig. Nuut bekeerde Christene in Iran vergader in geheime byeenkomste in
privaat huise, ander soek asiel in Christelike lande.

Toe Alexander die Grote die Persiese Ryk sewentig jaar later verower het, het hy
die buitengewone eetgewoontes van Persiërs as die rede vir hul verswakking en
uiteindelike nederlaag beskou. Maar desondanks het hy ná sy beslissende veldslag
maande lank in die seremoniële koninklike hoofstad Persepolis gebly waar hy die
Persiese Nuwejaarfees gevier, tradisionele Persiese kleredrag oorgeneem en heel
waarskynlik ook groot hoeveelhede inheemse kos geniet het.

In die 1930's het argeoloë in Persepolis meer as dertigduisend steentablette
opgegrawe wat 'n indruk van antieke Persiërs se stapelkosse gee. Hul tipiese
dieet het okkerneute, gevleuel en granaatappelstroop ingesluit – die
hoofbestanddele van 'n Persiese granaatappelbredie wat ook vandag by die
hoofdisse van Persiese kokkuns gereken word, fesenjan. Ook ander bestanddele van
moderne Persiese geregte soos lamvleis, pietersielie, amandels, pistachio-neute,
asyn, heuning, uie en knoffel is al in antieke tye wyd gebruik. Interessant
genoeg het die gunstelinggeregte van Persiërs in die afgelope 2 500 jaar nouliks
verander.

En alhoewel Persië in die volgende eeue deur 'n lang lys van veroweraars
ingeneem is, waaronder Arabiere, Turke, Mongole en Oesbeke, het die Persiese
kultuur en kookkuns onveranderd voortbestaan. Veroweraars het hul bewondering
daarvoor getoon deur dit gaandeweg self oor te neem, terwyl hulle Persiese
kookkuns met nuwe, vreemde invloede verryk het.

Oorspronklik was koffie die gewildste drank in Persië. Aangesien dit nie in die
land self verbou is nie, moes dit uit oorsese gebiede ingevoer word en was
sodoende allesbehalwe goedkoop. In koffiehuise het derhalwe tee gaandeweg meer
aanhangers gevind – dit kon maklik en teen laer pryse via die Syroete uit die
nabygeleë Sjina ingevoer word.

Iraniërs hou daarvan om hul tee met kaneel of kardamom te verfyn. 'n Tipies
Iranse spesialiteit is berberisbessies (Berberis vulgata) wat 'n ligte suur geur
aan tee gee. Soms word ook saffraan by swart tee gevoeg. Meestal word tee uit
klein glasies gedrink. 'n Ander manier van teedrink is om dit, net soos in
Rusland, in 'n piering te giet en daaruit te drink, met 'n blokkie suiker in die
mond. Iranse tee word naas water ook met warm melk berei en met heuning gesoet.

Polo, wat sy oorsprong in Iran het, het gaandeweg tot die land se nasionale
sport ontwikkel. Hierdie spansport het reeds in die Achaemenidiese tydperk
gewild geraak en ingang in die antieke Persiese literatuur gevind. 'n Tweede
spel, wat van oudsher met Iran verbind is, is skaak. Al het die spel sy
oorsprong in Indië, het dit tydens die uitbreiding van Islam in sy huidige vorm
vanuit Persië na Arabiese gebiede en uiteindelik Europa versprei. Die Afrikaanse
naam van die spel is afgelei van die Persiese woord sjāh of "koning".

Tans is stoei, perdewedrenne en liggaamsopbou van die gewildste sportsoorte in
Iran. Spansport is eers in die 20ste eeu ingevoer, en moderne sportsoorte het
tydens die monargie deel van die kurrikulum van Iranse skole geword. Die
gewildste spansporte is sokker (insluitende binnenshuise of saalsokker, ook
futsal genoem), rugby, bofbal, korfbal en waterbal. Iran se gimnastiekvereniging
is in 1934 gestig, en in 1948 het die eerste Iranse atlete aan Olimpiese
Somerspele deelgeneem. In 1956 het die land sy debuut by Olimpiese Winterspele
gemaak. Iranse atlete het veral medaljes in gewigoptel en stoeiwedstryde gewen.

Ná die Islamitiese Rewolusie van 1979 was daar 'n veranderende houding teenoor
sport van die kant van die geestelikheid af wat deelname aan sportgebeurtenisse
in stadions as 'n moontlike bedreiging vir moskeebywoning beskou het.
Sportsoorte, wat as "on-Islamities" of "westers" afgestempel is (soos
byvoorbeeld tennis of boks) is summier verbied. 'n Aantal bekende sportklubs en
-spanne is deur die nuwe regering genasionaliseer, terwyl die deelname van vroue
aan sekere sportsoorte soos swem en sokker verbied is. 'n Aantal professionele
sportlui het geëmigreer. So het die Iranse tennisster Mansur Bahrami in Frankryk
asiel ontvang, terwyl die swemmer Tonia Vali-Oghli haar in Duitsland gevestig
het.

Teheran is die sentrum van Iran se mediabedryf waar die meeste dagblaaie en
tydskrifte uitgegee word, waaronder leidende Persiese koerante soos Abrar,
Ettelā’āt, Hamshahri, Jumhori-yi Islami, Kayhan, Resalat en Shargh, die
Engelsmedium-dagblaaie Tehran Times, Kayhan International, Iran Daily en Iran
News en die literatuur- en kunstydskrif Nafeh.

Die Islamitiese bedeling laat sy invloed ook in die mediabedryf geld. So moet
alle dagblaaie en tydskrifte volgens die Perswet van 1979 deur die staat
gelisensieer word en is enige anti-Islamitiese beriggewing of kommentaar
verbode. Volgens artikel 110 van die Iranse grondwet is alle media ondergeskik
aan Iran se hoogste regsgeleerde. Die Iranse persagentskap Islamic Republic News
Agency (IRNA) word deur die Departement van Kultuur en Islamitiese Leiding
bedryf. Buitelandse verslaggewers word ter geleentheid van belangrike
gebeurtenisse in Iran toegelaat.

Alle radio- en televisiestasies in Iran is in staatsbesit en saai hul programme
in die hele land uit. Iran se nasionale uitsaaikorporasie, Islamic Republic of
Iran Broadcasting (IRIB), is een van die grootste uitsaaiers in Asië en die
Pasifiese streek. 'n Aantal radio- en televisiekanale, wat deur IRIB uitgesaai
word, is op buitelandse gehore gemik soos die omstrede Engelsmedium-kanaal Press
TV. Programme in Iran word in die landstaal Farsi en minderheidstale uitgesaai,
programme vir buitelandse gehore in verskeie wêreld- en belangrike verkeerstale,
waaronder Russies, Arabies, Hebreeus, Engels, Frans, Duits, Turks, Sjinees,
Koerdies, Italiaans, Japannees en Indonesies.

Die privaat besit van satelliettoerusting, waarmee Westerse "anti-rewolusionêre"
en "onsedelike" programme soos die BBC se Persiese Diens en Voice of America
ontvang kan word, is in 1995 onwettig verklaar, maar hierdie verbod is nie altyd
konsekwent afgedwing nie so dat baie Iraniërs steeds buitelandse Persiese kanale
ontvang. Volgens Peter Borrocks, die direkteur van BBC se Wêreldwye Diens, het
die getal kykers van BBC se Persiese diens met 90 persent toegeneem – meer as
veertig persent van alle Iraniërs, wat oor 'n satellietskottel beskik, kyk
BBC-programme. Joernaliste van BBC se Persiese diens en hul gesinne word in Iran
dikwels deur die owerheid belemmer, geïntimideer of selfs met die dood bedreig.
In Augustus 2013 het die Iranse polisie meer as 16 000 satellietskottels en
-ontvangers gekonfiskeer, en 117 handelaars, wat hulle aan privaat verbruikers
verkoop het, is in hegtenis geneem nadat die polisie die onwettige verkoop van
satelliettoerusting twee maande lank dopgehou het.

Die kwessie van private satellietontvangs bly in regeringskringe omstrede.
Terwyl president Rohani die beslaglegging van skottels as "nutteloos" en as
ernstige aantasting van Iranse burgers se regte en privaatsfeer gekritiseer het,
steun konserwatiewes die polisieoptredes teen satellietkykers. In die laaste
week van Augustus 2014 – die sogenaamde "Regeringsweek" waartydens Iranse media
op die president se regeringsplanne en -beleid fokus, het Iran se polisiediens
woonstelblokke in Teheran deursoek wat hoofsaaklik deur regeringsmedewerkers
bewoon word en beslag gelê op talle satellietskottels.

Persiese musiek is hoofsaalik melodieus, terwyl harmonie 'n baie ondergeskikte
rol speel. Dit word gewoonlik deur solo-musikante voorgedra, maar net soos in
die Arabiese, Turkse en Indiese musikale tradisies word die kunstenaar soms deur
'n ander instrument begelei wat sy melodieë herhaal. Dramatiese effekte soos in
Westerse klassieke musiek is onbekend. Persiese musiek het dikwels eerder 'n
mistiese karakter en is sterk kontemplatief van aard, onder meer vanweë sy sterk
verbintenis met die groot liriese tradisies van Persiese literatuur en Soefisme,
'n belangrike mistiese stroming in Islam wat sy oorsprong in Iran het.

Radif is die Persiese vakterm vir tradisionele melodieë wat in twaalf musikale
modi onderverdeel word. Die sewe belangrikstes daarvan (Mahour, Shour, Nava,
Rast Panj-gah, Homayoun, Segah en Chahargah) word dastaghs genoem. Vyf kleiner
kategorieë (Abu-Ata, Bayat-e-Zand of Bayat-e-Tork, Dashti, Afshari en
Bayat-e-Isfahan) staan bekend as avaz of maqam. Elkeen van hierdie modi word
verder onderverdeel in kleiner melodiese vorme, gushehs, wat van mekaar ten
opsigte van musikale meter, lengte, uitdrukking en belangrikheid verskil.

Elke dastagh het sy eie spesifieke karakter en gee uitdrukking aan 'n bepaalde
stemming. Dit dien as basis vir 'n musikale voordrag. 'n Soort model vir 'n
volledige musikale opvoering is eers in die vroeë 20ste eeu ontwikkel. Dit
bestaan uit vyf dele (pishdaramad, chahar mezrab, avaz, tasnif en reng), wat
elkeen op 'n dastagh baseer, maar 'n musikant staan vry om self te kies watter
dele hy gebruik. Dikwels word net een of twee daarvan gekies. Musikante en
musiekstudente memoriseer die Radif al eeue lank sodat die hele repertoire van
Persiese musiek bewaar gebly het. Die Radif is 'n belangrike vertrekpunt vir
improvisasies en staan sentraal in die onderrig van klassieke Persiese musiek.

Die geskiedenis van die Persiese musiek sluit 'n groot getal musiekinstrumente
in. Die belangrikstes hiervan, wat ook vandag nog wyd gebruik word, is:

Die eenvoudige musikale karakter maak klassieke instrumente minder geskik vir
volkswysies, en so het die bewoners van landelike gebiede tientalle
volksmusiekinstrumente ontwikkel waarvan baie uniek aan bepaalde streke is.
Gewilde instrumente sluit die surnay of zorna ('n soort skalmei), verskillende
soorte fluite (nay), en die dohol ('n soort trom).

Aanvanklik het Iranse musiekkunstenaars Westerse voorbeelde gevolg en Persiese
liedtekste by buitelandse wysies gevoeg, maar gaandeweg het Iranse musiek sy eie
styl en identiteit begin ontwikkel. Die geskiedenis van moderne Iranse popmusiek
word verbind met musikante soos Vigen, Aref, Dariush, Ebi en ander. Soren, 'n
Irans-Armeense sanger, was een van die eerste popsangers wie se musiek deur
plaaslike radiostasies gespeel is, terwyl die ateljee Tanin 'n baanbrekersrol
met sy vroeë opnames gespeel het. Na sy musiekstyl, wat destyds as innoverend
beskou is, word as "musiek van die vyftigers" verwys.

Die regering het van begin af 'n beslissende rol by die musikale ontwikkeling
gespeel. Nuwe onderwerpe in liedtekste, wat die sosiale en kulturele werklikheid
in Iran beskryf het, het amptelike toestemming benodig. Net soos in ander lande
het radio en televisie in die 1950's grootliks tot die gewildheid van popmusiek
bygedra. So het die Iranse uitsaaikorporasie se radio- en televisieorkes groot
invloed op die popmusiek van die 1950's uitgeoefen. Trefferlyste in dié tyd is
deur groepe met gewilde hoofstemme oorheers, soos die Black Cats met hul sanger
Farhad.

Ná die Iranse Rewolusie van 1979 is popmusiek as 'n simbool van die sjah-bewind,
as Westers, dekadent, on-Islamities en on-Irans bestempel en uit die openbare
lewe verban. Gedurende en kort ná die rewolusie het baie gewilde musikante hulle
in Los Angeles gevestig waar hulle 'n nuwe Iranse popstyl geskep het. Hierdie
musiek het ook by gehore in Iran aanklank gevind, alhoewel kritici dit dikwels
as westers-georiënteerde musiek van lae intellektuele gehalte beskryf het.

Die sukses van Irans-Amerikaanse popmusiek het die owerheid genoodsaak om hul
houding teenoor moderne musiek te heroorweeg, en uiteindelik is in die vroeë
21ste eeu 'n gematigde weergawe van popmusiek, wat met Islamitiese waardes
versoenbaar is, toegelaat. Invoere van Amerikaanse video's en oudiokassette het
vervolgens afgeneem. Maar aangesien in Iran streng sensuur op musiekvrystellings
toegepas word, word die styl en ontwikkeling van Iranse popmusiek steeds deur
ateljees in Los Angeles, waaronder die befaamde Avang Music, bepaal. Ook in
Londen het 'n eie Anglo-Iranse popmusiekstroming begin ontwikkel.

In die Islamitiese Republiek van Iran bepaal die departement van kultuursake
watter popgroepe mag optree, en gewoonlik word van hulle verwag dat hulle die
etiese en morele waardes van die Islamitiese geloof oordra. So mag kunstenaars
tydens konserte nie op die verhoog dans of ander "Westerse" bewegings uitvoer
nie. Westerse musiekstyle soos rock, hip hop en heavy metal is in Iran amptelik
verbode. Dit beteken nie dat daar geen musiekgroepe bestaan wat by hierdie
genres gereken kan word nie - so het Zedbazi, 'n hip hop-groep uit Teheran, ook
in die buiteland bekendheid verwerf. In groot stede soos Teheran en Mashhad
bestaan daar tientalle onwettige ondergrondse groepe wat in die geheim optree,
ondanks alle pogings van polisiekant om hulle op te spoor. Ander musikante het
na die buiteland gevlug.



https://af.wikipedia.org/wiki/Johannesburg

Johannesburg (Xhosa: eGoli, Zoeloe: iGoli, letterlik: "Plek van Goud") is die
vernaamste sake- en bevolkingsentrum van Suid-Afrika met 'n oppervlakte van
1 645 vierkante kilometer en 'n bevolking van 4 434 827 in die metropolitaanse
gebied volgens die sensus van 2011. Die huidige Stad Johannesburg
Metropolitaanse Munisipaliteit is 'n polisentriese metropool wat sowat
vyfhonderd voorstede en dorpsgebiede insluit – naas die vroeëre stadsgebied ook
voorheen onafhanklike munisipaliteite soos Midrand, Sandton en Randburg. Soweto
is tans die grootste voorstad en ook die mees uitgestrekte historiese swart
woonbuurt.

Johannesburg is nie een van Suid-Afrika se drie hoofstede nie (net Pretoria,
Kaapstad en Bloemfontein het besondere status as respektiewelik die
regeringshoofstad, parlementsetel en geregtelike hoofstad), maar dit vervul
nogtans 'n belangrike administratiewe en geregtelike funksie as die hoofstad van
die Gautengprovinsie en setel van die Grondwetlike Hof van Suid-Afrika‎.

Johannesburg is ook die sentrum van 'n verstedelikte gebied met meer as 8
miljoen inwoners wat van Pretoria in die noorde tot by Vereeniging in die suide
strek. Die stad is die derde grootste in Afrika na Kaïro en Lagos, en die
enigste in Afrika wat as 'n wêreldstad of global city beskou word, 'n ekonomiese
masjienkamer wat die hele Suider-Afrika met die wêreldekonomie verbind – onder
meer danksy die plaaslike hoofkantore van mynboureuse en die Johannesburgse
Effektebeurs (JEB) wat op wêreldvlak mededingend is. Met SABMiller en
Anglo-American het daarnaas twee multinasionale ondernemings hul oorsprong in
die Goudstad.

Johannesburg is net een van ongetelde delwerstede wat êrens op aarde op 'n
spesifieke oomblik in die geskiedenis byna oornag ontstaan het. Maar terwyl die
meeste van hulle ná 'n relatief kort tydperk as verlate spookdorpe geëindig het
sodra hul goudvoorrade uitgeput was, is Johannesburg as Suid-Afrika se
laat-Victoriaanse kits- en wonderstad op 'n oorspronklik byna verlate en
windverwaaide plato van die Transvaalse Hoëveld tydens die grootste
goudstormloop ooit gestig om te bly en 'n meteoriese ekonomiese opgang te beleef
nadat Europa se leidende bankhuise die diepvlakmynontwikkeling van die Randse
goudmyne begin finansier het.

Ander dinge was en is tydelik. So het Johannesburg, wat sy boukuns betref, nooit
na die verlede teruggekyk nie. As een van die snelgroeiendste metropole ter
wêreld het Johannesburg dus ook nie geskroom om weg te doen met sy historiese
erfenis nie. Historiese geboue moes plek maak vir nuwe wolkekrabbers, terwyl die
implementering van die beleid van aparte ontwikkeling vir etniese groepe die
sloping van hele woonbuurte soos Sophiatown beteken het.

Vandag is Johannesburg 'n smeltkroes van tale en kulture wat steeds nuwe
aankomelinge van dwarsoor Afrika lok. Die stad, wat nege persent van die
vasteland van Afrika se bruto geografiese produk oplewer, verseker vir sy
inwoners 'n lewenstandaard bo die gemiddelde van Afrika. Sy stadsuitleg met
funksionele buurte soos 'n sentrale en noordelike sakedistrik en honderde
residensiële voorstede, wat 'n groot verskeidenheid sosio-ekonomiese omgewings
en ontwikkelingsvlakke verteenwoordig, sy moderne boukuns en 'n netwerk van
snelweë toon baie ooreenkomste met dié van Amerikaanse metropole.

Net soos in New York Stad, een van Johannesburg se tweelingstede, het 'n wye
kloof tussen arm en ryk en ander sosiale vraagstukke ook neerslag gevind in hoë
misdaadsyfers. Johannesburg is saam met ander Derdewêreldmetropole soos Rio de
Janeiro as een van die gevaarlikste stede ter wêreld gereken.

Johannesburg lê in die oostelike deel van die Hoëveldplato, die sentrale plato
van Suid-Afrika wat deur uitgestrekte glasvlaktes gekenmerk word, en teen die
suidelike uitlopers van die Witwatersrand, 'n lae rotsige bergreeks wat deur die
provinsie Gauteng loop en die waterskeiding tussen die Atlantiese en die Indiese
Oseaan vorm.

Johannesburg strek van Orange Farm in die suide tot by Midrand in die noorde en
grens aan twee ander metropolitaanse gebiede – Pretoria (Tshwane) in die noorde
en Ekurhuleni in die ooste. Met 'n oppervlakte van 1 645 km² het Johannesburg se
metrogebied uitgebrei nes dié van ander groot westerse metropole soos Sydney,
Londen, New York Stad en Los Angeles.

Johannesburg is op 'n gemiddelde hoogte van 1 753 meter bo seevlak geleë – met
die laagste punt op 1 740 en die hoogste punt op 1 810 meter. Dit is naas
Meksikostad en Phoenix in Arizona (Verenigde State) een van min metropole wat
nóg aan die see nóg teen 'n rivier of ander water lê. Kunsmatige bebossing –
meer as tien miljoen bome is in die grasveldlandskap van Johannesburg geplant –
maak van Suid-Afrika se ekonomiese spilpunt een van die groenste metropole op
aarde.

Sneeuvlokkies het wél in die winters van 1981 en 2006 geval. Verder terug in die
verlede het swaar sneeuneerslae, wat met 'n sterk en koue suidewind gepaard
gegaan het, op 10 en 11 September 1936 op die Transvaalse Hoëveld voorgekom. Op
11 September van dié jaar het dit die hele dag in Johannesburg gesneeu. Die
Goudstad is daarnaas, net soos ander plekke op die hoëveld, verskeie kere deur
tornado's getref – soos ook in Oktober 1905, Oktober 1929 en Januarie 1951.

Die Transvaalse Hoëveld is egter ook sonder tornado's 'n gunstelingplek vir
stormjagters – met gereelde donderstorms in die somermaande en indrukwekkende
weerligstrale wat die nagtelike hemel oor Johannesburg verskeur. Donderstorms
gaan gepaard met kort, maar hewige reënbuie, sterk winde en rollende donker
wolke.

Lugbesoedeling bly 'n knelpunt, veral gedurende die wintermaande wanneer die
weswaartse vloei van lugmassas vanuit die Indiese Oseaan deur termiese inversies
belemmer word. Naas motoruitlaatgasse dra die gebruik van steenkool vir
kookdoeleindes en verhitting tot die hoë lugbesoedelingsvlakke by wat veral in
swart woonbuurte meetbaar is.

Die meeste wetenskaplike studies oor die Goudstad het Johannesburg beperk tot
die ruimtelike verwesenliking van ongelyke ekonomiese verhoudinge en
stadsbeplanning binne die raamwerk van die beleid van afsonderlike ontwikkeling.
So is die skrywers van die meeste monografieë oor post-apartheid-Johannesburg
behep met die groei, val en heropbou van 'n etnies gesegregeerde stad. Hulle
dokumenteer en periodiseer die geskiedenis en ontwikkeling van munisipale
administrasie, verstedelikingspatrone en stedelike groei vanaf die koloniale
tydperk tot hede, verduidelik die oorspronge en konsolidasie van etnies
verdeelde woonbuurte of "groepsgebiede" en beskryf hoe die owerheid
rasgebaseerde bevoorregting onder voorwendsel van openbare gesondheid asook
wetgewing aangaande stadsbeplanning en behuising vir een groep beding en ander
daarvan uitgesluit het.

Sommige ondersoeke neem die stad se ontstaansperiode, die laaste kwart van die
19de eeu en die tydperk van ongebreidelde laissez-faire-kapitalisme, as
vertrekpunt en skets 'n oënskynlik eenvormige beeld van 'n stad waar mynbou die
akkumulasie van ongekende hoeveelhede kapitaal vir 'n klein groepie
entrepreneurs moontlik maak, terwyl 'n kosmopolitaanse werkersklas met sy
klassestyd in opstand teen dié bourgeoisie kom – 'n gunstelingonderwerp in
sekere strominge van moderne Suid-Afrikaanse geskiedskrywing wat vasgevang is in
denkbeelde van ekonomiese ongelykhede en uitbuiting. Studies oor Johannesburg se
voorstede laat die kollig op nuwe swart middelklas-elites val wie se aspirasies
en waardes van persoonlike prestasie, status, gesinslewe, ruimte, veiligheid en
sport bes moontlik binne die infrastruktuur van 'n omheinde voorstad vervul en
uitgeleef kan word, al handhaaf hulle nog bande met die tradisionele lewe in
swart woonbuurte.

'n Ander, meer omvattende visie oor Johannesburg is dié van 'n enjinkamer – nie
net van die nasionale ekonomie nie, maar van mense met uiteenlopende etniese,
kulturele, godsdienstige, opvoedkundige en geografiese agtergronde wat versigtig
met mekaar in aanraking kom; van nuwe leefstyle en tegnologieë. As 'n Europese
stad in Afrika of Amerika in Afrika, soos dit al genoem is, kan Johannesburg nie
gereduseer word tot een van die hooftonele van rasseskeiding nie. Die
geskiedkundige gebeurtenisse en prosesse moet ook teen die agtergrond van 'n
globale vloei van mense, idees en goedere ondersoek word.

Sommige navorsers wys daarop dat Johannesburg van begin af sy eie
metropolitaanse leefstyl geskep het. 'n Splinternuwe verbruikerswêreld en nuwe
boutegnieke het skielik op 'n voorheen verlate plato gestalte gekry.
Johannesburgers het al vroeg begin eksperimenteer met die nuutste tegnologiese
ontwikkelinge van die Noordelike Halfrond – voorafvervaardigde boustukke en
ander elemente is vir winkelfasades gebruik, winkelarkades is van prismatiese
glasdakke voorsien, straatbeligting is deur middel van gaslampe voorsien, daarna
is elektriese beligting ingevoer, net soos telefoondrade geïnstalleer is om
finansiële instellings met mekaar te verbind, perdetrems wat hul bestemmings in
die voorstede op borde aangedui het, en vanaf 1892 treine wat die binneland in
die internasionale netwerk van hawens en seeroetes ingeskakel het.

In die Goudstad se georganiseerde uitleg het handelsplekke en kommersiële strate
sentraal gestaan, terwyl die stadsbeeld oorheers is deur banke en ander
finansiële instellings, kantoorgeboue, klubs, en die hoofkwartiere van
mynbouondernemings. Johannesburgers het noue bande gehandhaaf met metropole in
die noorde – die nuutste modes uit Londen, Parys en New York was te koop in
plaaslike winkels, net soos die nuutste Amerikaanse motors, juweliersware, Fin
de siècle-versierings, tekstiele en muurpapiere uit Londen se West End, die
nuutste produklyne van Manchester-katoen en ander goedere wat op die wêreldmark
beskikbaar was.

Mense het al vir die afgelope honderd eeue in die gebied gewoon waar
Johannesburg sou ontstaan. Opgrawings wat op die Melvillekoppies onderneem is,
het 'n ystersmeltkroes opgelewer. Houtskool, wat daarin gevind is, is omtrent
900 jaar oud. Die skalierots wat ook op die koppie voorkom, bevat baie yster.
Argeoloë het ook 'n nedersetting uit die middel-steentydperk (miskien 40 000
jaar gelede) gevind. Daar is ook klipwerktuie wat omtrent 100 000 jaar oud kan
wees. Die argeoloog en ystertydperkspesialis Revil Mason, destyds direkteur van
die argeologiese navorsingspan en navorsingsprofessor verbonde aan die
Universiteit van die Witwatersrand se Departement Argeologie, het soortgelyke
strukture by Klipriviersberg en Waterval (Corriemoor/Northcliff) gevind.

Die plaas Braamfontein sou 'n belangrike deel van Johannesburg word. Die plaas
is in 1858 aan Gerrit Bezuidenhout toegeken, wat dit onmiddellik aan sy broer,
F.J. Bezuidenhout, oorgedra het. Dit was omtrent 1500 morg (3500 hektaar) groot
en is in 1862 in drie verdeel. Die suidelike deel is aan die oorspronklike
eienaar, Gerrit Bezuidenhout, oorgedra. In 1886 was J.J. Lindeque die eienaar
van die suidelike deel wat aan Randjeslaagte gegrens het. Die oostelike deel is
aan F.J. van Dyk verkoop. Na 'n paar tussengangers het Dirk Geldenhuys in 1886
die eienaar geword. Die westelike gedeelte is aan C.W. Bezuidenhout oorgedra. In
1887 is hierdie deel aan Frans en Louw Geldenhuys verkoop vir £4500. Frederick
Jacobus Bezuidenhout het in 1865 die eienaar van Doornfontein geword. Dit was
steeds syne in 1886. Turffontein is in 1859 aan Abraham Smit toegeken. Die plaas
was ook onderverdeel en in 1886 was Paul Andries Ras die eienaar van die
grootste gedeelte daarvan. Langlaagte het 'n lang geskiedenis van
onderverdeling, verskillende eienaars en geskille oor eienaarskap.:p.5

Sedert die 1850's het prospekteerders na goud en ander minerale in die Transvaal
gesoek. Die eerste goudrif is in 1871 in die groensteengordel oos van
Potgietersrus gevind. Die eerste goudmyn is dan ook daar gevestig. In 1874 is
die eerste stoomaangedrewe stampmeul daar in werking gestel. Teen daardie tyd
het die aandag egter na Sabie en Pelgrimsrus verskuif.:p.134 Alec (Kruiwa)
Patterson het in 1873 spoelgoud in die Pelgrimsloop gevind. Dit het op die
Transvaal se eerste groot stormloop van delwers uitgeloop. Elf jaar later het
meeste van die delwers na Barberton vertrek, waar goud ook ontdek is.:p.108 Op
die Witwatersrand was prospekteerders nogal doenig op die Wesrand. Die eerste
myn was naby die huidige Magaliesberg. Daar was nog een op Kromdraai, wes van
Zwartkop. Die enigste suksesvolle myn was Fred en Harry Struben se Confidence
Reef, wat nog in die Kloofendal-natuurreservaat te siene is.:p.30

Johannesburg het sy ontstaan te danke aan die ontdekking van goud. Die metselaar
George Harrison word beskou as die persoon wat die dagsoom van die hoofrif in
Februarie 1886 op die plaas Langlaagte ontdek het toe hy besig was om stene as
boumateriaal vir weduwee Oosthuizen se nuwe skuur op te grawe. Harrison, 'n
boorling van Engeland wat reeds ervaring as delwer op Australiese goudvelde
opgedoen het, het onmiddelik besef dat die ontdekking van 'n gouddraende rif
weens die lae goudinhoud minder opspraakwekkend was as dié van alluviale goud en
slegs tussen een en twee onse goud uit elke ton gemaalde erts ontgin sou kon
word. Daar was dus geen goudkorrels wat maklik opgetel kon word nie.

Die Witwatersrandse goudrif, waar goud van laegraadse erts ontgin kan word,
strek in 'n wye boog sowat 65 km oos van Johannesburg vir sowat 140 km in
weswaartse rigting van waar dit 'n suidwestelike draai na die Vrystaat maak. Die
gouddraende riwwe, wat sowat 2 000 miljoen jaar gelede gevorm is, varieer in
dikte, van 'n tiende van 'n duim tot 100 voet, met 'n gemiddeld van slegs een
voet. Behalwe vir enkele dagsome is hulle geleidelik met duisende voet se harde
gesteentes bedek. Dit verg geologiese speurwerk om dié riwwe op te spoor – en
groot hoeveelhede kapitaal asook ingenieursvernuf om die goud te ontgin.

Op 12 Mei 1886 het hy en George Walker 'n prospekteerkontrak met die eienaar van
die plaas, G.C. Oosthuizen, aangegaan. Kort daarna is die hoofrif ook op
Turffontein en Doornfontein gevind. Die proklamasie wat Langlaagte, Turffontein,
Doornfontein, Randjeslaagte en ander aanliggende plase as openbare delwerye
verklaar het, is op 20 September 1886 uitgereik.:p.33

'n Magdom mense het op die gebied toegesak. Dit was nie net delwers van heinde
en ver nie. Handelaars, spekulante, avonturiers, vakmanne, arbeiders en hoere
het in hul spore gevolg. Een van die eerste aankomelinge was kolonel Ignatius
Ferreira. Hy het sy osse uitgespan op die noordelike grens van Turffontein.
Ander het by hom aangesluit. Met verdrag is die plek Ferreira se kamp genoem.
Later is dit opgemeet en Ferreirasdorp genoem.:p.44 'n Groep Hollandssprekende
Afrikaners het al die pad van Paarl in die Kaap gekom. Hulle het kamp opgeslaan
op die plaas Langlaagte. Die gebied is opgemeet en Paarlshoop genoem. Toe 'n
versoek in Oktober 1886 aan die regering gerig word om dit as 'n dorp te
verklaar, het die staatssekretaris geantwoord dat hulle niks uit te waai het nie
met standplase wat op privaat grond uitgemeet is.:p.44

Op 8 November 1886 is 'n delwerskomitee verkies om die mynkommissaris behulpsaam
te wees.:p.94

Randjeslaagte was 'n driehoekvormige stukkie uitvalgrond wat aan die regering
behoort het. Dit kan vandag nog uitgeken word as die gebied tussen die strate
Commissioner, Claim/Mooi en Diagonal/Clarendon Place. Die landmeter-generaal het
opdrag gegee dat hierdie plaas as 'n dorpsgebied uitgemeet word. Aanvanklik sou
daar 600 standplase wees en hulle moes 50 voet by 50 voet meet. Die eerste
veiling het op 8 Desember 1886 plaasgevind.:p.17

Toe die veiling van standplase aangekondig word, het dit geblyk dat die
standplase nie te koop was nie. Mense sou slegs geregtig wees om die standplaas
te huur vir 'n tydperk en 'n gebou op te rig. Dit is ook bekendgemaak dat
"koelies" slegs in die "arabierreservaat", waarin daar 79 standplase was, kon
huur. :pp.83–92 Die gebruik van hierdie terme behoef verduideliking. Asiërs dryf
al eeuelank handel langs die ooskus van Afrika. Sommige van die groot handelaars
was Goedjaratisprekende Moslems. Sommige van hierdie handelaars het familielede
na die kusdorpe van Afrika gestuur om hul handel te bevorder. Plaaslike inwoners
het na al hierdie handelaars as Arabiere verwys. Met verloop van tyd het hierdie
handelaars ook na die binneland uitgebrei. Die mans is uitgeken aan die tulbande
wat hulle gedra het.:pp.92–93 Die term koelie is aanvanklik gebruik om na 'n
ongeskoolde arbeider te verwys. Hindoe-mans van Indië is in 1860 gewerf om as
arbeiders op Natal se suikerplase te werk. Sommiges het agtergebly nadat hul
kontrakte verstryk het. In Johannesburg was hulle hoofsaaklik marskramers en
kelners.:p.94

Teen 1887 het inwoners begin aandring op 'n dorpsraad of darem 'n
gesondheidkomitee. In November daardie jaar het die president 'n "Gezondheids
Comité" geproklameer. Die gebied is omskryf as die plek Johannesburg, met
inbegrip van die erwe bekend as Marshalldorp en dit wat Ferreira se kamp genoem
word.:p.156 Die komitee se gesag het vir drie myl vanaf die markplein
gestrek.:p.9 Die mynkommissaris en die distriksgeneesheer was ex officio lede
van die komitee. Aanvanklik is die gebied in vyf wyke opgedeel. Vir elke wyk kon
een verteenwoordiger deur die manlike meerderjarige inwoners gekies word. In
1890 is dit in ses wyke opgedeel en elke wyk het twee verteenwoordigers
verkies.:p.114

Julius Jeppe en sy vennoot, ene Ford, het Jeppestown en Fordsburg laat opmeet.
Fordsburg is in Mei 1887 opgeveil. Die aanbiedinge was maar laag want die grond
was moerasagtig en dit was naby een van die myne.:p.45 Arbeiders het daar gaan
woon. Fabrieke, kroeë en "Kafir-eatinghouses" het soos paddastoele verrys.:p.54 
In Oktober 1887 het die regering die suidoostelike deel van Braamfontein gekoop.
Die plan was om uit die stroom wat daarlangs gevloei het water aan die inwoners
van Johannesburg te verskaf. Maar daar was ook groot neerslae kleigrond wat
geskik was vir die maak van bakstene. Die regering het toe besluit om eerder
steenmakerslisensies teen 5 sjieling per maand uit te reik. Lisensiehouers het
sommer gereken dat hulle ook geregtig was om hul eie krot daar op te rig. Die
gebied het baie werklose Hollandssprekende Afrikaners gelok.:p.51 Die krotbuurt
het die bynaam veldskoendorp gekry.:p.52

Die gesondheidskomitee het die eerste bevolkingsopname in 1890 gemaak. Dit het
getoon dat 26 303 mense in die dorp gewoon het. Name van dorpsgebiede wat opduik
is Booysens, Fordsburg, Langlaagte, Koelielokasie, Braamfontein, Auckland Park,
Marshallsdorp, Ferreirasdorp, Johannesburg, Veldtschoendorp, Prospect en
Jeppesdorp. 'n Soortgelyke opname wat in 1892 gedoen is, het aangetoon dat meer
as 41 000 mense in Johannesburg gewoon het.:p.173 Die dorp het so gegroei dat
die gesondheidskomitee teen 1896 sy eie direkteur van sensus kon aanstel. Daar
is besluit om op 15 Julie 1896 sensus te neem van die bevolking van die
goudstad. Daar is bevind dat die bevolking 102 078 was. Daar was 50 907
Europeane (oftewel blankes), 952 Maleiers, 4 807 Asiate en 42 533 naturelle.
Amper 29 000 van die naturelle het in kampongs op die myne gewoon. Slegs 2 036
van hulle was in die Transvaal gebore. Daar was 2 489 Moslems en 1 822 Hindoes.
24 500 Europeane was in Afrika gebore.:pp. 174–5

Gedurende 1893 het die regering begin met die opmeet van 'n lokasie vir Maleiers
op hul grond noordwes van Veldskoendorp. Nie minder as 1 285 persele is
uitgemeet. Intussen het die ZAR-burgers in veldskoendorp hul lot by die regering
bekla. Die regering besluit toe om meer as 400 van die persele aan verarmde
Afrikaners toe te ken. Die woongebied sou Vrededorp heet.:p.52:p.177 160
standplase is ook op die steengroewe uitgemeet en aan burgers toegeken. Hierdie
dorpsgebied is Burgersdorp genoem. Die regering het net verlang dat die burgers
2/6 per maand vir standplaaslisensies betaal.:p.53 Van die lokasie vir Maleiers
het niks gekom nie. Die gebied is later vir die Brixtonbegraafplaas gebruik.

Aan die noordekant van die stad het die skatryk mense van die stad begin om hul
huise in die nuwe voorstad, Parktown, te bou. Die eerste een was Sir Lionel
Philips, wat sy herehuis "Hohenheim" in 1894 laat bou het. Ongelukkig was die
huis in die pad toe die nuwe akademiese hospitaal in 1972 in Parktown gebou is
en dit moes platgeslaan word. "Sunny Side Park" was ontwerp deur Frank Emley en
dit was die woning van Hennen Jennings. "The View" is voltooi in 1897 en het aan
Sir Thomas Cullinan behoort.

Dit was eers in 1897 wat 'n stadsraad vir Johannesburg goedgekeur is ingevolge
Wet 9 van 1897. Die gebied is in 12 wyke opgedeel. Die raad sou uit 24 verkose
lede bestaan en helfte van hulle moes burgers wees.:p206 Twee jaar later het die
oorlog uitgebreek en vreemdelinge, insluitend swartes, het gevlug.

Ondanks onderhandelinge tussen enkele mynbesitters en die ZAR-regering in
Pretoria vir 'n vreedsame skikking en die voortsetting van mynbedrywighede in
Johannesburg, het die begin van die gewapende konflik tussen die Boererepubliek
en die Britse Ryk in Oktober 1899 tot die sluiting van myne en die ontruiming
van die Goudstad gelei.[verwysing benodig]

Drie verskillende migrasiestrome het uit die Goudstad beweeg wat sy latere
ontwikkeling en bevolkingsamestelling ingrypend sou raak. Uitlanders het hulle
in die Kaapkolonie en in Natal hervestig, veral in Kaapstad en Durban, en nie
almal het ná die einde van die oorlog na Johannesburg teruggekeer nie.
Afrikanermans het by die Boerekommandos aangesluit, terwyl swart mynwerkers, wat
deur die oorlog werkloos gelaat is, na hul landelike woonplekke elders in die
land getrek het.

Behalwe vir die tydelike verlies aan inkomste, waaraan sowel die mynbedryf asook
mynwerkers gely het, het die oorlog min uitwerking op Johannesburg gehad.
Afgesien van die Castle-brouery se voorrade aan ligte aalbier, wat blykbaar deur
dorstige ZAR-burgers geplunder is, het die toepassing van aandklokreëlings deur
die opeenvolgende Republikeinse en Britse militêre administrasies verseker dat
verlate woonhuise en winkels nie geplunder is nie, selfs gedurende die
kortstondige chaos wat ontstaan het toe Britse magte Johannesburg op 31 Mei 1900
ingeneem het.

Die tweede Anglo-Boereoorlog het in Oktober 1899 uitgebreek. Sewe maande later
was Lord Roberts in Johannesburg. Onder sy aanvoering is 'n "Imperial Government
Municipality" vir Johannesburg ingestel. Lord Milner is in Mei 1901 as
administrateur van die Transvaal aangestel. Hy het die Johannesburg Munisipale
Proklamasie (Nr. 16 van 1901) uitgevaardig ingevolge waarvan twaalf genomineerde
lede van die stadsraad Johannesburg moes bestuur. In Desember 1903 is die raad
deur 30 verkose lede vervang. :p.228 Proklamasie 13 van 1902 het die grense van
Johannesburg tot 79 vierkante myl uitgebrei. :p.230

Johannesburg was aanvanklik eerder 'n groot delwerskamp wat uit tente en
ossewaens bestaan het. Vervolgens het dit tot 'n groot myndorp en uiteindelik
tot 'n werkersklasstad gegroei. Die groeiende mynbedryf het 'n magtige stroom
immigrante op die stad laat toesak, waaronder mynwerkers uit Cornwall en
Australië; mynbouingenieurs en ander spesialiste uit Skotland en die Verenigde
State; maar ook Franse, Italianers, Grieke en Jode uit Pole en Rusland wat weens
armoede, werkloosheid en diskriminasie na Suid-Afrika geëmigreer het.

'n Minderheid Afrikaanssprekendes het 'n heenkome in Johannesburg se bou- en
vervoerbedryf gevind; Swart mynwerkers uit Mosambiek, Transvaal en die Kaap is
as ongeskooldes deur die mynboubedryf in diens geneem, terwyl Swartes uit Natal
as huisbediendes en klerewassers aangestel is. Drie jaar ná sy stigting het die
bevolking op 40 000 gestaan, en in 1904 op meer as 80 000. Kort voor lank het
Johannesburg Kimberley verbygesteek om die ekonomiese spilpunt van Suid-Afrika
en 'n trekpleister vir Britse beleggings te word. Dit het binne vyf dekades tot
'n stad met meer as een miljoen inwoners gegroei en noue bande met
internasionale finansiële sentrums soos die City of London gehandhaaf.

Moderne vervoergeriewe was 'n voorvereiste om die Goudstad by die Britse en die
wêreldekonomie in te skakel. Die eerste spoorwegverbindings het Johannesburg in
die 1890's bereik. Goud en ander uitvoergoedere kon binne sowat drie weke na
enige bestemming wêreldwyd vervoer word. Maar die stad se vooruitgang op dié
gebied is deur die destydse parlement van die Zuid-Afrikaansche Republiek (ZAR),
die Volksraad, en president Kruger ernstig in die wiele gery. Kruger het enige
vorm van meganiese vervoermiddels as 'n bedreiging vir die Afrikaners se
monopolie op vervoer beskou – en vervoer kon in die destydse ZAR net ossewaens
beteken. Om desondanks die Volksraad se toestemming vir die bou van die eerste
spoorlyn te verkry wat vanaf 1891 goedere en passasiers tussen Johannesburg en
Boksburg vervoer het, is daarna amptelik as Randtrem verwys.

In 1892 is die hoofroete na die Kaap voltooi wat Johannesburg via Kimberley met
Kaapstad verbind het. Weereens het ZAR-amptenare, onder wie se beheer
spoorvervoer op Transvaalse gebied geval het, die vervoer van goedere uit die
"Engelse" gebiede van Suid-Afrika probeer belemmer deur hoë tariewe daarop te
hef. As 'n teenmaatreël is goedere naby die Vaalrivier van treine op ossewaens
oorgelaai en só na die Goudstad vervoer.

Kruger se vergeldende reaksie hierop was om die driwwe, wat gebruik is om oor
die Vaalrivier te kom, te laat sluit – in weerwil van 'n bestaande ooreenkoms
wat ná die Eerste Vryheidsoorlog van 1880/81, waardeur die ZAR sy
onafhanklikheid herwin het, tussen die Verenigde Koninkryk en die ZAR gesluit
is. Gemoedere het hoog geloop, en daar was sprake van dreigende oorlog, maar
uiteindelik is die driwwe heropen.

In 1897 het Johannesburg se myne 27 persent van alle goud opgelewer wat
wêreldwyd ontgin is. Die ongekende groei van die Goudstad was aan die sakevernuf
van mynboumagnate soos Cecil John Rhodes en die sogenaamde Randlords te danke,
maar ewe goed aan die beskikbaarheid van goedkoop mannekrag. In 1889 het Rhodes
saam met ander magnate die Kamer van Mynwese tot stand gebring wat dekades lank
indiensneming, loontariewe en werksomstandighede in plaaslike myne bepaal het.
In 1893 is regulasies opgestel waarvolgens nie-blankes beperk sou bly tot
ongeskoolde werk – een van die hoekstene van die latere beleid van
rasseskeiding. Alhoewel die stad se eie myne lank reeds gesluit is, omrede die
gouderts uitgeput is en nuwe afsettings elders gevind is, staan Johannesburg
steeds in Zoeloe bekend as iGoli (plek van goud).

Sauerstraat markeer die ingang tot Johannesburg se eerste rooiligdistrik wat as
Frenchfontein bekend gestaan het. Die 19de eeuse middestad van Johannesburg was
'n digbevolkte kwartier waar die destyds oorwegend manlike bevolking dikwels in
losieshuise gehuisves is, terwyl gesinne merendeels in sinkhuise gewoon het.
Kroeë en eetplekke was volop. Daar was reeds 'n groter aantal indrukwekkende
Victoriaanse tweeverdieping-woonhuise met kunsvolle gietysterversierings – en
soms twyfelagtige reputasie. Dit was sulke statige geboue wat georganiseerde
misdaadbendes as hul hoofkwartiere gekies het. Kriminele van dwarsoor die wêreld
het na die Goudstad gekom om hier bordele te bedryf – naas kroeë die
hoofvermaakplekke vir ongetroude manlike inwoners. Dikwels was drank en
kommersiële seks onder een dak beskikbaar aangesien baie van Johannesburg se
byna driehonderd drinkplekke oor agterkamers beskik het om in die behoefte van
vroulike geselskap te voorsien. Hier het kroegmeisies die omset van baie kroeë
opgestoot. Een van die mees berugte bordele, Green House, was in Sauerstraat
geleë.

Terwyl Johannesburg aan 'n verskeidenheid kulturele, ekonomiese en
argitektoniese invloede uit ander dele van die Britse Ryk en elders blootgestel
is, het die stad gaandeweg sy eie metropolitaanse karakter en leefstyl begin
ontwikkel. Een van die hooftrekke van Johannesburg se stadskarakter was die
groot invloed wat handel, mynbou en nywerhede op die argitektuur van die
middestad uitgeoefen het. Die hoofkwartiere van banke en mynboumaatskappye,
kantoorgeboue en klubs het die stadsbeeld gevorm. Afdelingswinkels het
ingevoerde verbruikersgoedere uit Europa en Noord-Amerika verkoop, en daar was
min nuwe oorsese tegnologiese ontwikkelings en uitvindings wat nie op een of
ander manier in die Goudstad getoets is nie – winkels wat met voorafvervaardigde
bouelemente opgerig is, gaslampe en later elektriese straatligte, telefoondrade
wat die kantoorgeboue van finansiële ondernemings met mekaar verbind het,
perdetrems wat passasiers na voorstede vervoer het en vanaf 1892 ook spoorlyne
na die kus. Die eerste elektriese trems is in 1906 in bedryf gestel.

Die ingewikkelde sosiale strukture en stadsbeplanning is vir die grootste deel
van die 20ste eeu deur twee beslissende faktore oorheers: klas en velkleur.
Omstreeks 1900 het Johannesburg reeds die tipiese kenmerke van 'n rasgebaseerde
stedelike nedersetting in Suid-Afrika getoon. Swart werkers was verplig om passe
te dra, is van sypaadjies en openbare ruimtes verban, is net in veewaens deur
die Rand-trems vervoer, het geen toegang tot openbare vervoergeriewe gehad nie
en was grotendeels beperk tot substandaardbehuising soos enkelgeslag-mynkoshuise
en die bediendekamers van wit woonhuise. Hul toegang tot alkoholiese dranke is
beperk, hulle moes lang ure fisies hard werk vir lae lone en is hoegenaamd geen
politieke regte toegestaan nie. Kenmerkend genoeg is swart Suid-Afrikaners in
Johannesburg tot en met 1927 onder dieselfde administrasie ('n munisipale
komitee) geplaas as dieretuine.

Sosiaal-ekonomiese ongelykheid was desondanks geen kwessie van velkleur nie. Ook
blanke werkersklas- en laer-middelklas-gesinne, onder wie baie
Afrikaanssprekende armblankes, is uit hul tradisionele woonbuurte in die
middestad verdryf en in westelike voorstede hervestig. Sanitasie en openbare
gesondheid is as hoofredes aangevoer wanneer krotbuurte gesloop is. In die vroeë
20ste eeu het Johannesburg reeds uit funksionele sones bestaan waarby 'n
hoofroete, wat in wes-oostelike rigting geloop het, die Engels- en
Afrikaanssprekende laer middelklas van mekaar geskei het. Mynbousones het as
cordon sanitaire tussen die digbevolkte suidelike voorstede en die uitgestrekte
welvarende wit voorstede in die noorde gefungeer. Swart, bruin en Asiatiese
bewoners is in etniese woonbuurte gehuisves.

Die nugtere benaming South Western Township, verkort tot die akroniem Soweto,
verduidelik dat dié uitgestrekte swart woonbuurt volgens die beleid van
rasseskeiding en die beperking van burgerregte tot die bewoners van swart
tuislande niks meer kon wees as 'n unplace for unpersons nie, 'n woekerende
stedelike oerwoud waarvan die stedelike funksies tot dié van 'n bron van
mannekrag vir die blanke Johannesburg beperk is, soos die Britse skrywer,
geskiedkundige en televisie-aanbieder Keith Kyle (1925–2007) dit in 'n artikel
in die London Review of Books beskryf het.

Newtown, 'n uitgestrekte stadsdeel in die middestad wat deur spoorweglyne in die
noorde, die M2-snelweg in die suide en in die ooste en weste deur respektiewelik
West- en Quinnstraat begrens word, staan sentraal in hierdie pogings. Die nuwe
Nelson Mandelabrug, wat Newtown met Braamfontein verbind en sowat 3 000 motors
per uur kan dra, dien as 'n maklike toegangspoort na die herontwikkelde
stadsdeel. Newtown is tans 'n gebied met gemengde gebruik wat danksy sy
kulturele lewe 'n besondere karakter het. Hier is die befaamde Markteater
(Market Theatre) geleë wat sedert 1974 as 'n skouburg vir nie-rassige toneelkuns
bekendheid verwerf het. Die teater, wat in 'n verlate Edwardiaanse markgebou
ontstaan het, het tot 'n eersterangse instelling gegroei waar sommige van
Suid-Afrika se voorste akteurs en toneelskrywers 'n platform verkry het.

Vandag huisves die kompleks drie teaters en twee kunsgalerye. Op Saterdae word
'n weeklikse vlooimark by die teater gehou. Vlakby die kompleks lok Oriental
Plaza met talle winkels besoekers.

Johannesburg is steeds besig om uit te brei en nuwe aankomelinge te lok,
alhoewel ook hierdie proses met onsekerhede en konflikte gepaard gaan. Op 11 Mei
2008 is buitelandse immigrante uit buurlande soos Zimbabwe en Mosambiek in die
Swart woonbuurt Alexandra deur 'n woedende skare aangerand. Geweldpleging het in
die volgende dae ook na die middestad en ander Swart woonbuurte versprei en
altesaam meer as vyftig menselewens geëis. Buitelanders word daarvan beskuldig
dat hulle Suid-Afrikaners van skaars werkgeleenthede, behuising en voordele
ontneem en word daarnaas geblameer vir baie voorvalle van misdaad.

'n Tweede kenmerk van Johannesburg se sosiale ontwikkeling sedert 1994 is die
ontstaan van omheinde woonbuurte en kantoorkomplekse. So is 'n groot aantal
werksgeleenthede in diensgebaseerde kantoorgeboue in die noordelike voorstede
geskep. Opvallend is die toenemende polarisering van inwoners volgens inkomste
en beroep, terwyl velkleur as derde faktor 'n steeds minder belangrike rol speel
namate 'n nuwe swart middelklas tot stand kom. Na hierdie ekonomiese en
demografiese prosesse, wat aan die stad 'n sterk polisentriese karakter gee,
verwys navorsers as "sitadelisering" (citadelization).

Ná die einde van rasseskeiding is anti-Apartheidaktiviste en ou comrades, toe
die verantwoordelikheid vir die administrasie van 'n snelgroeiende metropool met
baie onopgeloste moeilikhede in hul hande gelê is, aan die onaangename
werklikhede van 'n verdeelde stad blootgestel.

Versnellende verstedeliking, ongekontroleerde immigrasie van arm swartes en
grootskaalse emigrasie van gekwalifiseerde blankes, asook stadige ekonomiese
groei het die herstrukturering van Johannesburg verder bemoeilik. Nadat dekades
van rasseskeiding met 'n kunsmatige etniese hiërargie die sosiale ongelykhede
binne die tradisionele rasgroepe oordek en versluier het, wys sosioloë op die
noodsaaklikheid om die ou retoriek van rassestryd te laat vaar en die
veranderende strukturele oorsake vir sosiale ongelykhede binne die
stadsbevolking te analiseer.

Johannesburg het voor dieselfde uitdagings te staan gekom soos ander metropole
in die vroeë 21ste eeu. Al moet 'n groot persentasie van die stadsbevolking as
arm gekategoriseer word, is daar nogtans 'n sterk middel- en hoërmiddelklas met
al die kwalifikasies wat nodig is om in 'n geglobaliseerde ekonomie mee te ding
en met die nodige inkomste om hulself by internasionale stedelike verbruiks- en
leefstylpatrone aan te pas. Hul aspirasies en verwagtinge word weerspieël in die
stadsregering se nogal gewaagde aanspraak op die status van 'n wêreldklasstad op
die vasteland van Afrika, maar kontrasteer en bots met die belange van
benadeelde stadsbewoners. Plaaslike besigheidselites sal moontlik nie bereid
wees om onbeperk by te dra tot die bestryding van armoede nie.

Die ingrypende verandering, wat die Goudstad se ekonomiese basis ondergaan,
strek verder as die agteruitgang van tradisionele bedrywe soos mynbou en
nywerhede sedert die middel van die 1970's en die daaropvolgende doelgerigte
ekonomiese herstrukturering waartydens die beleid van invoervervanging laat vaar
is ten gunste van uitvoerbevordering. Tans word die klemtoon gelê op die
ontwikkeling van Johannesburg as 'n spilpunt van hoëtegnologie vir markte suid
van die Sahara. Die oorgang tot 'n groeigerigte ekonomie en die toepassing van
neoliberale hervormings is in Suid-Afrika sonder druk van buite en regstreekse
intervensie van die Internasionale Monetêre Fonds en die Wêreldbank
bewerkstellig.

'n Ander, nie-doelgerigte en onbeplande aspek van ekonomiese oorgang is die
groei van ekonomiese informaliteit. So word die bestuur en integrasie van die
informele sektor, waarin 'n groot persentasie van die arm bevolking 'n heenkome
moet vind, as 'n nuwe uitdaging vir beleidmakers beskou.

Terwyl die privaat- en openbare sektor nog besig is om hul verhouding nuut te
onderhandel, beweeg sake reeds in die rigting van privatisering, waarby dié
proses nie beperk bly tot infrastruktuur en diensverskaffing nie, maar raak dit
ook ander terreine soos regulasies vir grondontwikkeling, boukodes en
maatskaplike dienste. Kwessies soos die impak van privatisering op Johannesburg
se arm inwoners, waaronder veranderende werksomstandighede, die bekostigbaarheid
van behuising en algemene sosiale geregtigheid, word nuwe uitdagings vir 'n
demokratiesverkose administrasie.

Een van Johannesburg se binnestedelike buurte, Maboneng (die naam beteken "Plek
van Lig" in Sotho), het danksy die inisiatief van 'n privaat onderneming 'n
merkwaardige hergeboorte beleef.[verwysing benodig]

Nog in die vroeë 21ste eeu, toe die buurt merendeels uit leegstaande stoorhuise
bestaan het en net soos ander dele van Johannesburg se historiese middestad deur
misdaad geteister is (fotograwe van die nuusblad The Star kon foto's van
motorkapings maklik vanuit hul kantoorvensters neem), is Maboneng deur die
meeste stadsbewoners vermy.

In 2008 het die Suid-Afrikaanse entrepreneur Jonathan Liebmann, wat een jaar
tevore die eiendomsontwikkelingsonderneming Propertuity gestig en homself in die
buurt gevestig het, die eerste gebou in Maboneng gekoop. Intussen is 'n
veertigtal eiendomme in die buurt herontwikkel. Kuns staan sentraal in Liebmann
se wenresep vir die herontwikkeling van Maboneng. So het hy 'n reusemuurskildery
– 'n portret van Nelson Mandela wat oor tien verdiepings strek – in opdrag gegee
om die buurt ook visueel aantrekliker te maak.

Grense is geleidelik verskuif en nuwe uitdagings aangepak soos die Work & Art
Building en Maboneng se vlagskip-verblyfplek en hotelprojek, Hallmark House. 'n
Groot verskeidenheid besighede het hulle in die buurt gevestig, waaronder
restaurante en vermaakplekke, winkels en kunsgalerye, en The Bioscope,
Suid-Afrika se enigste onafhanklike rolprentteater. Daarnaas het ook nuwe
kantoorruimtes en geriewe vir ligte nywerhede ontstaan.

Kritici voer aan dat Liebmann met sy ontwikkelingsprojekte gentrifikasie
bevorder en huisvesting in Maboneng onbekostigbaar vir plaaslike inwoners maak,
maar die entrepreneur wys daarop dat sy projekte van Maboneng 'n gemengde
inkomstebuurt gemaak het wat sowel residensieel van aard is asook nuwe besighede
lok. Maboneng het intussen sy eie webtuiste en nuusbrief geskep.

34% van Johannesburg se inwoners praat Nguni-tale as hulle huistaal, 26%
Sotho-tale, 19% Engels en 8% Afrikaans. 29% van die volwassenes het matriek, 14%
'n tersiêre opleiding (universiteit of technikon), 15% het 'n basiese
skoolopleiding en 7% van die bevolking is ongeletterd.

Sedert 1994 het munisipale Johannesburg uitgebrei om as Unicity elf gebiede in
te sluit wat voorheen onafhanklike plaaslike owerhede gehad het, naamlik:

Johannesburg is die ekonomiese en finansiële sentrum van Suid-Afrika waar die
hoofkwartiere van sowat driekwart van die land se groot maatskappye gesetel is.
Die Goudstad genereer 16% van die bruto nasionale produk en dra sowat 40% tot
Gauteng se ekonomie by. Die Johannesburgse Effektebeurs is met 'n kapitalisering
van sowat 182 miljard VS-$ die grootste in Afrika. Van die Johannesburgse
beroepsbevolking is sowat 5 persent in die mynbou, 16 persent in die nywerheid,
33 persent in dienste en administrasie, 21 persent in die handel, 13 persent in
die finansiële sektor en 6 persent in die vervoerbedryf werksaam.

In die 1920's het dit Kaapstad verbygesteek as die grootste stedelike
nedersetting in Suid-Afrika. In 1936 is na Johannesburg ter geleentheid van die
Britse Rykstentoonstelling as die grootste en digbevolkste Europese stad in
Afrika verwys.

Die Johannesburgse Effektebeurs (JEB) is tans die 19de grootste ter wêreld
volgens markkapitalisasie en het ook tot die grootste en belangrikste
effektebeurs op die vasteland van Afrika ontwikkel. Sy daaglikse omset is hoër
as die gesamentlike omset van alle ander effektebeurse in Afrika oor 'n tydperk
van meerdere maande.

Die JEB het sy ontstaan aan die eerste Suid-Afrikaanse goudstormloop in 1886 te
danke. Nog in die volgende jaar het 'n Londense sakeman, Benjamin Minors
Woollan, die Johannesburg Exchange & Chambers Company gestig om in die behoeftes
van mynbouondernemings en finansiële instellings te voorsien. Hieruit het die
JEB voortgespruit wat op 8 November 1887 amptelik gevestig is. Die eerste
onderneming wat genoteer is, was Woollan se Johannesburg Chambers and Company.

Die effektebeurs is aanvanklik in 'n gebou op die hoek van Commissioner- en
Simmondsstraat gevestig wat reeds ná drie jaar te klein geraak het en uitgebrei
moes word. Later is effekte selfs op straat verhandel nadat 'n deel van
Commissionerstraat met kettings afgesper is. In 1903 het die JEB in 'n nuwe
gebou in Hollardstraat ingetrek wat 'n hele straatblok beslaan het. Ná die
Tweede Wêreldoorlog het 'n nuwe gebou op dieselfde erf ontstaan wat sy deure in
Februarie 1961 geopen het. Die laaste JEB-hoofkwartier in Johannesburg se
middestad is in 1978 in Diagonaalstraat 17 geopen voordat die JEB in September
2000 na sy huidige gebou in die voorstad Sandton verskuif is.

Ná die afkondiging van die eerste wetgewing oor finansiële markte in 1947 het
die JEB in 1963 tot die Wêreldfederasie van Effektebeurse (World Federation of
Exchanges) toegetree en in die vroeë 1990's oorgeskakel na 'n elektroniese
handelstelsel. In 2001 is 'n ooreenkoms met die Londense Effektebeurs (LEB)
aangegaan wat wedersydse handel vergemaklik het en gelyktydig oorgeskakel na die
LEB se handelstelsel. Ná die invoering van 'n nuwe regsvorm in 2005 het die JEB
sy eie aandele op 5 Junie 2006 begin noteer.

In die vroeë 21ste eeu het die JEB sy bedrywighede uitgebrei met die skepping
van 'n alternatiewe handelsplatform vir klein en middelgroot ondernemings, AltX,
en Yield X vir rente- en buitelandse valuta-instrumente, en die oorname van twee
bykomende handelsplatforms, die South African Futures Exchange (SAFEX) en die
Bond Exchange of South Africa (BESA) in respektiewelik 2001 en 2009. Tans is
daar vyf finansiële handelsplatforms vir effekte en derivate.

Boomaanplantings speel 'n belangrike rol by omgewingsbewaring in verstedelikende
Suid-Afrika. Naas hul versierende effek dra bome ook daartoe by om die
kweekhuiseffek in bedwang te bring en verminder geraasvlakke. Wanneer warm lug
vanaf geasfalteerde paaie opstyg, dien bome as 'n natuurlike verkoelingsmiddel
in dig beboude stedelike omgewings. Daarnaas absorbeer hulle koolstofdioksied
wat deur motors vrygestel word, en sit dit om na suurstof. So kan 'n oppervlak
van een akker, wat bebos is, 'n gemiddeld van 2,6 ton koolstof per jaar stoor en
daagliks genoeg suurstof vir 18 mense verskaf. 'n Volgroeide boom met blare
verskaf binne slegs een seisoen dieselfde hoeveelheid suurstof wat tien mense in
'n hele jaar inasem.

In stedelike omgewings sonder bosbedekking gaar geplaveide oppervlakke soos
strate en parkeerterreine genoeg sonwarmte op om die lugtemperatuur tot 35 °C te
laat styg. Sulke "hitte-eilande" dra daartoe by dat die kwik in beboude
stedelike gebiede vyf tot agt grade hoër styg as in die omgewing.

Met meer as tien miljoene bome lyk die Goudstad op satelliet-opnames soos 'n
uitgestrekte reënwoud. So maak Johannesburg met trots daarop aanspraak dat dit
lankal tot die wêreld se grootste stedelike bosgebied gegroei het. Daar is meer
as vier miljoen bome is in privaat tuine dwarsoor die voorstede en 'n bykomende
2,5 miljoen in parke, op begraafplase, in natuurreservate, bewaringsgebiede,
langs paaie en op sypaadjies. Hul waarde is reeds in 2004 op sowat ZAR13 miljard
beraam.

Sommige van Johannesburg se bome is al in die vroeë 1900's geplant toe die
destydse munisipale afdeling vir parke begin het om sypaadjies met bome te
versier. Boomaanplantings was aanvanklik beperk tot blanke woonbuurte, en eers
in die 1950's is daarmee begin om ook die lewensgehalte van Soweto se inwoners
deur bomaanplantings op sypaadjies te verbeter. Tans geniet die bebossing van
voorheen benadeelde woonbuurte voorkeur. So het City Parks in 2006/7 21 653 bome
geplant, teenoor net 3 578 in die vorige jaar.

Die Greening Soweto-projek, wat in 2006 met die aanplanting van 6 000 bome
geloods is, word as Johannesburg se grootste "groen rewolusie" beskou. Daar word
beoog om die Goudstad se grootste swart voorstad deur die aanplanting van
200 000 bome in 'n stedelike bos te omskep.

Vir die ontginning van goud en uraan aan die Witwatersrand is soms twyfelagtige
metodes soos byvoorbeeld suurmyndreinering gebruik – ondergrondse water, wat met
sure en swaar metale besoedel en soms radioaktief is, is uit die myne gepomp en
in groot bekkens gestoor. Daagliks word miljoene liter giftige onbehandelde en
ongefiltreerde water vrygestel.

Groot hoeveelhede suurwater was in Augustus 2010 nog sowat 600 meter benede die
oppervlak, maar het op hierdie tydstip reeds met tussen 0,6 en 0,9 meter per dag
boontoe gestyg. Dit hou 'n bedreiging vir die sentrale sakekern van Johannesburg
en die Witwatersrand se watervoorraad in.

Johannesburg word deur verskeie lughawens bedien, maar slegs een van hulle is
binne die stad se munisipale grense. Die grootste een, O.R. Tambo Internasionale
Lughawe, is digby Kemptonpark in die Ekurhuleni Metropolitaanse Munisipaliteit.
Lanseria Lughawe is noord van Johannesburg en geleë in die
Wesrand-distriksmunisipaliteit. Die Randse Lughawe is in Germiston, ook in
Ekulhulweni. Grand Central Lughawe is in Midrand in Johannesburg.

Johannesburg is baie goed met die res van Suid-Afrika verbind. Die N1, N3, N12,
N14 en N17 nasionale paaie is verbind met die stad se paaie; die meeste met die
Ringpad. Die Ringpad is 'n snelweg reg rondom Johannesburg en bestaan uit die
Westelike Verbypad, die Oostelike Verbypad en die Suidelike Verbypad.

Johannesburg se Parkstasie, die grootste in Afrika, dien as die Goudstad se
hoofstasie. Die stasie is in die middestad net noord van die sakekern tussen
Braamfontein en Newtown geleë, op 'n straatblok wat deur Rissik-, Wolmarans-,
Wanderers- en Noordstraat begrens word. Die stasie, waar sowel plaaslike
pendelaars- asook langafstandtreine aandoen, word deur PRASA bedryf en is langs
die Witwatersrand se hoofspoorroete geleë wat in oos-westelike rigting vanaf
Krugersdorp tot Germiston loop. 'n Afsonderlike ondergrondse stasie dien
daarnaas as die suidelike terminus van die Gautreindiens.

Die oorspronklike stasiegebou – destyds nog Park Halt genoem – het vanaf 1895 in
opdrag van die ZAR-regering ontstaan en is deur die Nederlandse argitek Jacob
Klinkhammer ontwerp. Die stasie se staaldak is tussen 1896 en 1897 in Rotterdam
vervaardig. In 1995 is dit verskuif na die Nelson Mandela-brug in Newtown. In
1930 het 'n nuwe stasiegebou volgens 'n ontwerp van die argitek Gordon Leith
ontstaan. Maar eers tussen 1948 en 1965 het die stasie sy huidige gestalte gekry
toe dit volledig omgebou is.

Metrorail Gauteng verskaf vervoer aan pendelaars vanaf en na Vereeniging in die
suide, Nigel in die ooste, Randfontein en Oberholzer in die weste en
Olifantsfontein in die noorde. Daarnaas word roetes na Pretoria bedien.

Shosholoza Meyl se langafstandtreindienste verbind die Goudstad met Kaapstad,
Durban, Port Elizabeth, Oos-Londen en Bloemfontein.

Alhoewel Suid-Afrikaanse stede toenemend vir motors gebou word, beskik net 'n
minderheid Suid-Afrikaanse huishoudings oor hul eie voertuig sodat 'n groot
persentasie werknemers op openbare vervoer aangewese is. Minibusse, die
belangrikste informele openbare vervoermiddel in Johannesburg wat elke hoek van
die Goudstad dek, bied busdienste op klein skaal sonder vaste tydroosters of
bushaltes aan en is die goedkoopste manier vir honderdduisende swart pendelaars
uit die voorstede om hul werkplekke te bereik. Passasiers wys die gewenste
bestemming met 'n reeks handtekens. Die slegte toestand van baie minibusse en
gevaarlike bestuurpraktyke hou egter 'n gevaar vir passasiers en ander
padgebruikers in.

Die openbare busdiens Metrobus is in 2000 gestig en word deur die Stad
Johannesburg besit. Met 'n vloot van 532 busse wat dienste op 80 geskeduleerde
roetes en 130 skoolroetes verskaf, is Metrobus die tweede grootste munisipale
busdiens in die land. Ses busse voorsien in die besondere behoeftes van
rolstoelpassasiers.

Metrobus vevoer daagliks sowat 90 000 passasiers. Een van sy besondere doelwitte
is die verskaffing van busdienste vir besoekers van groot gebeurtenisse soos
sportwedstryde.

Johannesburg se openbare biblioteke is 'n spilpunt van opleiding aangesien hulle
vir die publiek nie net toegang tot boeke, tydskrifte en oudio-visuele materiaal
bied nie, maar ook lesings, uitstallings, onderhoude, programme vir jeugdiges en
bejaardes en geletterdheidsklasse aanbied. 'n Tagtigtal stasionêre biblioteke in
Johannesburg se sewe streke (met enkele nuwes in aanbou) word aangevul deur
mobiele satelliet-biblioteke wat dienste aan die bevolking van afgeleë gebiede
verskaf. Hoewel die getal Johannesburgers, wat biblioteekgeriewe gebruik, aan
die toeneem is, gebruik kinders en jongmense dit meestal om te studeer,
navorsing te doen of vir internettoegang wat in 2015 deur 67 van altesaam 87
biblioteke in die Goudstad verskaf is.

Die Biblioteek Johannesburg, wat in Markstraat in die middestad geleë is, dien
as die Goudstad se hoofbiblioteek, met 'n kwartmiljoen lede en meer as 1,5
miljoen boeke, tydskrifte, oudio-visuele en ander materiaal in sy versameling.
Sy sentrale afdeling huisves Africana in die Harold Strange-versameling
(insluitende navorsingsmateriaal oor die geskiedenis van Johannesburg en mynbou
in Suid-Afrika), die Michaelis-kunsversameling, die versameling vir uitvoerende
kunste, die dagblad- en beeldversameling en die kinderboekeversameling.

Die huidige biblioteek, wat vanaf 1931 volgens 'n ontwerp van die Kaapstadse
argitek John Perry (1875–1943) in die Italianate-boustyl ontstaan het, het sy
deure in 1935 as opvolger van twee ouer geboue geopen – die Ou Kerkgebou wat die
biblioteek tussen 1893 en 1898 gehuisves het (met die doel om vir jong mans 'n
alternatief tot kroegbesoeke te bied) en die Kerkstraatbiblioteek wat in 1898
opgerig is. Sy versameling was destyds net vir lede toeganklik wat op die
biblioteek ingeteken en lidgeld betaal het. Ondanks die ferm opposisie van
sommige lede het 'n biblioteeksvergadering in 1923 besluit om die biblioteek aan
die stadsrad oor te dra. Vervolgens is dit as een van Suid-Afrika se eerste
groot uitleenbiblioteke bedryf. In 1974 het dit nog eens geskiedenis geskryf as
die eerste openbare biblioteek in Suid-Afrika wat sy deure vir alle
belangstellendes, ongeag hul velkleur, geopen het.

Die Johannesburgse Kunsmuseum (Johannesburg Art Gallery, dikwels kort JAG
genoem), wat in die sentrale stadsdeel Joubertpark op die hoek van Klein en
Koning George-straat geleë is, is die grootste van sy soort in Suider-Afrika,
met kunswerke van wêreldfaam en versamelings wat omvangryker is as dié van die
Suid-Afrikaanse Nasionale Kunsgalery in Kaapstad – so omvangryk dat slegs sowat
'n tiende daarvan tegelykertyd in die galery se vyftien vertoonsale en
beeldhoutuine vertoon kan word. Die museumgebou is deur die befaamde Britse
argitek en boumeester van Nieu-Delhi in Indië, Edwin Lutyens, ontwerp.

Kunswerke, wat in die JAG vertoon word, sluit skilderye van 17de-eeuse
Nederlandse meesterskilders, 18de- en 19de-eeuse Britse en vastelandse Europese
kuns (met werke van Rodin, Dante, Gabriel Rossetti, Pablo Picasso, Claude Monet,
Camille Pissarro, Edgar Degas en Henry Moore), 19de-eeuse Suid-Afrikaanse
kunswerke, 'n groot versameling van plaaslike en internasionale 20ste-eeuse
kuns, en 'n prentkabinet met werke vanaf die 15de eeu tot hede in. Die
Suid-Afrikaanse versameling behels werke van onder meer Gerard Sekoto, Alexis
Preller, Maud Sumner, Sydney Kumalo en Ezrom Legae.

Die oorspronklike kunsversameling is deur sir Hugh Lane saamgestel en in 1910 in
Londen vertoon voordat dit na Suid-Afrika geneem is. Florence Lady Phillips, 'n
kunsversamelaar en die eggenote van die mynboumagnaat Lionel Phillips, het die
eerste plaaslike versameling vir die kunsgalery met fondse saamgestel wat deur
haar eggenoot geskenk is. Terwyl Lady Phillips haar kantwerk-versameling aan die
galery geskenk het, het sy haar eggenoot oorreed om sewe olieskilderye en een
Rodin-beeldhouwerk beskikbaar te stel.

Die kunsversameling is vanaf 1910 vertoon, nog voordat die museumgebou opgerig
is, en tydelik in geboue van die Universiteit van die Witwatersrand gehuisves.
Die latere museumgebou is van 'n ingang by die suidfasade voorsien, maar anders
as deur die argitek beplan is geen voorsiening gemaak vir natuurlike beligting
van die vertoonsale deur sonlig nie. Die kunsgalery het sy deure in 1915, kort
ná die uitbreek van die Groot Oorlog, sonder enige plegtigheid vir die publiek
geopen. Dit is later, in die veertigerjare, uitgebrei met oos-westelike vleuels
langs die suidelike galerye, soos deur Lutyens beplan. Die huidige noordfasade
met sy galrye het tydens die uitbreiding in 1986/1987 ontstaan.

Meer onlangs het die galery begin om meer werke van eietydse Suid-Afrikaanse
kunstenaars te vertoon, insluitende tradisionele Afrikakuns, maar ook kunswerke
wat van stene, hout, motorbande, draad, sement, klei, keramiek, brons en ander
metale gemaak is.

Die Bensusan-museum vir Fotografie behandel die geskiedenis van fotografie, maar
ook dié van Suid-Afrika soos dit met foto's gedokumenteer is. Sy versameling,
wat op die boonste verdieping van Museum Afrika in Newtown se Breëstraat vertoon
word, sluit historiese fototoerusting (waaronder 'n verskeidenheid kameras en
drukplate), foto's en boeke in wat tot 1860 terugdateer, terwyl sy fotogalery
hoofsaaklik uit moderne fotokuns bestaan.

Die Bensusan-museum is een van slegs drie fotografiese museums wêreldwyd en
genoem na sy stigter, dr. Arthur Bensusan, 'n voormalige burgemeester van
Johannesburg en geesdriftige amateurfotograaf. In 1968 het Bensusan sy privaat
versameling van 400 historiese kameras, 5 000 foto's en 2 000 boeke oor
fotografie, wat hy oor 'n tydperk van drie dekades saamgestel het, aan die
museum geskenk.

Hoogtepunte van Bensusan se versameling is 'n kamera wat vroeër aan Winston
Churchill behoort het; een van die eerste dokumentêre oorlogsfoto's wat in 1854
gedurende die Krimoorlog geneem is; 19de-eeuse kameras wat vir
spioenasiedoeleindes gebruik en as horlosies, boeke en verkykers gekamoefleer
is; en die eerste fotonegatief wat ooit gemaak is. Die fotograaf was William
Henry Fox Talbot (1800–1877) wat algemeen as die uitvinder van fotografie beskou
word. Die negatief, wat enkele sentimeter groot is, beeld 'n venster in die
Lacock-abdy in Engeland uit. Die negatief is in Oktober 1970 vir R860 deur die
Stad Johannesburg van Bensusan gekoop.

Daar is ook seldsame skatte soos 'n houtslee wat Afrika-stamme in die 17de eeu
gebruik het om goedere soos mielies te vervoer.

Die biblioteek bevat duisende boeke oor oorlogvoering. Daar is selfs meer foto's
in hul argief. Die museum huisves die kantore van die SA Legioen asook die
redaksie van die Military History Journal, wat deur die museum uitgegee word.
Verskeie militêre belanggroepe vergader by die museum, waar daar soms praatjies
gehou word. In 2016 is daar 'n uitstalling van Springbokrugbyspelers wat ook
soldate was.

Vrededorp was jare lank 'n mengelmoes van rasse en klasse. Meer gegoede
Afrikaners van die noordelike voorstede het die arm blankes van Vrededorp fietas
genoem. Die Etimologiewoordeboek verklaar die woord in geselstaal as 'n
agterlike, slordige persoon. Met verloop van tyd is Vrededorp sommer Fietas
genoem. Maar Fietas het ook die winkels van vooraanstaande handelaars soos die
Surtee-familie gehuisves. Hierdie winkels was veral in Veertiendestraat
gehuisves. Dames van Aasvoëlkop tot Yeoville het hul Crimplene en dies meer daar
gaan koop. In die sewentigerjare van die twintigste eeu het die regering besluit
om 'n einde te maak aan hierdie saamwonery. Die plan was om die Indiërs na
Lenasia te stuur en wie weet waar die ander. Die buurt sou platgeslaan word om
subekonomiese huise vir Blankes te bou, maar dié plan het ook nie gewerk nie.

In 1895 het Johannesburg mediageskiedenis geskryf as die eerste stad in
Suid-Afrika (en die hele vasteland van Afrika) waar 'n rolprent vertoon is.
Nadat okkerneute en wyn aan 'n privaat Engelssprekende gehoor voorgesit is, het
hulle in die Grand National-hotel 'n hanegeveg, 'n toneel met Buffalo Bill
tydens 'n Wilde Weste-skietgeveg en 'n rokdans, wat deur die Spaanse danseres
Carmencita uitgevoer is, op die silwerdoek gekyk.:p.39

'n Tweede ontwikkelingslyn was sogenaamde "koloniale filmspanne" wat rolprente
vir inheemse swart gehore vervaardig het, ter wille van opvoeding of vir
propaganda-doeleindes. So het eerwaarde Ray Phillips as lid van die Amerikaanse
Board of Missions in 1919/20 'n filmspan in Johannesburg gevestig wat 'n reeks
van rolprente in sterk gesensureerde vorm aan gehore van swart mynwerkers
vertoon het. Die Kamer van Mynwese en die munisipale Departement van
Naturellesake het sulke vertonings verwelkom aangesien hulle, soos destyds geglo
is, "potensiële misdaadtendense" sou voorkom, swart werkers uit politieke
aktiwiteite in hul vrye tyd sou weghou en hulle sou opvoed.:p.41

Rolprente was veral aan sensuur onderworpe om geweldtonele daaruit te verwyder –
daar is immers geglo dat swart gehore enige geweldpleging op die silwerdoek
moontlik sou naboots. So is daar ook veronderstel dat hulle nie in staat sou
wees om tussen die gebeure op die silwerdoek en die realiteit te onderskei nie.
Wit gehore het egter dieselfde "primitiewe" gedrag getoon soos swartes en
byvoorbeeld uit hul sitplekke gespring wanneer 'n trein in die gewilde rolprent
Blue Diamond Express genader het.

Dit was Solomon T. Plaatje (1876–1932) wat in die 1920's as swart rolprentmaker
'n nuwe rigting ingeslaan het wat as voorloper van moderne Suid-Afrikaanse
filmkuns beskou kan word. Sy tradisie van filmkuns, die Nuwe Afrikabeweging, het
die modernisering van die swart kulturele lewe ten doel gehad en swart
Suid-Afrikaners bewus gemaak van hul gelykwaardige rol in die samelewing, veral
teen die agtergrond van die Afrikaners se politieke bemagtigingsproses.:p.43

Johannesburg is die hoofstad van Suid-Afrika se mediabedryf. Die stad het sewe
dagblaaie: The Star, The Sowetan, Beeld, The Citizen, Business Day, The New Age
en Daily Sun, twee meer as Kaapstad en vier meer as Durban. Daily Sun is die
land se grootste dagblad en Beeld die naasgrootste Afrikaanse dagblad. Van die
dagblaaie wat vroeër in Johannesburg uitgegee maar gestaak is, is Die
Transvaler, Die Vaderland, Rand Daily Mail en Daily Mail.

Ook wat die uitgee van nasionale weekblaaie betref, is Johannesburg Suid-Afrika
se onbetwiste leier. Die land se grootste Sondagblad, die Sunday Times, asook
die grootste Afrikaanse Sondagblad, Rapport, word hier uitgegee. Nog drie
Sondagkoerante, City Press, Sunday World en The Sunday Independent, word in die
Goudstad gepubliseer, asook die invloedryke Mail & Guardian en Financial Mail.
Net ten opsigte van tydskrifte oortref Kaapstad vir Johannesburg omdat Media24,
wat die land se tydskrifbedryf oorheers, se hoofkantoor in die Moederstad is,
hoewel die meeste van sy groot tydskrifte ook ’n kantoor in Johannesburg het.

Al die groot TV-uitsaaimaatskappye, soos e.tv, M-Net en MultiChoice, is hier
gesetel sowel as die SAUK, wie se Uitsaaisentrum op ’n heuwel in Auckland Park
een van die stad se bekendste bakens is. In die omgewing rondom die
SAUK-hoofkwartier het met die jare talle produksiemaatskappye ontstaan.
Johannesburg is ook die hoofstad van die land se radiowese. Meer as 30 stasies
saai van hier uit of kan in die stad en omgewing gehoor word. Talle daarvan
behoort aan die SAUK, maar groot onafhanklike rolspelers, soos Primedia met sy
Radio 702 en Highveld Stereo, is ook hier gesetel.

Johannesburg is daarnaas ook die spilpunt van Suid-Afrika se telekommunikasie-,
inligtings- en internetbedryf. Die vier grootste selfoonnetwerk-ondernemings het
hul hoofkwartiere in die Goudstad, terwyl ook driekwart van die land se
vernaamste internetdiensverskaffers hier gesetel is.

Die broers Louw en Frans Geldenhuys was die eienaars van 'n gedeelte van die
plaas Braamfontein. Op 11 Desember 1896 skryf Louw aan die superintendent van
onderwys dat 'n nuwe skool te Braamfontein, distrik Heidelberg, geopen is.

Die stryd om Afrikaans naas Nederlands en Engels as openbare taal te vestig, is
veral in skole beslis, en nêrens was dié stryd feller as in Johannesburg en
ander nedersettings aan die Witwatersrand nie waar verskeie laerskole gestig is.
Hulle het nogtans gesukkel om te bestaan, terwyl sekondêre skole Engels as
enigste voertaal gebruik het. Daar was 'n hele paar skole in Johannesburg voor
die uitbreek van die Anglo-Boereoorlog wat in die behoeftes van
Afrikanerleerlinge voorsien het.

In die twee dekades ná die Tweede Vryheidsoorlog het die stroom verarmde
Afrikaners, wat vanuit die platteland na die Witwatersrand toe getrek het,
gegroei sonder dat die getal Afrikaanssprekendes 'n noemenswaardige styging
getoon het, soos blyk uit die feit dat die gemeentes van Afrikaanse Kerke in
Johannesburg byna geen groei getoon het nie. Dat 'n hele geslag Afrikaners aan
die Rand in dié tyd verlore gegaan en verengels het, was onder meer aan die
gebrek aan Afrikaanse onderwysinstellings te wyte.

Die prentjie het eers vanaf die 1920's en veral in die tyd van die Groot
Depressie begin verander toe die eerste Afrikaanse hoërskole aan die Rand geopen
het – die Hoërskool Voortrekker in Boksburg in Januarie 1920 en
Helpmekaar-Hoërskool in Johannesburg en Hoërskool Monument op Krugersdorp in
1921. Kort ná die Tweede Wêreldoorlog was daar aan die Witwatersrand net ses
Afrikaansmedium- vergeleke met 26 Engelsmedium-hoërskole, benewens 19 tegniese
en handelskole waar albei landstale as onderrigmedium gebruik is.

Die lang veldtog vir 'n Afrikaanse onderwyskollege of universiteit is teen die
middel van die 1960's uiteindelik met sukses bekroon. Op 4 Augustus 1965 het die
destydse minister van onderwys, sen. Jan de Klerk, bekendgemaak dat die kabinet
sy toestemming verleen tot die voorgestelde stigting van 'n onafhanklike
Afrikaansmedium-universiteit vir die Witwatersrand met sy setel in Johannesburg
wat as Randse Afrikaanse Universiteit (RAU) sou bekendstaan. In 1966 het die
kabinet besluit op 'n terrein in Auckland Park vir die oprigting van
universiteitsgeboue. Aanvanklik is die nuwe universiteit egter nog in 'n
voormalige brouerygebou in Braamfontein gehuisves.

Die eerste studente het op 3 Februarie 1966 vir registrasie aangemeld, en op 24
Februarie van dié jaar het die amptelike opening van die Randse Afrikaanse
Universiteit (RAU) en die inhuldiging van sy eerste kanselier (en latere derde
Staatspresident van die Republiek van Suid-Afrika), dr. N. Diederichs,
plaasgevind. Die nuwe kampus en geboue in Auckland Park is amptelik op 24 Mei
1975 in gebruik geneem.

Johannesburg se moderne hoëronderwysstelsel spog met vier instansies: die
Universiteit van die Witwatersrand, die Universiteit van Johannesburg, Monash
Universiteit ('n satellietkampus van die bekende tersiêre instelling in
Melbourne, Australië) en Midrand Universiteit.

Johannesburg is die tuiste van die krieketspan die Highveld Lions, die rugbyspan
die Goue Leeus, en ten minste drie vooraanstaande sokkerspanne, naamlik Jomo
Cosmos, Kaizer Chiefs en Orlando Pirates FC. Ellispark-stadion is 'n bekende
sportstadion waar die Rugbywêreldbeker 1995-eindstryd en sommige wedstryde van
die 2010 Sokkerwêreldbeker gespeel is. Die Johannesburgstadion word gebruik vir
internasionale atletiek.

Soccer City, ook bekend as Eerste Nasionale Bank-stadion (First National Bank
Stadium of kort FNB Stadium) is oorspronklik in 1987 opgerig, maar dekades later
herbou en aansienlik uitgebrei ter geleentheid van die Sokker-Wêreldkampioenskap
van 2010 wat in Suid-Afrika gehou is. Die inspirasie vir die nuwe argitektoniese
styl was die kalbas, die harde, gedroogde en uitgeholde dop van die kalbasplant
(Legenaria vulgaris) se ryp vrug waarin swart Suid-Afrikaners vroeër vloeistowwe
soos water, melk en bier bewaar het.

Vir die kenmerkende fasade is 40 000 staal- en betonpanele in agt kleure en twee
verskillende teksture gebruik wat met optiese vesels versterk is. Tien grys
bande, wat die buitefasade en die binneruimte versier, versinnebeeld die nege
ander Suid-Afrikaanse gasheerstede van die Sokker-Wêreldkampioenskap asook
Berlyn, een van die gasheerstede van die vorige toernooi.

Edith Cavell-park in Hillbrow, wat in 'n driehoekvorm aangelê is, is omhein en
slegs toeganklik vir kinders. Wemmerpan en Pionierpark is herontwikkel en weer
van 'n musiekfontein voorsien.

Johannesburg se begraafplase is nie net waardige en rustige plekke waar
oorledenes herdenk kan word nie, maar dien ook as groen ruimtes in digbeboude
gebiede en as belangrike habitatte vir kleindierspesies. Tans val altesaam 35
begraafplase en twee krematoria onder die beheer van Johannesburg City Parks.
Net soos in baie ander snelgroeiende Suid-Afrikaanse munisipaliteite het die
plek vir nuwe grafte skaars geraak (in 2007 is 27 van Johannesburg se
begraafplase as "passief" gekategoriseer, dit wil sê daar is geen plek meer vir
nuwe grafte nie, selfs indien tweede en derde begrafnisse in een graf ná 'n
tydperk van twaalf jaar toegelaat word) en was die stad genoodsaak om nuwe
begraafplase te ontwikkel. Ander opsies is verassing, gedenkmure en -tuine en
die herbegrafnis van sterflike oorskot in kleiner doodkiste ná 'n bepaalde
tydperk.

Nog voor die Eerste Wêreldoorlog is 'n nuwe begraafplaas net een kilometer wes
van Braamfontein s'n geopen, Brixton. Albei dodeakkers weerspieël die Goudstad
se woelige vroeë geskiedenis met die laaste rusplekke van Randlords, mynwerkers,
ingenieurs, soldate, geoloë en burgemeesters. Rouendes het in dié tyd vir
afsonderlike afdelings volgens hul godsdienstige rituele gevra, en so het onder
meer 'n Joodse afdeling naas 'n Islamitiese ontstaan.

Sommige grafte van bekende persoonlikhede het in vergetelheid geraak. Die laaste
rusplek van Enoch Mankayi Sontonga, die komponis van die gebedlied Nkosi
Sikelel' iAfrika waarvan 'n deel in 1996 by die Suid-Afrikaanse volkslied
ingesluit is, is eers ná jare se soektog herontdek. Ter ere van Sontonga is 'n
granietkubusmonument opgerig. Die Kliprivierberg-begraafplaas is die laaste
rusplek van 700 Afrikaners wat gedurende die Anglo-Boereoorlog in
konsentrasiekampe aan honger en siektes beswyk het.

In die suidweste is 108 akkers grond aangekoop vir 'n nuwe dodeakker met
afdelings vir Asiërs, Euro-Afrikane en swart Suid-Arikaners, Newclare. Hier is
bekende swart anti-Apartheid-oudstryders soos Walter en Albertina Sisulu ter
ruste gelê en die Walter Sisulu-gedenktuin ingerig.

In 1972 is 'n nuwe begraafplaas vir swartes suid van die middestad gevestig,
Avalon, met 'n oppervlak van 172 hektaar die tweede grootste en ook steeds die
besigste in die stadsgebied. Ook hier is bekendes begrawe soos Joe Slovo, die
vroeëre sekretaris-generaal van Suid-Afrika se Kommunistiese Party en kommandeur
van Umkhonto we Sizwe en die vrouestryders teen Apartheid, Helen Joseph en
Lillian Ngoyi.

Braamfontein is die oudste van Johannesburg se drie historiese begraafplase wat
nou verweef is met die geskiedenis van die stad. Dit is deur landdros Carl von
Brandis ingerig toe die Goudstad se eerste begraafplaas weens stygende
sterftesyfers geen nuwe begrafnisse meer kon hanteer nie. Sy tradisionele uitleg
met skaduryke bome langs rustige lane is 'n waardige rusplek vir bekende
Johannesburgse families soos die Cullinans en die Jeppes. Ook von Brandis lê
hier begrawe, net soos Eleanor Clare Helier (Clare) Wallace (* 1902), die dogter
en eerste kind van die Britse skrywer Edgar Wallace en sy vrou Ivy Maude
Caldecott wat in 1903 in die ouderdom van agt maande aan meningitis oorlede is.

Daarnaas word hier die grafte van die slagoffers van die dinamietontploffing van
1896 in Braamfontein, net soos dié van baie slagoffers van die Spaanse
Griepepidemie van 1918, wat die Unie van Suid-Afrika soos 'n vloedgolf getref en
landwyd duisende menselewens geëis het, en van gesneuweldes van die Randse
staking van 1922 aangetref.

Wolf Joel was 'n neef van die Randlord Barney Barnato wat dié se fortuin en ryk
geërf het, maar sy nuwe rykdom slegs nege maande lank kon geniet. Op 14 Maart
1898 is die miljoenêr in die Johannesburgse kantoor van die Barnato-broers deur
F.K.L. von Veltheim, 'n valse Duitse baron, dobbelaar en swendelaar, genader om
mee te werk aan 'n geheime plan – die ontvoering van ZAR-president Paul Kruger.
Von Veltheim was van voorneme om 'n hoë losgeld vir die staatshoof te eis. Joel
het egter geweier om enigiets te doen te hê met só 'n onsinnige plan en is in 'n
skietgeveg, wat gevolg het, dood.

Die moord het groot opspraak in Johannesburg verwek. Tot die uiterste
verontwaardiging van die Goudstadse publiek is Von Veltheim ná sy uitsonderlike
verhoor vrygespreek op aanklag van moord aangesien die enigste ooggetuie onder
'n tafel in geduik het toe die skote geklap het. Op Goudstadse strate was daar
sprake daarvan om Von Veltheim te hang, maar die ZAR se polisie, die ZARP's, het
hom geleide gedoen oor die grens van Portugees-Oos-Afrika. Twintig jaar later is
Von Veltheim se lyk uit die Londense Teems gehaal.

Johannesburg se Wespark-begraafplaas is noord van die Melvillekoppies in die
voorstad Montgomery Park geleë. Dit behels die grootste gedeelte met Joodse
grafte van alle Johannesburgse begraafplase met 'n Sjoa-monument wat in 1959
opgerig is, die Suid-Afrikaanse Nasionale Joodse Oorlogsmonument asook gedeeltes
vir Sjinese en Islamitiese begrafnisse en verskeie oorlogsmonumente en -grafte.
Naas mausoleums is ook gedenkmure en -tuine aangelê. Jakarandabome aan
weerskante van Wespark se wandellane dra by tot die aantreklike atmosfeer van
die begraafplaas, veral tydens blomtyd.

Die terrein van die begraafplaas het oorspronklik deel uitgemaak van een van
Johannesburg se historiese plase, Waterval, wat in 1887 deur die Gebroeders
Geldenhuys gekoop is. Later het Louw Geldenhuys veterane van die
Anglo-Boereoorlog in diens geneem om die Emmarentiadam op die plaas te laat bou.
In 1933 is 13 hektaar grond aan die Stad Johannesburg oorgedra om as openbare
ontspanningsterrein te dien. Dié grond is later, saam met ander terrein,
ontwikkel as Johannesburg se Botaniese Tuin, die Marks Park-sportklub en die
Wespark-begraafplaas wat in 1942 geopen is.

Gedurende die Tweede Wêreldoorlog is 'n groot militêre vleuel in Johannesburg se
Algemene Hospitaal ingerig, terwyl ook Baragwanath en Cottesloe militêre
afdelings gekry het. 'n Groot aantal beseerdes uit die Midde-Ooste is in die
Baragwanath-hospitaal behandel. 617 begrafnisse van Gemenebes-soldate het op
Wespark plaasgevind. Daar is ook 21 oorlogsgrafte van soldate met 'n ander
burgerskap en sewe nie-militêre grafte wat deur die Gemenebes se
Oorlogsgraftekommissie (Commonwealth War Graves Commission) versorg word. Met
die Kremasie-gedenkteken op Wespark word 69 manlike en vroulike weermagslede
herdenk wat gedurende die oorlog op die Braamfontein-begraafplaas veras is.

Bekende persoonlikhede, wat hul laaste rusplek in Wespark gevind het, sluit die
skrywer Herman Charles Bosman (1905–1951), die anti-Apartheidstryders Alfred Nzo
en Joe Modise en die bekende VIGS-kinderaktivis Nkosi Johnson in wat in 2001 in
die ouderdom van twaalf oorlede is. Ook 35 van die 42 skoolkinders, wat in 1985
slagoffers van die Westdenedam-busramp geword het, lê in die begraafplaas se
heldeakker begrawe.

Die Brixton-begraafplaas is onder meer 'n laaste getuienis van die groot aantal
Joodse immigrante vir wie Johannesburg dikwels 'n veilige toevlugsoord was.
Hulle het met min besittings hier aangekom, uit 'n Joodse leefwêreld in Rusland,
Pole en Litaue waar hulle in ellende verkeer het en deur pogroms bedreig is. Met
harde werk het sommige van hulle 'n beter lewe vir hulself en hul nageslagte
verseker. Ander het minder goed gevaar.

Een van hulle was Annie Slovo, die moeder van die anti-Apartheidstryder Joe
Slovo. Die Slovos was deel van 'n klein stroom arm Joodse immigrante uit Litaue
en het hulle oorspronklik in Doornfontein gevestig toe Joe tien jaar oud was.
Hulle het 'n tyd lank goed gevaar nadat Annie 'n groentewinkel naby 'n besige
tremhalte in Yeoville geopen het. Haar ontydige dood in die kraambed in 1938 het
die gesin in ellende gedompel. Die winkel het bankrot gespeel, en Wolfus, Joe se
pa, moes 'n bestaan as vrugtesmous op Johannesburg se strate maak. Terwyl die
baba in 'n weeshuis geplaas is, was Joe en sy suster genoodsaak om hul
skoolloopbaan voortydig te staak en werk te soek.

'n Reeks uiteenlopende persoonlikhede het in die vroeë jare van Johannesburg aan
die Rand gewoon en gewerk. Die prokureur Mohandas Gandhi het, lank voordat hy
bekendheid verwerf het as kampvegter vir Natalse Indiërs en as menseregte- en
vryheidsvegter onder die naam Mahatma, tussen 1893 en 1915 in die Goudstad
gewoon.

Met Rudyard Kipling en Edgar Wallace (1875–1932) het twee Britse literêre
persoonlikhede van wêreldfaam in Johannesburg gebly. Terwyl Kipling die Goudstad
gehaat en dit met skokkende woorde beskryf het, het Wallace in dié tyd nog geen
enkele spanningsverhaal geskryf nie, maar eerder nugtere verslae en
dagbladartikels, aanvanklik as oorlogskorrespondent en later as die eerste
redakteur van die Rand Daily Mail.

Twee wenners van die Nobelprys vir Vrede was in Soweto woonagtig. Nelson
Mandela, Suid-Afrika se eerste swart president, het eers in Soweto en later in
Houghton gewoon, terwyl die afgetrede Anglikaanse aartsbiskop Desmond Tutu se
huis in Soweto geleë is. Dit is intussen tot nasionale monument verklaar.



https://af.wikipedia.org/wiki/Wikimedia_Commons

Die Wikimedia Commons (ook bekend as die "Commons" of "Wikicommons") is 'n
versameling vrye beelde, opnames en ander multimedialêers. Dit is 'n projek van
die Wikimedia-stigting. Lêers wat by hierdie versameling opgelaai word kan deur
al die ander Wikimediaprojekte gebruik word, insluitende Wikipedia, Wikibooks en
Wikinews.

Die projek is op 7 September 2004 gestig. Teen November 2004 het dit reeds die
mylpaal van 10 000 opgelaaide medialêers bereik. Dit was ook die eerste
Wikimedia-projek wat weergawe 1,4 van die MediaWiki-sagteware gebruik het.

Die hooftaal vir die Commons is Engels, maar die koppelvlak kan via
gebruikersvoorkeure verander word om enige ander taal te gebruik (insluitend
Afrikaans). Verder word sommige van die bladsye ook na ander tale vertaal.

Sedert 2004 laat Wikimedia Commons nie meer lêers toe wat onder nie-vrye
lisensies vrygestel word nie, insluitend lisensies wat kommersiële gebruik van
die materiaal beperk, asook media wat onder billike gebruik val. Lisensies wat
toelaatbaar is sluit in die GFDL, Creative Commons (slegs sekeres) en publieke
domein.



https://af.wikipedia.org/wiki/Lys_van_lande

Abchasië – Afganistan – Akrotiri en Dhekelië – Åland – Albanië – Algerië –
Amerika (sien Verenigde State) – Amerikaanse Samoa – Andorra – Angola – Anguilla
– Antigua en Barbuda – Argentinië – Armenië – Aruba – Ascension-eiland –
Australië – Azerbeidjan

Bahama-eilande – Bahrein – Bangladesj – Barbados – Belarus – België – Belize –
Benin – Bermuda – Bhutan – Birma (nou Mianmar) – Bolivia – Bosnië-Herzegowina –
Botswana – Brasilië – Britse Maagde-eilande – Broenei – Bulgarye – Burkina Faso
– Burundi

Chili – Ciprus – Cocos (Keeling) Eilande – Colombia – Comore – Cookeilande –
Costa Rica

Ecuador – Egipte – Eiland Man – Ekwatoriaal-Guinee – El Salvador – Eritrea –
Estland – Ethiopië

Falklandeilande – Faroëreilande – Fidji – Filippyne – Finland – Frankryk –
Franse Polinesië

Gaboen – Gambië, Die – Georgië – Ghana – Gibraltar – Griekeland – Groenland –
Grenada – Guam – Guatemala – Guernsey – Guinee – Guinee-Bissau – Guyana

Ierland – Indië – Indonesië – Iran – Irak – Israel – Italië – Ivoorkus (Côte
d'Ivoire)

Kaaimanseilande – Kaap Verde – Kambodja – Kameroen – Kanada – Katar – Kazakstan
– Kenia – Kirgisië – Kiribati – Koeweit – Demokratiese Republiek van die Kongo
(eens Zaïre) – Republiek van die Kongo – Korea – Korea, Noord – Korea, Suid –
Kroasië – Kuba

Laos – Lesotho – Letland – Libanon – Liberië – Libië – Liechtenstein – Litaue –
Luxemburg

Madagaskar – Malawi – Maleisië – Maledive-eilande – Mali – Malta – Makau –
Marokko – Marshalleilande – Macedonië – Mauritanië – Mauritius – Mayotte –
Meksiko – Mianmar – Mikronesië – Moldowa – Monaco – Mongolië – Montenegro –
Montserrat – Mosambiek

Namibië – Nauru – Nepal – Nederland – Nieu-Seeland – Nicaragua – Niger – Nigerië
– Niue – Noord-Korea – Noorweë

Pakistan – Palau – Palestina (Sien "Staat van Palestina") – Panama –
Papoea-Nieu-Guinee – Paraguay – Peru – Pole – Portugal – Puerto Rico (sien
Verenigde State)

Samoa – San Marino – São Tomé en Principe – Saoedi-Arabië – Senegal –
Sentraal-Afrikaanse Republiek – Serwië – Seychelle – Sierra Leone – Singapoer –
Sint Kitts en Nevis – Sint Lucia – Sint Vincent en Grenadine-eilande – Sirië –
Republiek van Sjina – Volksrepubliek van Sjina – Skotland (sien Verenigde
Koninkryk) – Slowakye – Slowenië – Soedan – Solomoneilande – Somalië – Spanje –
Sri Lanka – Suid-Afrika – Suid-Korea – Suid-Soedan – Suriname – Swaziland –
Swede – Switserland

Tadjikistan – Taiwan (sien Republiek van Sjina) – Tanzanië – Thailand – Togo –
Tonga – Trinidad en Tobago – Tsjad – Tsjeggië – Tunisië – Turkye – Tuvalu

Vanuatu – Vatikaanstad (Holy See) – Venezuela – Verenigde Arabiese Emirate –
Verenigde Koninkryk – Verenigde State van America – Viëtnam



https://af.wikipedia.org/wiki/Europese_Sokkerkampioenskap_2016

Die Europese Sokkerkampioenskap 2016 (UEFA Europa-beker; amptelik UEFA EURO 2016
of kort Euro 2016, Frans: Championnat d'Europe de football 2016) is van 10 Junie
tot 10 Julie 2016 in Frankryk aangebied. Dit was die 15de aanbieding van die
vierjaarlikse UEFA Europa-beker-toernooi en die derde keer (1960, 1984 en 2016)
wat Frankryk die geleentheid kry om as gasheer op te tree.

Vir die eerste keer in die geskiedenis het 24 spanne vanuit verskeie Europese
lande aan die toernooi deelgeneem. Dit is 'n uitbreiding van 8 spanne, waardeur
daar ook 20 wedstryde meer gespeel is. Die sokkerspanne van Albanië,
Noord-Ierland, Slowakye, Wallis en Ysland het vir die eerste keer aan die UEFA
Europa-beker-toernooi deelgeneem.

Spanje was die tweemalige houer en die verdedigende kampioen van die
UEFA-trofee, nadat hulle die toernooie in 2008 en in 2012 gewen het. Portugal
wen die trofee nadat hulle Frankryk op 10 Julie in die Stade de France in
Saint-Denis met 1–0 in ekstra tyd verslaan het en sodoende hul eerste Europese
titel ingepalm het; Portugal het daarmee ook vir die FIFA
Sokker-Konfederasiebeker in 2017 in Rusland gekwalifiseer.

Frankryk is op 28 Mei 2010 in Genève deur die UEFA gekies as die gasheer vir die
Europese Sokkerkampioenskap 2016. Ander kandidaatlande was Italië en Turkye
asook 'n gemeenskaplike kandidatuur deur Noorweë en Swede, maar Noorweë en Swede
het voor die stemming hulleself onttrek.

Die Franse voetbalbond wys in November 2009 twaalf speelstede aan: Saint-Denis,
Marseille, Lyon, Villeneuve-d'Ascq, Parys, Lens, Saint-Étienne, Toulouse,
Bordeaux, Straatsburg, Nice en Nancy. Dit word later verminder tot 9 speelstede
(Straatsburg, Saint-Étienne en Toulouse val weg). In Junie 2011 word
Saint-Étienne en Toulouse weer bygevoeg by die lys, maar in Desember 2011
besluit Nancy om af te sien van die toernooi, omdat die opknapping van hul
stadion nie betyds voltooi sou word nie.



https://af.wikipedia.org/wiki/Afrikaners

Meestal word na Afrikaners verwys as blanke mense wat in Suider-Afrika woon en
Afrikaans as moedertaal gebruik. In die verlede is ook eienskappe met
Afrikanerskap in verband gebring, soos volkstrots, morele standaarde, taaltrots
en 'n affiniteit met die geskiedenis van die Afrikaner en die Boererepublieke
soos die Zuid-Afrikaansche Republiek en die Republiek van die Oranje-Vrystaat,
asook die Kaapkolonie.

Die Afrikaners het in die verlede na hulself verwys as Hollandssprekendes, die
Hollandssprekende bevolking of Hollandssprekende Afrikaners. Voor 1925 is byna
altyd na die Afrikaners verwys as Hollandssprekende Afrikaners, want in die tyd
is ook soms verwys na Engelssprekende Afrikaners. Tussen 1925 en die Tweede
Wêreldoorlog is nog dikwels na die Afrikaners verwys as Hollandssprekende
Afrikaners. Ná die Tweede Wêreldoorlog het die benaming Afrikaanssprekende
Afrikaner skering en inslag gevind. Vandag word slegs na Afrikaners verwys.

Volgens oorlewering is die woord die eerste keer in 1707 deur ene Hendrick
Bibault geüiter in sy uitspraak "Ik ben een Afrikander!". Hy het egter bedoel
dat hy "van Afrika" is en homself nie meer as 'n Europeër beskou nie. Teen die
middel van die negentiende eeu word die woord egter meestal gebruik om na blanke
Afrikaanssprekendes te verwys.

Die tradisionele beskouing is dat Afrikaners van Nederlandse, Vlaamse, Duitse en
Franse afkoms is, alhoewel heelwat immigrante uit die Verenigde Koninkryk en
ander Europese lande binne enkele geslagte ondertrou en verafrikaans het en dus
hulself as Afrikaners beskou. Die aankoms van Jan van Riebeeck met drie skepe op
6 April 1652 en die daaropvolgende personeelruilings en -uitbreidings was die
sterk Nederlandse element, terwyl die Franse Hugenote se aankoms in die 18de eeu
en die 1820 Britse Setlaars beduidende invloed gehad het in die vorm van groepe
uit een streek wat aangekom het. Tussendeur was daar deurlopend Nederlanders,
Duitsers, Franse en Britte wat as werknemers van Europese instansies, of
avonturiers of mense wat op soek was na nuwe geleenthede, wat die Afrikanervolk
gevorm het. Die laaste aanduibare groep immigrante wat deel van die
Afrikanervolk geword het, het in die 1950's aangekom, toe daar groepe
Nederlanders met die gereelde skeepsreisgeleenthede tussen Europa en Suid-Afrika
in die omstandighede na die Tweede Wêreldoorlog na Suid-Afrika geïmmigreer het.

Omstrede "navorsing" van Heese beweer dat Afrikaners die afstammelinge is van
mense wat reeds sedert die laat sewentiende en agtiende eeu in die Kaapse
Verenigde Oos-Indiese Kompanie (VOC) nedersetting bymekaargekom het. VOC
amptenare, latere Vryburgers en sogenaamde "Vry Swartes" het met vroue uit
Europa, uit die Ooste en uit Afrika ondertrou. Volgens hierdie teorie sou
Afrikaners se stammoeders Khoi en slawevroue insluit, soos Krotoa as beweerde
stammoeder van Paul Kruger, Jan Smuts en FW de Klerk. Die familiename Greeff en
Basson se stammoeder sou dan Ansela van Bengale wees, en die van die Snymans,
Catharina van Bengale.

Daar word soms na blanke Afrikaners verwys as Boere. Die woord Boere is 'n
verwysing na die feit dat die inwoners van die Boere-republieke uit die
negentiende eeu hoofsaaklik landbouers was. Die meeste blanke
Afrikaans-sprekendes is egter nie meer landbouers nie en woon in stede en dorpe,
waar hul kultuur baie in gemeen het met dié van Engelssprekende blanke
Suid-Afrikaners.

'n Ander siening word gehuldig dat die terme 'n politieke inhoud het: Die Boere
het gestreef na onafhanklikheid van Europa en is as konserwatief en weens hul
pioniersbestaan as ru en onbeskaaf gebrandmerk, terwyl die Afrikaner juis sy
verbintenisse met Europa en die hogere Europese/Britse kultuur nagevolg het; dus
pro-Brits en liberaal. Dit is egter 'n problematiese stelling, want ondanks
politieke sentiment het erflating van eiendom, soos plase, tog 'n groot rol
gespeel met betrekking tot die migrasiepatrone. Die eerste teken van
volkseenheid het eers tydens die Tweede Vryheidsoorlog begin plaasvind, want die
Boere was inherent familielede van die Kaaps-Hollandse Kolonialers (Afrikaners).
Sommige van die Kolonialers word gevang en, omdat hulle hul eed van trou aan die
Koningin verbreek het, word doodgeskiet; ander wat van trou aan die Boere
verdink word, ondergaan dieselfde lot. Die wat na die vredesluiting na die
Kolonie terugkeer en daarvan bewys kon word dat hulle teen Britse troepe geveg
het, verloor weens hoogverraad hul kiesreg vir 'n aantal jare of vir altyd;
altesaam 'n beduidende 10 000 persone. Sedert die Uniewording het die skeiding
tussen Afrikaner en Boer begin verdwyn. Hierdie band is deur die Groot Depressie
en die daaropvolgende Nasionalisme in die 1950's verstewig. Afrikaner, het in
die politiek voorkeur geniet as iemand modern en vooruitstrewend, terwyl Boer
ietwat gestigmatiseer gebly het.

Selfs al sou Afrikaner en Boer as twee afsonderlike volke beskou word, bly dit
'n onmoontlike taak om op grond van sy voorkoms, taalgebruik, godsdiens of
moderne volkskultuur 'n blanke Afrikaanssprekende te kategoriseer – slegs
stamboomnavorsing kan dit uitwys.

Vanweë die assosiasie van die woord Afrikaner met ras, word die woord soms
afgewissel met woorde Afrikaanse, Afrikaans-spreker en Afrikaans-sprekende om na
enige Afrikaans-sprekende Suid-Afrikaner (ongeag sy kleur) te verwys.
Afrikaanses is 'n verwysing na almal wat Afrikaans praat, terwyl Afrikaners na
'n etniese groepering binne die taalgemeenskap is. Hierdie etniese identiteit
word versterk deur 'n gemeenskaplike historiese en christelike wêreldbeskouing.
Mense wat verskil van hierdie wêreldbeskouing verkies gewoonlik ook om nie as
Afrikaner gesien te word nie.

Die Afrikaners het sedert 1652 Nederlands as kultuurtaal gebruik, maar
verskillende Afrikaanse dialekte as omgangstaal gebruik. In 1925 is Afrikaans
grondwetlik aan Nederlands gelykgestel, wat beteken het dat Afrikaans amptelike
status verkry het. Die grondwet van 1961 het Afrikaans erken as amptelike taal
naas Engels, maar in 'n subklousule is bepaal dat by Afrikaans ook Nederlands
bedoel word. In die grondwet van 1983 is slegs Afrikaans en Engels as amptelike
tale erken.

'n Groot verskeidenheid musiek is al deur Afrikaners gekomponeer. Daar is ook
tradisionele Boeremusiek en -danse (volkspele) wat deur toegewyde geesdriftiges
in tradisionele drag beoefen word. Hedendaags is ligte Afrikaanse musiek en
toenemend Afrikaanse rock gewild. Afrikaans word bykans in elke genre gebruik:
Vanaf populêre musiek (byvoorbeeld Kurt Darren, Steve Hofmeyr) tot rock
(byvoorbeeld Johannes Kerkorrel), punk, industriële musiek (byvoorbeeld Battery
9), en metal (byvoorbeeld K.O.B.U.S.).

Afrikaners neem voluit deel aan klassieke musiek: pianiste soos Wessel van Wyk,
Ben Schoeman en Petronel Malan is voorbeelde hiervan, en die musiekdepartemente
van die verskeie universiteite (Pretoria, Stellenbosch, Potchefstroom, Vrystaat)
wat as Afrikaanse universiteite begin het, lewer steeds bekwame musici op. In
die 20ste eeu was Mimi Coertze, 'n opera-sangeres wat internasionale roem behaal
het, baie bekend. Sy is ook bekend as vertolker van Afrikaanse Lieder deur S le
Roux Marais.

Groot sangfeeste, soos Afrikaans is Groot (AIG) word jaarliks aangebied en trek
groot gehore, wat wys dat baie Afrikaners die populêre Afrikaanse sang geniet.
Hierdie populêre styl het verskillende nuanses, en is 'n mengsel van country,
ballades en elemente van rock, asook elemente uit boeremusiek en volksliedjies.

Afrikaners deel 'n geskiedenis en tradisie wat strek vanaf die stigting van 'n
verversingstasie deur Jan van Riebeeck in 1652, die Groot Trek, die Tweede
Vryheidsoorlog en Republiekwording verteenwoordig.

Afrikaners se kookkuns het saam met die volk se herkoms uit verskeie oorde
ontwikkel, en word steeds deur wêreldtendense beïnvloed. Drie terme, naamlik
boerekos, potjiekos en braaivleis is baie eie aan die Afrikaner, hoewel
laasgenoemde eintlik al uitgebrei het tot 'n algemeen Suid-Afrikaanse gewoonte.

Boerekos het ontwikkel vanuit Europese kosmaaktradisies, gepaardgaande met
plaaslike bestanddele, kulturele vermengings en nuutskeppings. 'n Tipiese bord
boerekos bestaan uit vleis (meestal in pan of oond gebraai), groente soos
groenbone, wortels of ertjies, en stysel soos aartappels of rys, met sous wat in
die pot waarin die vleis gaargemaak is, gemaak word. Die bord boerekos kan ook
pampoen of soetpatats hê, en van die bestanddele word soms verder verwerk soos
pampoenkoekies (pampoen wat in 'n soort poffer gebak word) of "plaasboontjies"
waar groenboontjies met aartappels en uie saamgekook en fyngestamp word.
Afrikaners eet meeste vleissoorte soos skaap, bees, hoender, vark en verskeie
wildsoorte, maar die vleis van trekdiere soos perde en donkies, word selde geëet
en is nie deel van die tradisionele kookkuns nie.

'n Mate van Oos-Indiese invloed kom na vore in geregte soos bobotie en die
aanwending van kerrie, borrie en ander speserye in die kookkuns.
Afrikanerhuishoudings eet graag kombinasies soos pap-en-wors,
kerrie(vleis)-en-rys en selfs vis-en-tjips (hoewel laasgenoemde eerder gekoop as
self voorberei word). Afrikaners is ook lief vir biltong, droëwors, koeksisters,
melktert en 'n verskeidenheid van koeke en terte wat in huishoudings voorberei
word, maar veral in die stede, al hoe meer in winkels gekoop word.

In die verlede was die meeste Afrikaners gereformeerde Christene wat in die
sogenaamde drie susterkerke gegroepeer was, met die gereformeerde beskouings van
die Sinode van Dordrecht van 1618/19 as teoretiese gemeenskaplike basis, maar
met verskille in uitlewing hiervan. Hierdie tradisie is egter besig om te
verdwyn en sommige Afrikaners is besig om te verengels en/of oor te skakel na
charismatiese kerke. Daar kom ook meer openlike ateïste onder Afrikaners voor.
Sommige individue hang ander godsdienste aan soos Boeddhisme en Islam. Heelwat
Afrikaners beskou egter steeds die Calvinistiese wêreldbeskouing as 'n
integrerende deel van die Afrikaneridentiteit, alhoewel slegs 40% van Afrikaners
nog amptelik lidmate van gereformeerde kerke is en 'n heelwat kleiner
persentasie gereeld eredienste bywoon. Volgens 'n aanlyn-opname deur Volksblad
in Augustus 2012 beweer 65% van Afrikaners dat hulle gereeld kerk toe gaan,
alhoewel die ware syfer waarskynlik laer as 40% is. Teen Februarie 2015 het net
38% van Afrikaners nog beweer hul gaan weekliks kerk toe.

In 1838 is 'n gelofte aan God afgelê toe die Voortrekkers uitwissing in die oë
gestaar het deur 'n oormag Zoeloes onder Dingaan. Op 16 Desember 1838 het die
Voortrekkers die Zoeloe-magte verslaan by die Slag van Bloedrivier. Volgens die
Gelofte erken die Voortrekkers dat hulle dit nie uit eie krag sou kon doen nie,
en word die dag tot vandag nog herdenk, gewoonlik met feesgeleenthede wat 'n
erediens en 'n feesrede (toespraak vir die geleentheid) insluit. Daar is
Afrikaners wat die gelofte nie meer ag nie en die tradisionele Christen-kultuur
wat die Afrikaner vir so lank gekenmerk het, verlaat. In 'n onlangse
meningspeiling in Die Burger (Januarie 2013), het 'n meerderheid Afrikaners
aangedui dat hulle gekant is teen 'n privaat Bybelskool se reg om teen
praktiserende homoseksueles te diskrimineer in terme van hul toelatingsbeleid.

'n Ander opname in Februarie 2013 het getoon minder as 'n derde van Afrikaners
beweer hulle hou nog huisgodsdiens. Tog word daar steeds baie aandag in die
media gegee aan wat in sinodale vergaderings van die susterskerke gebeur sodat
die doen en late van die Nederduits Gereformeerde Kerk (NG Kerk), die
Gereformeerde Kerke in Suid-Afrika (GKSA) en die Nederduits Hervormde Kerk (NHK)
steeds 'n belangrike rol in die denke van Afrikaners speel.

Afrikaners beoefen 'n verskeidenheid sportsoorte, maar deur hul geskiedenis het
hulle veral uitgeblink in atletiek, boks, swem, hengel, tennis en rugby.
Hedendaags het fietsry, motorresies, krieket, karate, stoei en gholf as sporte
bygekom waarin Afrikaners gedy.

In die vroeë dae van die Kaap het Afrikaners 'n unieke Kaaps-Hollandse boustyl
ontwikkel, en daarmee saam meubels van stinkhout en geelhout aangekoop of
vervaardig. Die verwoesting wat die Britse magte tydens die Tweede
Vryheidsoorlog in die Transvaal en die Vrystaat aangerig het, het 'n groot deel
van veral die landelike meublement vernietig, sodat daar in hierdie gebiede min
19de eeuse meubels bestaan en die huishoudelike voorkoms van baie
Afrikanerfamilies 'n 20ste eeuse begin het.

In die meer onlangse tyd was daar die Pretoriase skool van argitektuur wat ná
die Tweede Wêreldoorlog 'n inheemse modernistiese argitektuur geskep het. Baie
voorbeelde hiervan is in die Pretoriase middestad te vinde. Van die mooiste
moderne woonhuise in Suid-Afrika is deur Afrikaner-argitekte soos Gawie Fagan,
Louis Louw, Achilles Apostollelis en Sam Pellisier ontwerp. Die nuutste
argitektoniese neiging wat veral in die noorde van Suid-Afrika ontstaan het en
algaande suid uitgebrei het, is die bou van "Boere-Toskaanse" huise, oftewel
huise met 'n verlangse Italiaanse karakter. Hedendaagse meubelment is in lyn met
goedkoper Westerse neigings wat leer of nagemaakte leer of lapmeubels insluit.

Afrikaners het 'n verskeidenheid van monumente in Suid-Afrika opgerig wat hul
kultuur-historiese erfenis uitbeeld. Voorbeelde hiervan is die
Voortrekkermonument in Pretoria, die Eerste Taalmonument in Burgersdorp, die
Afrikaanse Taalmonument in Paarl, die Hugenotemonument in Franschhoek, die
Bloedriviermonument naby Newcastle en die Vrouemonument in Bloemfontein.

Afrikaners het die Britse tradisie van uniforms en dissipline oorgeneem en 'n
verskeidenheid skole opgebou, feitlik in elke dorp met 'n Afrikanerbevolking in
die land. Tot onlangs het die Afrikaanse kultuur in elke skool gebloei, met
operettes, toneelspel, voordragte, koorsang, musiek, kunswedstryde, die studie
van letterkunde, en ander bedrywighede. Die verengelsing van die samelewing het
egter sy tol begin eis, met menige skole wat verengels het, dissipline en
tradisies wat meer en meer uitsterf en kulturele bedrywighede wat as gevolg van
'n doelbewuste onderwysbeleid deur die huidige regering in Suid-Afrika uitsterf.
Baie Afrikaners het begin om ook hul kinders in veral Engelsmedium-privaatskole
in te skryf, terwyl daar met privaatinstellings soos Curro 'n groter aanbieding
vir privaatskole met 'n mate van geleentheid vir Afrikaanse onderrig is. Baie
Afrikaners is steeds tevrede met van die Afrikaanse staatskole, veral die
sterker skole in Pretoria, wat hulle momentum uit die vorige regeringstydperk
(voor 1994) behou het, hoewel die druk van staatsvoorskrifte onsekerheid oor die
gehalte van die onderwys veroorsaak.

'n Gedeelte van die Afrikanervolk se sterk behoefte aan eie identiteit het die
stigting van Christelik-Volkseie Onderwys (CVO) skole wat in verskillende dele
van die land is en as 'n alternatief tot staatskole gestig is, tot gevolg gehad.
Die skole werk saam in die Beweging vir Christelik-Volkseie Onderwys, afgekort
as "BCVO". Daar is ook enkele skole wat losweg binne die Instituut vir
Christelike Onderwys (ICO) gegroepeer is en sterk klem plaas op gereformeerde
belydenis in die onderwys. Aangesien gereformeerdheid en Afrikaanstaligheid
sterk saamval in Suid-Afrika, is hierdie skole ook in wese Afrikaans, hoewel
hierdie groepering uitdruklik nie gesien wil word as Afrikanerskole nie. Beide
hierdie groeperinge van skole werk binne die raamwerk van die staatskurrikulum,
maar volg 'n christelike onderwysplan, lewer onderrig in Afrikaans, en in die
BCVO se geval, word geskiedenis vanuit 'n Afrikaner-perspektief aangebied.

AROS, die selfstandige onderwysersopleidingsinstansie wat noue bande met die
Gereformeerde Kerke van Suid-Afrika (GKSA) het, is nog 'n meestal Afrikaanse
onafhanklike onderwysinstelling wat in die onlangse geskiedenis tot stand gekom
het. Ander name soos die Suid-Afrikaanse Onderwysersunie (SAOU) en Impakonderwys
word ook in Afrikaner-onderwys gesien, wat aantoon dat daar heelwat inisiatief
en 'n liefde vir onderwys onder Afrikaners is, hoewel hierdie organisasies
tweetalig (Afrikaans en Engels) diens lewer. Daar is ook 'n privaatmaatskappy,
indicato met 'n selfstandige vakgerigte kurrikulum in Afrikaans.

Solidariteit, 'n vakbond wat oorspronklik as die Blanke Mynwerkersunie bekend
gestaan het, is in Afrikaanse tersiêre onderrig betrokke met Sol-Tech vir
tegniese opleiding, en Akademia wat diploma- en graadkursusse aanbied.
Solidariteit se Helpende Hand-afdeling is betrokke by maatskaplike hulp aan
skoolkinders, en het in 2014 aangekondig dat hulle meer aktief by skoolonderwys
se akademiese kant betrokke gaan raak.

Na die Tweede Vryheidsoorlog het sommige Afrikaners 'n soort wanderlust gekry en
weggetrek uit hul geboorteland: hulle het weggetrek na Duits-Suidwes-Afrika,
Gazaland (Melsetter), Oos-Afrika, Uganda en Argentinië. Staatsmanne soos
generaals Louis Botha en J.B.M. Hertzog het hulle beywer om die volk bymekaar te
hou en die totstandkoming van die Unie van Suid-Afrika in 1910 het hulle reg
bewys dat die Afrikaner se toekoms in Suid-Afrika en meer bepaald 'n verenigde
Suid-Afrika lê.

Tans is daar ongeveer 2,7 miljoen tot 3 miljoen Afrikaners waarvan 'n beduidende
deel in die buiteland leef in lande soos Namibië, Australië, Nieu-Seeland, die
Verenigde Koninkryk, Kanada, die Verenigde Arabiese Emirate, die Verenigde State
van Amerika en Nederland. Die grootste gedeelte (sowat 2,5 miljoen) kom in
Suid-Afrika voor, terwyl daar beraam word dat 300 000 tot 400 000 Afrikaners
permanent of tydelik in die buiteland woon.



https://af.wikipedia.org/wiki/Paaseiland

Paaseiland (Spaans: Isla de Pascua, Rapa Nui: Rapa Nui) is ’n eiland in die
Stille Oseaan wat sedert 1888 aan Chili behoort. Dit is 3 526 km wes van Chili,
4 251 km oos van Frans-Polinesië en 2 078 km oos van die Pitcairneilande.

Polinesiërs het waarskynlik tussen 700 en 1100 n.C. op Paaseiland gaan woon en
’n vooruitstrewende kultuur geskep, soos blyk uit die eiland se talle
moai-klipstandbeelde en ander artefakte. Menslike bedrywighede, die vestiging
van die Polinesiese rot op die eiland en oorbevolking het daartoe gelei dat alle
bome geleidelik afgekap en natuurlike hulpbronne uitgeput is. Dit het die
Paaseiland-beskawing aansienlik verswak.

Teen die tyd dat Europeërs in 1722 op die eiland aangekom het, het die bevolking
afgeneem tot tussen 2 000 en 3 000 nadat daar net ’n eeu vroeër na raming sowat
15 000 eilandbewoners was.

Europese siektes en die Peruviaanse slawehandel in die 1860's het die Rapa
Nui-bevolking verder laat afneem, totdat daar in 1877 net 111 oor was.

Paaseiland is een van die mees afgeleë eilande ter wêreld. Die naaste bewoonde
stuk grond, met sowat 50 bewoners in 2013, is Pitcairneiland (sowat 2 075 km);
die naaste dorp met ’n inwonertal van meer as 500 is Rikitea, op die eiland
Mangareva (sowat 2 606 km). Die naaste deel van ’n vasteland is in
Sentraal-Chili (3 512 km).

Paaseiland is in 1888 deur Chili geannekseer en is sedert 2007 ’n spesiale
gebied van dié land. Administratief val dit onder Chili se Valparaíso-streek.
Meer spesifiek is dit die enigste munisipaliteit van die provinsie Isla de
Pascua. Volgens die 2012-sensus het die eiland sowat 5 800 bewoners, waarvan
omtrent 60 persent afstammelinge van die inheemse Rapa Nui-volk is.

Die hoofstad en grootste stad is Hanga Roa. Die eiland is veral bekend vir sy
groot moai-standbeelde en vorm die oostelike punt van die Polinesiese Driehoek.
Paaseiland se Rapa Nui Nasionale Park is in 1995 deur Unesco as
wêrelderfenisgebied aangewys.

Die naam "Paaseiland" is aan die eiland gegee deur een van die eerste bekende
Europese besoekers, die Nederlandse ontdekkingsreisiger Jacob Roggeveen, wat dit
op Paassondag (5 April) in 1722 bereik het. Hy het dit Paasch-Eyland (18de-eeuse
Nederlands) genoem. Die amptelike Spaanse naam is Isla de Pascua, wat ook
Paaseiland beteken.

Die huidige Polinesiese naam, Rapa Nui ("Groot Rapa"), is begin gebruik ná die
slawestrooptogte van die vroeë 1860's en verwys na die eiland se topografiese
ooreenkoms met die eiland Rapa in die Basseilande.

Die frase Te pito o te henua is ook al aangegee as die oorspronklike naam van
die eiland sedert die Franse ontdekkingreisiger en etnograaf Alphonse Pinart dit
die romantiese vertaling "die Naeltjie van die Wêreld" gegee het in sy Voyage à
l'Île de Pâques, wat in 1877 gepubliseer is. Die Amerikaanse etnoloog William
Churchill (1912) het oor die frase uitgevra en is vertel daar is drie te pito o
te henua – dit verwys na die drie kape of eindpunte van die eiland. Hy kon nie
vasstel wat die oorspronklike Polinesiese naam was nie en het afgelei daar was
nie een nie.

Volgens Barthel (1974) was die eiland se eerste naam volgens oorlewering Te pito
o te kainga a Hau Maka, "die Klein Stukkie Land van Hau Maka". Daar is egter
twee woorde in Rapa Nui wat as pito uitgespreek word; die een beteken "einde" en
die ander "naeltjie". Die frase kan dus ook beteken "die Naeltjie van die
Wêreld", soos Pinart gereken het. Nog ’n naam, Mata ki te rangi, beteken "oë wat
na die hemele kyk".

Die geskatte datum waarop die eerste bewoners op die eiland aangekom het, wissel
van 300 tot 1200 n.C. Dit was ook min of meer die tyd van die eerste
aankomelinge op Hawaii. Regstellings in radiokoolstofdatering het egter al die
datums van vroeë nedersettings in Polinesië verander. Daar word nou geglo Rapa
Nui se eerste bewoners het tussen 700 en 1100 op die eiland aangekom. Volgens
huidige argeologiese studies kon dit selfs later gewees het: omstreeks 1200. "’n
Aansienlike ekologiese impak en groot kulturele beleggings in
monument-argitektuur het kort daarna begin."

Volgens oorlewering was die eerste nedersetting by Anakena. Navorsers het bevind
die Caleta Anakena-landingsplek verskaf die beste beskerming teen die see;
kano's kon ook op die sanderige strand vasmeer en van daar vertrek, en daarom
kan dit waar wees. Dit weerspreek egter die uitslag van radiokoolstofdatering,
waarvolgens mense vroeër op ander plekke gebly het waar tekens van menslike
bedrywighede eeue ouer is as by Anakena.

Die mees waarskynlike eerste setlaars was Polinesiërs wat in twee kano's (of een
katamaran) van die Gambiereilande (Mangareva-eiland), sowat 2 600 km van daar,
of van die Marquesaseilande, sowat 3 200 km weg, gekom het. Volgens sommige
teorieë kon die eerste bewoners van Suid-Amerika af gekom het vanweë hul
uitstekende vermoëns in seenavigasie. Dit word gesteun deur bewyse dat patats in
’n vroeë stadium geplant is. Dit was geslagte lank ’n gunsteling onder
Polinesiërs, maar die oorsprong van die groente kan teruggespoor word na
Suid-Amerika. Dit wys daar was ten minste die een of ander tyd ’n wisselwerking
tussen die twee gebiede.

Toe James Cook die eiland besoek het, kon een van sy bemanningslede, ’n
Polinesiër van Bora Bora, met die Rapa Nui kommunikeer. Die taal wat die naaste
aan Rapa Nui is, is Mangarevaans – die woordeskat stem sowat 80 persent ooreen.
In 1999 is ’n reis gerekonstrueer waarin Polinesiese bote van Mangareva af
Paaseiland binne 19 dae kon bereik.

Volgens mondelinge oorvertellings deur Christelike sendelinge in die 1860's het
die eiland oorspronklik ’n streng klassestelsel gehad met ’n ariki, of
opperhoof, wat groot mag oor die ander nege clans en hul onderskeie hoofde gehad
het. Die opperhoof was die oudste afstammeling deur die eersgeborene-lyn van die
eiland se legendariese stigter, Hotu Matu‘a. Die mees sigbare element van die
kultuur was die oprigting van enorme standbeelde, moai, wat volgens sommige
kenners vergoddelikte voorouers was. Volgens National Geographic "vermoed die
meeste kenners die moai is geskep om voorouers, hoofde of ander belangrike
persone te vereer. Omdat die eiland egter geen geskrewe geskiedenis het nie, is
dit onmoontlik om seker te wees."

Daar is geglo die lewendes het ’n simbiotiese verhouding met die afgestorwenes –
die afgestorwenes het die lewendes voorsien van alles wat hulle nodig gehad het
(gesondheid, vrugbaarheid, geluk, ens.) en die lewendes het deur offerandes ’n
beter plek aan die afgestorwenes in die geesteryk verseker. Die meeste
nedersettings was naby die kus en die meeste moai is aan die kus opgerig, met
hul rug na die geesteryk in die see terwyl hulle uitkyk oor hul afstammelinge in
die nedersettings voor hulle.

Diamond meen kannibalisme het op die eiland plaasgevind nadat die oprigting van
die moai gelei het tot ’n afname in natuurlike hulpbronne. Die afkap van bome
het byvoorbeeld ’n reeds onbestendige ekostelsel gedestabiliseer. Volgens
argeologiese rekords was daar talle boomspesies toe die eerste bewoners op die
eiland aangekom het, insluitende minstens drie wat tot 15 m hoog geword het:
Paschalococos – destyds moontlik die grootste palmbome in die wêreld, Alphitonia
zizyphoides en Elaeocarpus rarotongensis, sowel as minstens ses spesies inheemse
landvoëls. ’n Groot faktor wat bygedra het tot die uitwissing van verskeie
plantspesies was die bekendstelling van die Polinesiese rot aan die eiland.
Studies deur paleobotaniste het gewys rotte kan die voortplanting van plante in
’n ekostelsel drasties beïnvloed. In die geval van Rapa Nui het sade wat ontdek
is, tekens getoon dat rotte aan hulle geknaag het. Barbara A. West het geskryf:
"Die een of ander tyd voor die aankoms van Europeërs op Paaseiland het die Rapa
Nui ’n geweldige omwenteling in hul maatskaplike stelsel beleef wat veroorsaak
is deur ’n verandering in hul eiland se ekologie... Teen die tyd van die
Europeërs se aankoms in 1722 het die eiland se bevolking afgeneem tot tussen
2 000 en 3 000 ná ’n hoogtepunt van omtrent 15 000 net ’n eeu vantevore."

Teen dié tyd het 21 boomspesies en alle landvoëls uitgesterf weens ’n kombinasie
van ’n oormaat jagtogte en landboubedrywighede, rotte en klimaatsveranderings.
Geen bome was hoër as 3 m nie. Die bewoners kon dus nie meer kano's bou nie en
dit het hul vermoë om vis te vang beïnvloed. Dit het ook die landbou nadelig
geraak. Vroeër het die bome nodige skaduwee aan die grond verskaf, en nou het
die boonste grondlae erosie ondergaan weens ’n skerp afname in
landboubedrywighede. Dit het ook gelei tot ’n verlies aan landvoëls en ’n afname
in seevoëls, wat tot nog minder kos gelei het. Teen die 18de eeu was
landbougewasse die eilandbewoners se vernaamste voedsel en mak hoenders die
hoofbron van proteïen.

Namate die eiland oorbevolk geraak en bronne afgeneem het, het krygsmanne bekend
as matatoa meer mag gekry en die voorouerkultus het geëindig. Dit het plek
gemaak vir die voëlmankultus. Beverly Haun het geskryf: "Die beginsel van die
mana (mag) van oorerflike leiers is vervang deur die beginsel van die mag van
die "voëlman", oënskynlik van omstreeks 1540 af, en dit stem ooreen met die
laaste oorblyfsels van die moai-tydperk." Volgens dié kultus het hul voorouers
steeds na hulle omgesien, maar die medium waardeur die lewendes die
afgestorwenes kon kontak, was nie meer standbeelde nie, maar mense wat vir
kompetisies gekies is. Die god wat glo die mens gemaak het, Makemake, het ’n
groot rol in die proses gespeel. Volgens Katherine Routledge, wat die eiland se
tradisies in haar 1919-ekspedisie opgeteken het, het die voëlmankompetisies
omstreeks 1760 begin, ná die aankoms van die eerste Europeërs, en in 1878
geëindig met die oprigting van die eerste kerk deur Rooms-Katolieke sendelinge
wat in 1864 op die eiland aangekom het. Rotskuns wat die voëlman uitbeeld, is
presies dieselfde as dié op Hawaii, wat daarop dui die beginsel is waarskynlik
na die eiland gebring deur die oorspronklike setlaars; net die kompetisie self
was uniek aan Paaseiland.

Volgens Diamond en Heyerdahl se weergawe van die eiland se geskiedenis het die
huri mo'ai ("die omgooi van standbeelde") tot in die 1830's geduur as deel van
hewige interne oorloë. Teen 1838 was die enigste staande moai dié aan die hange
van Rano Raraku, in Hoa Hakananai'a in Orongo en Ariki Paro in Ahu Te Pito Kura.
In ’n studie onder Douglas Owsley wat in 1994 gepubliseer is, is egter bevind
daar is min argeologiese bewyse van gemeenskapsverval voor die aankoms van die
Europeërs. Beenpatologie en osteometriese data van die eilandbewoners uit dié
tyd wys min sterfgevalle kan direk aan geweld toegeskryf word.

Die volgende besoekers (op 15 November 1770) was twee Spaanse skepe, San Lorenzo
en Santa Rosalia. Die Spanjaarde het aangeteken die eiland is hoogs
ongekultiveerd en dat die kuslyn oortrek was met klipstandbeelde.

Vier jaar later, in 1774, het die Britse ontdekkingsreisiger James Cook die
eiland besoek. Hy het berig dat van die standbeelde omgeval het. Die Britse skip
Blossom het die eiland in 1825 besoek en berig dat hulle geen staande
standbeelde gesien het nie. Baie mense het Paaseiland in die 19de eeu aangedoen,
maar teen dié tyd was die eilandbewoners openlik vyandig en het hulle enige
poging om te land gefnuik. Min nuwe inligting het bekend geword tot in die
1860's.

In ’n reeks vernietigende gebeure is die grootste deel van die bevolking in die
1860's gedood of van die eiland weggevoer. In Desember 1862 het Peruviaanse
slawehandelaars op die eiland toegesak. Gewelddadige ontvoerings het verskeie
maande geduur waartydens sowat 1 500 mans en vroue, die helfte van die eiland se
bevolking, gevange geneem is. Onder hulle was die opperhoof, sy erfgenaam en dié
wat die Rongorongo-skrif kon skryf en lees – dit was die enigste Polinesiese
skrif wat ooit ontdek is.

Toe die slawehandelaars gedwing word om die Polinesiërs wat hulle gevange geneem
het terug te bring, het draers van pokke saam met die paar oorlewendes op elk
van die eilande afgeklim. Dit het ’n groot epidemie veroorsaak op van Paaseiland
tot die Marquesaseilande. Paaseiland se bevolking is uiters swaar getref.

Tuberkulose, wat walvisvangers in die middel 19de eeu na die eiland gebring het,
het nog mense se dood veroorsaak. Die eerste Christelike sendeling, Eugène
Eyraud, is in 1867 aan dié siekte dood en sowat ’n kwart van die eilandbewoners
is saam met hom uitgewis. In die volgende jare het die sendelinge en die
bestuurders van ’n skaapplaas die grond wat so beskikbaar geraak het, begin
opkoop en dit het gelei tot groot konfrontasie tussen die plaaslike bewoners en
die setlaars.

Die Franse seevaarder Jean-Baptiste Dutrou-Bornier het eindelik die hele eiland
gekoop behalwe die gebied om Hanga Roa waar die sendelinge gewoon het. Hy het ’n
paar honderd Rapa Nui na Tahiti geneem om vir sy geldskieters te werk. In 1871
het die sendelinge, ná ’n uitval met Dutrou-Bornier, al die Rapa Nui buiten 171
na die Gambiereilande verskuif. Dié wat agtergebly het, was meestal ouer mans.
Ses jaar later was daar net 111 mense oor op Paaseiland, van wie net 36
afstammelinge gehad het. Van toe af het die eiland se bevolking langsamerhand
herstel. Maar met meer as 97% van die bevolking wat in minder as ’n dekade óf
dood óf weggevoer is, was ’n groot deel van die eiland se kultuurkennis daarmee
heen.

Alexander Salmon jr., die seun van ’n Joodse handelaar, het hom eindelik
daarvoor beywer om werkers van die plantasie wat hy geërf het, na die eiland
terug te bring. Hy het al die grond behalwe dié van die sendelinge opgekoop en
was die enigste werkgewer. Hy het toerisme bevorder en was die grootste
verskaffer van inligting aan Britse en Duitse argeologiese sendings na die
eiland. Hy het verskeie oorspronklike Rongorongo-tablette na sy niggie se man,
die Duitse konsul in Valparaíso, Chili, gestuur. Salmon het die skaapplaas op
Paaseiland op 2 Januarie 1888 aan die Chileense regering verkoop en as getuie
geteken vir die oordrag van die eiland aan dié land. Hy het in Desember van dié
jaar na Tahiti teruggekeer. Hy het prakties die eiland van 1878 tot 1888 regeer.

Paaseiland is op 9 September 1888 deur Chili geannekseer. Die Chileense
vlootoffisier Policarpo Toro het die regering verteenwoordig en het die Verdrag
van die Anneksasie van die Eiland (Tratado de Anexión de la isla) onderteken
saam met Atamu Tekena, wat deur die Chileense regering aangewys is as "koning"
van Paaseiland omdat die opperhoof en sy erfgenaam dood was. Die geldigheid van
die verdrag word steeds deur sommige Rapa Nui beveg. Amptelik het Chili die
feitlik allesomvattende skaapplaas gekoop wat bestaan het uit grond wat opgekoop
is van die familie van die bewoners wat tydens die epidemies dood is, en het toe
oppermag oor die eiland oorgeneem.

Tydens die Eerste Wêreldoorlog het Duitsland die Franse handelskip Jean reg voor
die baai by Hanga Roa gesink. Die skip se bemanning het op die eiland aangebly.
Nadat die Duitse hulpkruiser Seeadler in 1917 voor Mopelia in die
Geselskapseilande geval en die seesoldate in Fidji gevange geneem is, het hulle
ontsnap en met die gekaapte skip Fortuna na Paaseiland gevaar. Daar het dit op
die rotse geloop en gesink. Die soldate het vier maande lank op die eiland gebly
totdat hulle in die neutrale Chili geïnterneer is.

Die Rapa Nui was tot in die 1960's beperk tot Hanga Roa. Die res van die eiland
is tot in 1953 as ’n skaapplaas verhuur aan die Williamson-Balfour-maatskappy.
Toe die bejaarde, vermeende heldersiende eilandbewoner Angata in 1914 droom God
het die hele eiland aan die Rapa Nui terugbeloof, het ’n opstand uitgebreek. Die
eilandbewoners wou nie meer aanvaar dat hulle feitlik die hele eiland belet is
nie. Toe Angata verder beweer God het die opstandelinge bestand teen koeëls
gemaak, het die konflik vererger. Die opstand is eindelik deur ’n Chileense
oorlogskip onderdruk.

Van 1953 af is die eiland deur die Chileense vloot bestuur terwyl ’n krygswet
geheers het. Die eilandbewoners het geen reg op ’n paspoort gehad en mag nie die
eiland verlaat het nie. Hulle was steeds ingeperk in ’n gebied om Hanga Roa en
mag net met die toestemming van die goewerneur op die res van die eiland gekom
het.

In die eerste helfte van die 20ste eeu was daar verskeie navorsingsekspedisies
na die eiland – soos dié van die Brit Katherine Routledge, die Fransman Alfred
Métraux en die Duitser Thomas Barthel – wat die geheime van Paaseiland probeer
ontrafel het. Die Noorse avonturier Thor Heyerdahl het van 1955 tot 1956 op die
eiland gewoon en argeologiese navorsing gelei. Hy het begin om die moai te laat
restoureer en op hul voetstukke te laat terugplaas.

Op 22 Mei 1960 was daar ’n aardbewing van 9,5 op die Richterskaal in die stad
Valdivia op die Chileense vasteland. Dit het ’n tsoenami veroorsaak wat
Paaseiland se suidkus getref en die Ahu Tongariki-standbeelde, wat net ’n paar
jaar tevore gerestoureer is, kwaai beskadig het. Die uiters swaar moai is tot
100 meter ver die binneland in geslinger. Die skade is daarna herstel sodat
hulle vandag weer in al hul glorie op die eiland pryk.

Ná die staatsgreep van 1973 in Chili wat Augusto Pinochet aan die bewind geplaas
het, is privaat eiendomsreg herstel. Tydens sy bewind het Pinochet Paaseiland
drie keer besoek – in 1974, 1980 en 1987. Hy het die infrastruktuur verbeter en
die weermag het ’n paar nuwe militêre geriewe en ’n nuwe stadsaal gebou. In 1984
is die eerste etniese Rapa Nui, die Amerikaans opgeleide argeoloog Sergio Rapu,
aangestel as goewerneur.

Visspesies is in 1970 ’n maand lank op Paaseiland versamel in verskillende
habitats van vlak tot diep water. ’n Holotipe en ’n paratipe, Antennarius
randalli en Antennarius moai, is ontdek. Hulle word as engelvisse beskou.

In 1994 het Kevin Costner die rolprent Rapa-Nui vervaardig wat ’n groter deel
van die wêreld laat kennis neem het van die eiland. Dit wys baie landskappe en
bevat ’n gedramatiseerde uitbeelding van die oprigting van die moai, die
menslike ingryping in die natuur en die gevolglike nadelige uitwerking.

Op 30 Julie 2007 het ’n grondwetlike hervorming aan Paaseiland en die Juan
Fernández-eilande die status "spesiale gebiede" van Chili verleen. Tot die
instelling van ’n nuwe manifes word die eiland steeds bestuur as ’n provinsie
van die Valparaíso-streek.

’n Algehele sonsverduistering wat vir die eerste keer in meer as 1 300 jaar van
Paaseiland af sigbaar was, het plaasgevind op 11 Julie 2010 om 18:15:15.

In Augustus 2010 het lede van die inheemse Hitorangi-stam die Hangaroa-ekodorp
en -spa beset. Hulle het beweer die hotel is van die Pinochet-regering gekoop in
oortreding van ’n Chileense ooreenkoms in die 1990's met die inheemse Rapa Nui.
Volgens hulle is hul voorouers bedrieg om afstand van die grond te doen. Volgens
’n verslag van die BBC op 3 Desember 2010 is minstens 25 mense beseer toe die
Chileense polisie met haelgewere op hulle geskiet het in ’n poging om hulle uit
die geboue te kry. In Januarie 2011 het die VN se spesiale referent oor inheemse
volke, James Anaya, sy kommer uitgespreek oor die behandeling van die inheemse
Rapa Nui deur die Chileense regering. Hy het ’n oproep gedoen dat Chili "’n
poging aanwend om ’n dialoog met verteenwoordigers van die Rapa Nui-volk te
begin om so gou as moontlik die werklike onderliggende probleme op te los wat
die huidige situasie verduidelik". Die voorval het in Februarie 2011 geëindig
toe 50 gewapende polisiemanne die hotel bestorm en die laaste vyf besetters
verwyder het.

Die Mataveri Internasionale Lughawe is nog redelik nuut. Die eerste vliegtuig
het in die 1950's op ’n grasstrook naby Hanga Roa geland. In die 1960's het
Chili die belangrikheid van Paaseiland as ’n landingsplek vir vliegtuie, ook
militêr, besef. Nadat planne vir ’n nuwe gebou by Anakena laat vaar is, is die
aanloopbaan by Mataveri verleng en geteer. Sedert Nasa dit in 1984 vergroot het
om as noodlandingsplek vir ruimtetuie te dien, kan groter vliegtuie ook daar
land. Dit het gelei tot ’n aansienlike toename in toerisme, wat vandag die
hoofinkomstebron is. Daar is ’n paar keer per week vlugte van die Chileense
LATAM Airlines van en na Santiago – dit duur sowat vier en ’n half uur. Daar is
ook vlugte na Tahiti.

Sedert 1967 is daar ’n sentrale watertoevoerstelsel met diep putte; voorheen was
die eilandbewoners afhanklik van water in die kratermere of van grondwater aan
die kus. Daar is teerpaaie om Hanga Roa en Mataveri en aan die suidkus na en van
Anakena. Al die strate in Hanga Roa het name, maar daar is nie naamaanwysers
nie. Die enigste vulstasie is naby die lughawe, maar daar is geen
motorhandelaars of openbare vervoer nie. ’n Paar taxi's en huurmotors en -fietse
is beskikbaar. Van die plaaslike bewoners het perde.

Daar is vyf hoërskole op die eiland, maar die enigste universiteit is op die
vasteland. Alle drukwerk word ook op die vasteland gedoen en dit maak boeke
duur.

Gesondheidsorg is beter as op baie ander afgeleë plekke in Chili. In 1964 het ’n
Kanadese kommissie namens die Verenigde Nasies op Paaseiland ondersoek ingestel
na die verhouding tussen genetika, die omgewing en siektes. Toe hulle die eiland
verlaat, het hulle mediese geriewe agtergelaat wat vandag die basis van die
eiland se moderne gesondheidsorg vorm. In 1975 is ’n klein hospitaal gebou met
’n dokter, tandarts, vroedvrou en verpleegdiens. Daar is ook ’n ambulans.

Ander geboue sluit in ’n kerk, poskantoor, bank, apteek, klein winkels, ’n paar
supermarkte en restaurante. Die meeste winkels is in Hanga Roa se hoofstraat,
Avenida Atamu Tekena. Die geriewe het baie verbeter sedert die 1960's, maar
voldoen nie heeltemal aan die eise van toerisme nie. By die hawe word vars vis
soggens verkoop. Voor sommige huise is daar stalletjies waar die bewoners
tuisgekweekte vrugte en groente verkoop. Daar is selfone en internet op die
eiland.

Paaseiland is een van die wêreld se mees afgeleë eilande. Die naaste bewoonde
buurman is Pitcairneiland in die weste (sowat 2 075 km van daar). Isla Salas y
Gómez in die ooste is op 415 km nader, maar onbewoon. Die naaste deel van ’n
vasteland is naby Concepción in Sentraal-Chili (3 512 km).

Die eiland is sowat 24,6 km lank en 12,3 km by sy breedste punt; dit het ’n
driehoekige vorm. Die oppervlakte is 163,6 km² en die maksimum hoogte 507 m.
Daar is drie rano (varswater-kratermere), by Rano Kau, Rano Raraku en Rano Aroi,
maar geen permanente strome of riviere nie.

Paaseiland is ’n vulkaaneiland wat hoofsaaklik uit drie onaktiewe vulkane
bestaan: Terevaka (507 m hoog) vorm die grootste deel van die eiland terwyl twee
ander, Poike en Rano Kau, die oostelike en suidelike deel vorm en die eiland sy
rofweg driehoekige vorm gee. Ander vulkaniese voorwerpe sluit in Rano Raraku,
Puna Pau en baie vulkaniese grotte. Poike was eers ’n afsonderlike eiland totdat
vulkaniese materiaal van Terevaka dit met die res verbind het.

In die eerste helfte van die 20ste eeu het stoom na berig word uit Rano Kau se
kratermuur gekom. Dit is deur die eiland se bestuurder, mnr. Edmunds, afgeneem.

Die klimaat van Paaseiland word geklassifiseer as ’n tropiese reënwoudklimaat
wat grens aan ’n humiede subtropiese klimaat. Die laagste temperature kom in
Julie en Augustus voor (minimum 15 °C) en die hoogste temperature in Februarie
(maksimum 28 °C).) Die winters is redelik gematig en die eiland se geïsoleerde
ligging stel dit aan winde bloot wat help om die somertemperatuur redelik koel
te hou.

Die natste seisoen is Mei, hoewel die eiland heeljaar reën kry. Die gemiddelde
reënval is 1 118 mm per jaar. Soms ondervind die eiland swaar reënval en storms,
meestal in die winter (Junie tot Augustus). Siklone en orkane kom nie hier voor
nie.

Paaseiland en sy naaste buurman, die klein eilandjie Isla Sala y Gómez meer as
400 km oos daarvan, word deur ekoloë erken as ’n aparte ekostreek: die
subtropiese breëblaarwoude van Rapa Nui. Die oorspronklike subtropiese
klambreëblaarwoude bestaan nie meer nie, maar paleobotaniese studies van
fossiele stuifmeel, boomskimmel wat deur lawastrome agtergelaat is en afdrukke
van wortels in die grond dui daarop dat die gebied voorheen woude gehad het, met
’n verskeidenheid bome, struike, varings en grasse. ’n Groot uitgestorwe palm,
Paschalococos disperta, wat verwant is aan die Chileense kokospalm, Jubaea
chilensis, was volgens fossiele bewyse een van die oorheersende bome. Nes met sy
Chileense eweknie het dit waarskynlik 100 jaar geduur voordat dit ’n volwasse
hoogte bereik het.

Die Polinesiese rot, wat die oorspronklike setlaars saam met hulle gebring het,
het volgens sommige kenners ’n groot rol gespeel in die uitsterwing van die Rapa
Nui-palm. Minder as 10% van vrugte toon egter rotknaagmerke. Merke aan
boomstompe op verskeie plekke dui daarop dat die bome deur mense afgekap is.

Die bome is waarskynlik sowat 350 jaar gelede afgekap om plek te maak om te
woon. Die toromiroboom Sophora toromiro het in die voorgeskiedenis op die eiland
voorgekom, maar is nou uitgesterf in die natuur. Die botaniese tuine Kew in
Brittanje en Göteborg in Swede het egter ’n gesamentlike wetenskapprogram begin
om die toromiro weer op Paaseiland te laat groei. Met die verdwyning van die
palm en die toromiro het die reënval aansienlik afgeneem weens minder
kondensasie. Nadat die eiland byna ’n eeu lank gebruik is om duisende skape te
laat wei, was dit teen die middel 1900's hoofsaaklik met grasveld bedek, met die
nga'atu of palmiet (Schoenoplectus californicus tatora) in die kratermere van
Rano Raraku en Rano Kau. Die teenwoordigheid van dié biesies, wat in die Andes
totora genoem word, is al gebruik om die standpunt te steun dat die
oorspronklike setlaars Suid-Amerikaans was, maar ontledings van stuifmeel in die
sediment van mere toon dié plant het meer as 30 000 jaar lank op die eiland
gegroei.

Voor die aankoms van mense was daar groot voëlkolonies op Paaseiland met
moontlik meer as 30 inheemse spesies, dalk die grootste ter wêreld. Dit word nie
meer op die hoofeiland aangetref nie. Daar is fossielbewyse van vyf spesies
landvoëls (twee soorte ralle, twee soorte papegaaie en ’n reier); almal het
uitgesterf. Daar is vyf spesies landvoëls wat na die eiland ingevoer is wat
broeibevolkings het.

Weens ’n gebrek aan navorsing is daar min kennis van die seelewe om Paaseiland,
maar daar is ’n moontlikheid van onontdekte broeiterreine van blou-, dwergblou-
en bultrugwalvisse in die omgewing. ’n Potensiële broeigebied vir die rorkwal is
ook waargeneem noordoos van die eiland.

Die immuniteitsonderdrukkende dwelm sirolimus is die eerste keer in die bakterie
Streptomyces hygroscopicus in ’n grondmonster van Paaseiland ontdek. Die middel
is ook bekend as rapamisien, genoem na Rapa Nui. In 2009 is bevind dit kan die
lewe van muise verleng.

Bome op die eiland is skaars en vorm selde boorde. Menings bestaan dat die
aanvanklike bewoners al die bome afgekap het om hul standbeelde op te rig en kos
te verskaf aan ’n oorbevolkte eiland. Eksperimentele argeologie het gewys dat
sommige standbeelde wel op Y-vormige houtrame (miro manga erua) geplaas en na
hul eindbestemming gesleep kon gewees het. Ander teorieë sluit in die gebruik
van parallelle houtspore waaroor die standbeelde gesleep is. Rapa Nui-tradisies
verwys na geestelike krag (mana) as ’n manier waarop die moai van die steengroef
af "geloop" het. Onlangse eksperimente het gewys die standbeelde is dalk laat
"loop" deur die gebruik van toue – dit werp twyfel oor hul rol in die verval van
die eiland se omgewing.

As ’n mens die eiland se suidelike ligging in ag neem, kon die
klimaatsveranderings van die Klein Ystyd (omstreeks 1650 tot 1850) die
ontwouding aangehelp het, maar dit is slegs spekulatief.

Die Amerikaanse wetenskaplike en skrywer Jared Diamond meen in sy boek Collapse
die verdwyning van die eiland se bome val saam met ’n verval van die beskawing
omstreeks die 17de en 18de eeu. Hy merk op hulle het in dié tyd ophou
standbeelde maak en die ahu (klipplatforms) begin vernietig. Dié argument word
egter verswak deur die feit dat die voëlmankultus bly gedy en die groot invloed
deurstaan het van die aankoms van ontdekkingsreisigers, walvisvangers,
handelaars en slawehandelaars.

Die inhoud van antieke vullishope wys die hoofbron van proteïen was tuna en
dolfyne. Met die verdwyning van die bome was daar ’n skielike afname in die
hoeveelhede visgrate in vullishope omdat eilandbewoners nie meer visserskuite
kon bou nie; dit val saam met ’n groot toename in voëlbene. Dit is gevolg deur
’n afname in voëlbene namate die broeiplekke minder geword en voëls begin
uitsterf het. ’n Nuwe soort kuns uit dié tydperk wys mense met ribbes wat
uitsteek en geswelde mae, wat dui op ondervoeding. In dieselfde tyd het baie
eilandbewoners in versterkte grotte gaan woon en was daar die eerste tekens van
oorlogvoering en kannibalisme.

Gronderosie weens ’n gebrek aan bome is op sommige plekke merkbaar. Volgens
sedimentmonsters het tot ’n helfte van inheemse plante uitgesterf en het die
plantegroei drasties verander. Polinesiërs was boere, nie vissermanne nie, en
hul dieet het hoofsaaklik bestaan uit landbougewasse soos tarowortels, patats,
kassawe en piesangs. Met geen bome om die gewasse te beskerm nie, het seesproei
gelei tot mislukte oeste en dit is vererger deur ’n skielike afname in
varswaterstrome. Daar is bewyse dat die eilandbewoners gewasse in grotte begin
plant en die grond met klippe bedek het om verdamping te keer. Kannibalisme het
op baie Polinesiese eilande voorgekom, in tye van oorvloed en van skaarste.
Reste is op kookterreine (veral in grotte) gevind en dit word ondersteun deur
oorlewering.

Paaseiland is die afgelope paar eeue swaar getref deur gronderosie; dit is dalk
vererger deur landboupraktyke en die afkap van bome. Dit lyk of dié proses
geleidelik plaasgevind het en dalk aangehelp is deur skaapboerdery deur die
grootste deel van die 20ste eeu. Jakob Roggeveen het berig die eiland is
besonder vrugbaar. "Hoenders is die enigste diere wat hulle aanhou. Hulle plant
piesangs, suikerriet en veral patats." In 1786 het die Franse vlootoffisier
Jean-François de La Pérouse die eiland besoek en sy tuinier het gesê "drie dae
per jaar se werk" sal genoeg wees om die bevolking te voed. Vandag is Paaseiland
een van die eilande in die Stille Oseaan met die minste plantspesies. Daar is
byvoorbeeld minder as 30 bekende inheemse saadplante (superfilum:
Spermatophyta).

Volgens Diamond lyk dit of die oorlewering van die huidige eilandbewoners
(waarvan die geloofwaardigheid deur baie bevraagteken word) ’n obsessie het met
kannibalisme, en hy voer dit aan as ’n rede vir ’n vinnige verval. Hy het
byvoorbeeld geskryf om ’n vyand kwaai te beledig sal ’n mens sê: "Jou ma se
vleis sit tussen my tande vas." Hy het gemeen dit beteken die kosvoorraad het
later opgedroog. Kannibalisme het egter algemeen voorgekom onder Polinesiese
beskawings. Menslike bene is egter nie in oonde op Paaseiland ontdek nie,
behalwe op godsdiensterreine, en dit dui daarop dat kannibalisme op die eiland
’n rituele praktyk was. Moderne etnografiese navorsing toon geen bewyse dat
kannibalisme algemeen op die eiland voorgekom het nie. Ná die eerste
wetenskaplike verkenning van die eiland in 1914 is berig die inheemse bevolking
ontken bewerings dat hul voorouers kannibale was, ten sterkste.

Volgens die Rapa Nui-mitologie was Hotu Matu'a die legendariese eerste setlaar
en die ariki mau ("opperhoof" of "koning") van Paaseiland. Hy en sy geselskap
was Polinesiërs van die onbekende land Hiva.

Sy onderdaan Hau-Maka het ’n droom gehad waarin sy gees na ’n verafgeleë land,
Mata ki te rangi ("Oë Wat na die Hemele Kyk"), reis om te soek na ’n nuwe tuiste
vir Hotu Matu'a. Toe hy wakker word, het hy die koning daarvan vertel en dié het
sewe mans aangesê om te gaan ondersoek instel. Hulle het die land gevind en na
Hiva teruggekeer. Die koning het toe self na die eiland gereis saam met koningin
Vakai (Vakai-a-hiva). Sy geselskap het oor die eiland versprei en dit verdeel
tussen clans wat later daarop aanspraak gemaak het dat hulle afstammelinge van
Hotu Matu'a se seuns was.

Die sigbaarste element van die kultus was die maak en oprig van enorme
standbeelde genaamd moai, wat vergoddelikte voorouers verteenwoordig het. Daar
is geglo die lewendes het ’n simbiotiese verhouding met die afgestorwenes en dat
laasgenoemde alles verskaf het wat die lewendes nodig het, soos gesondheid,
vrugbaarheid, grond en diere, geluk, ens. Die lewendes het weer die
afgestorwenes deur offerandes ’n beter plek in die geesteryk gegee.

Die Tangata manu- of voëlmankultus, wat tot die 1860's beoefen is, was
waarskynlik ’n latere kultus. Die oprig van die standbeelde is toe gestaak. Die
belangrikste elemente daarvan was: Tangata manu, die wenner van ’n belangrike
kompetisie; Makemake, die hoofgod van die kultus; die aku-aku, bewakers van die
heilige familiegrotte; Moai-kava-kava, ’n spookman van die Hanau epe (langore);
en Hekai ite umu pare haonga takapu Hanau epe kai noruego, die heilige dreunsang
om die aku-aku te paai voordat ’n familiegrot binnegegaan is. Dit het afgeneem
nadat die eilandbewoners die Katolieke geloof aangeneem het.

Die groot klipstandbeelde, of moai, waarvoor Paaseiland beroemd is, is in die
tydperk 1100–1680 uit gesteentes gebeitel. Altesaam 887 monolitiese standbeelde
is aangeteken. Hoewel hulle dikwels "Paaseiland-koppe" genoem word, het die
beelde torso's; die meeste eindig bokant die bobene, hoewel ’n paar kniel met
hul hande op hul maag. Van die staande beelde is mettertyd tot by hul nekke met
skuiwende grond bedek.

Die meeste is gemaak uit asklip wat op ’n enkele terrein aan die kant van die
onaktiewe vulkaan Rano Raraku aangetref word. Tydens die maak van die beelde is
die klip met water bespat om dit sag te maak. Die beelde het die voorvaders
verteenwoordig.

Net sowat ’n kwart van die moai is na ander plekke soos die noord- en suidkus
verskuif. Sowat die helfte het by die steengroef by Rano Raraku agtergebly en
die res is elders, moontlik op pad na verskeie liggings. Die grootste moai wat
op ’n platform staan, is bekend as "Paro". Dit weeg 82 ton en is 9,8 m hoog.

Twee soorte huise is bekend: hare paenga, ’n huis met ’n ovaal fondament wat met
blokke basalt gebou is en ’n grasdak gehad het wat soos ’n omgekeerde boot gelyk
het; en hare oka, ’n ronde klipstruktuur. ’n Soortgelyke gebou as laasgenoemde
was die tupa wat deur sterrekunde-priesters bewoon is en naby die kus gestaan
het waar die beweging van die sterre maklik dopgehou kon word. Nedersettings het
ook hare moa ("hoenderhuise") bevat – dit was langwerpige klipstrukture waarin
hoenders gehou is. Die huise van die seremoniële dorp Orongo was uniek omdat
hulle die vorm van hare paenga gehad het, maar geheel en al van plat blokke
basalt gemaak was wat uit die Rano Kao-krater gekom het. Die ingang van al die
huise was baie laag sodat ’n mens daardeur moes kruip.

Petrogliewe is kuns wat in rots gebeitel word, en Paaseiland het een van die
grootste versamelings in Polinesië. Sowat duisend terreine met meer as 4 000
petrogliewe is bekend. Ontwerpe en beelde is om verskeie redes in die rots
gebeitel: om totems te maak, om ’n gebied af te baken of om ’n mens of
gebeurtenis te gedenk. Verskeie temas word op die eiland aangetref, met ’n
versameling voëlmans by Orongo. Ander onderwerpe was seeskilpaaie, vulvas en die
god Makemake.

Paaseiland het oënskynlik ’n skrif met die naam rongorongo gehad. Dit het
beeldskrif- en geometriese simbole ingesluit; die teks is in hout uitgekerf in
’n omgekeerde boestrofedon-rigting: van links na regs en van onder na bo. Die
leser het links onder begin lees en die eerste reël na regs gelees. Hy het dan
die tablet 180º gedraai en die volgende reël gelees. Die reël net daaronder en
net daarbo sou dan albei onderstebo gewees het, soos gesien kan word op die foto
regs.

’n Stuk teks het egter op die agterkant van die tablet voortgegaan en as dit op
die voorkant ’n onewe getal reëls gehad het, sou die agterkant links bo begin,
en die skryfrigting het dan verander van bo na onder. Groter tablette is dalk
gelees sonder om dit om te draai as die leser onderstebo kon lees. Baie van die
mense- en dierefigure, soos die tekens 200 en 280 , het kenmerkende uitsteeksels
aan elke kant van die kop wat dalk oë of ore verteenwoordig.

Dit is in 1864 die eerste keer aangeteken, deur die Franse sendeling Eugène
Eyraud. In dié tyd het verskeie eilandbewoners gesê hulle kon dit verstaan,
hoewel net die heersersklas en priesters volgens tradisie geletterd was en nie
een van hulle die slawestrooptogte en daaropvolgende epidemies oorleef het nie.

Ondanks talle pogings is die skrif nooit ontsyfer nie en daarsonder is dit
onmoontlik om te sê of dit werklik ’n skrif was. Die probleem is deels dat net
’n klein hoeveelheid tekste steeds bestaan: sowat twee dosyn, waarvan nie een op
die eiland oorgebly het nie. Daar is ook net ’n paar ooreenkomste met die
petrogliewe op die eiland. As wel bewys kan word dat dit ’n skrif is, sal dit
een van net ’n paar onafhanklike skrifuitvindsels in die menslike geskiedenis
wees.

Die tekens bestaan uit gestileerde mense-, diere-, plant- en geometriese simbole
en vorm dikwels saamgestelde tekens. Voëls is algemeen en baie van hulle, soos
400 , lyk soos die fregatvoël wat met die hoofgod, Makemake, verbind word. Daar
is ook tekens wat soos visse en geleedpotiges lyk.

’n Reimiro is ’n halfmaanvormige ornament met ’n kop aan een of albei punte.
Dieselfde ontwerp verskyn op die vlag van Rapa Nui. Twee werke in die Britse
Museum het rongorongo-inskripsies.

Moko Miro is ’n man met die kop van ’n akkedis. Dit is as ’n knuppel gebruik,
want die bene het die vorm van ’n handvatsel. As dit nie in die hand gehou is
nie, het dansers dit tydens feeste om hul nek gedra. Die Moko Miro sou ook by
die deur geplaas word om die huis te beskerm. Dit sou van die dak gehang of op
die grond geplaas word. Die oorspronklike vorm se oë was van wit skulpe en sy
pupille van lawaglas.

Moai kavakava is houtbeelde van mans en Moai paepae van vroue. Hierdie groteske
en hoogs gedetailleerde figure is uit dennehout gekerf en stel voorouers voor.
Hulle is soms vir vrugbaarheidsrituele gebruik, maar gewoonlik vir oesfeeste.
Indien hulle nie gebruik is nie, sou hulle toegedraai en in die huis gehou word.
Daar is ook aangetekende gevalle waar die eilandbewoners met hulle gedans het.
Die vroeëre figure is skaars en beeld gewoonlik ’n man uit met ’n uitgeteerde
lyf en ’n bokbaardjie. Die ribbes en ruggraat is sigbaar en van hulle het
uitgekerfde tekens op, veral op die kop.

Die Rapa Nui het ’n jaarlikse fees, die Tapati, wat sedert 1975 om en by begin
Februarie gehou word om hul kultuur te vier. Daar is ook drie disko's op die
dorp Hanga Roa. Ander kultuurbedrywighede sluit in ’n musiektradisie, wat
Suid-Amerikaanse en Polinesiese invloede kombineer, en houtsneewerk.

Die eiland het ’n nasionale sokkerspan, CF Rapa Nui, en die Chileense been van
die Red Bull-rotsduikwêreldreeks vind op Rapa Nui plaas.

Die bevolking met die 2012-sensus was 5 761 (1 970 meer as in 2002). In 2002 was
60% Rapa Nui, 39% Chileens van Europese of gemengde Europese en Amerindiaanse
herkoms, en die oorblywende 1% was Indiane van die Chileense vasteland. Die
bevolkingsdigtheid is 36 per km².

Die amptelike taal is Spaans, maar ’n paar variante kom in die spreektaal voor
met elemente van beide Spaans en Rapa Nui.

Administratief is die eiland ’n provinsie van die Valparaíso-streek en bestaan
dit uit een munisipaliteit (comuna). Die provinsie en munisipaliteit word albei
Isla de Pascua genoem en sluit die hele eiland asook die omringende eilandjies
en rotse in, plus Isla Salas y Gómez, sowat 400 km oos daarvan. Die provinsiale
goewerneur word deur Chili se president aangestel.

Die munisipale administrasie is in Hanga Roa gesetel en word gelei deur ’n
burgemeester (alcalde) wat vir ’n termyn van vier jaar verkies word en ’n
munisipale raad van ses lede.



https://af.wikipedia.org/wiki/Itali%C3%AB

Italië (Italiaans: Italia [iˈtaːlja] luister (hulp·inligting)), amptelik die
Italiaanse Republiek (Repubblica Italiana), is 'n land in Suid-Europa, wat
bestaan uit 'n stewelvormige skiereiland sowel as twee ander groot eilande in
die Middellandse See: Sisilië (Sicilia) en Sardinië (Sardegna).

Aan die noordekant word dit begrens deur die Alpe, en grens aan Frankryk in die
noordweste, Switserland en Oostenryk in die noorde en Slowenië in die
noordooste. Die onafhanklike lande van San Marino en die Vatikaanstad is klein
ingeslote Italiaanse gebiede, eksklawes. In die suide is die eilandnasie Malta
geleë wat nie deel van Italië is nie.

Italië is 'n stigterslid van die Europese Unie en die NAVO asook 'n lidland van
die Verenigde Nasies. In 1999 is die Euro-geldeenheid ingevoer en in 2002 die
Euro-banknote en -muntstukke.

Italië het 'n groot invloed gehad op die kulturele en sosiale ontwikkeling van
die hele gebied rondom die Middellandse See, en het ook die Europese kultuur
sterk beïnvloed. Belangrike kulture en beskawings het daar voorgekom sedert
pre-historiese tye. Na Magna Graecia, die Etruskiese beskawing en veral die
Romeinse Ryk wat hierdie deel van die wêreld vir eeue oorheers het, was Italië
die middelpunt van Europese wetenskap en kuns gedurende die Middeleeue en die
Renaissance.

Moderne Italië het eers onlangs 'n land geword, op 17 Maart 1861, toe die meeste
van die lande van die skiereiland verenig is onder Koning Viktor Emanuel II van
die Savoje-dinastie, wat regeer het oor Sardinië en Piëmont. Die argitekte van
die Italiaanse unifikasie was Camillo Benso di Cavour, die hoofminister van
Victor Emmanuel, en Giuseppe Garibaldi, 'n generaal en nasionale held. Rome self
het vir 'n dekade daarna nog onder die regering van die Pous gebly, en het eers
deel van die Koninkryk van Italië geword op 20 September 1870. Die Vatikaan is
nou 'n onafhanklike land binne-in en omring deur Rome.

Italië word verdeel in 20 gebiede (regioni, enkelvoud regione), waarvan vyf 'n
spesiale outonome status geniet, aangedui deur 'n *:

Die hoofstad en grootste stad van Italië is Rome. Binne-in die stad bevind die
onafhanklike Vatikaanstad homself waarvan die pous die hoof is. 'n Tweede
onafhanklike enklawe binne die Italiaanse grense is San Marino, naby die
vakansiedorp Rimini aan die ooskus. Ander belangrike stede is Milaan, Turyn,
Genua, Venesië, Florence, Bologna, Verona, Napels, Ancona, Bari, Messina en
Palermo (die hoofstad van Sisilië).



https://af.wikipedia.org/wiki/Pretoria

Pretoria (Suid-Ndebele: iPitori) is die administratiewe hoofstad van Suid-Afrika
en is geleë in die provinsie Gauteng, ongeveer 50 km noord van Johannesburg. Die
stad word deurkruis deur die Magaliesbergreeks.

Pretoria is op 16 November 1855 deur die Voortrekkers gestig en het in 1860 die
hoofstad van die Zuid-Afrikaansche Republiek en in 1910 Transvaal en ook die
nuutgestigte Unie van Suid-Afrika se uitvoerende hoofstad geword. Kaapstad is
sedert 1910 die wetgewende hoofstad en Bloemfontein die geregtelike hoofstad.

In vergelyking met die naburige Johannesburg het Pretoria, wat eers in 1931
stadstatus verkry het, teen 'n stadiger tempo gegroei. Eers toe die Nasionale
Party in 1948 aan die bewind gekom het, het Pretoria gaandeweg in belangrikheid
toegeneem. Die stad dien tans oorwegend as 'n administratiewe sentrum, en die
plaaslike dienstesektor verskaf die meeste werkgeleenthede. Nogtans beskik
Pretoria oor 'n nywerheidsbasis, wat veral op die yster- en staalbedryf asook
motorvervaardiging steun, en dien daarnaas as 'n spoorwegsentrum.

Pretoria se tersiêre opvoedingsinstellings sluit die Universiteit van
Suid-Afrika (gestig in 1873 en tans een van die vernaamste instellings ter
wêreld vir afstandsonderwys), die Universiteit van Pretoria (gestig in 1908) en
die Tshwane-Universiteit vir Tegnologie in.

Sedert 2000 vorm Pretoria deel van die Tshwane-metropool. Op 7 Maart 2005 het
die Stad Tshwane Metropolitaanse Munisipaliteit in 'n vergadering besluit om die
Stad Tshwane formeel as 'n geografiese pleknaam te registreer op die databasis
van die Suid-Afrikaanse Geografiese Nameraad (SAGNR) in terme van die SAGNR Wet
118 van 1998. Sedertdien is die Tshwane metroraad in 'n omstrede proses betrokke
om Tshwane as die amptelike en enigste naam van die stad te vestig.

Pretoria is in die noordooste van die provinsie Gauteng geleë, sowat 56 km noord
van Johannesburg en 260 km wes van Nelspruit af. Pretoria lê 1 339 meter bo
seevlak in 'n warm, beskermde en vrugbare vallei wat deur die berge van die
Magaliesbergreeks omring word. Pretoria is 'n baie aangename en kosmopolitiese
stad, geleë in die oorgangsgebied tussen die Hoëveld- en die Bosveld-gebiede. As
gevolg van sy ligging het Pretoria 'n besonder ryk voëllewe.

Pretoria het 'n subtropiese klimaat met warm, vogtige somers en gematigde, droë
winters. Daar word 'n gemiddelde 300 sonskyndae per jaar in Pretoria aangeteken.

Die Metropolitaanse Munisipaliteit Stad Tshwane, wat op 5 Desember 2000 gestig
is, het 'n oppervlakte van 2 199 vierkante kilometer en sluit naas Pretoria ook
talle dorpe in sy metropolitaanse gebied in, waaronder Centurion (vroeër
Verwoerdburg), Akasia, Soshanguve, Mabopane, Atteridgeville, Ga-Rankuwa,
Winterveld, Hammanskraal, Temba, Pienaarsrivier, Krokodilrivier en Mamelodi.

Die eerste setlaars in die gebied van die huidige Pretoria was lede van die
Nguni-stam, wat later as Ndebele (letterlik "vlugtelinge") of Matabele bekend
gestaan het. Enkele honderd jaar lank het hulle die vrugbare Apiesrivierstreek
as veetelers bewoon voordat Zulu-krygers met hul aanvalle in die vroeë 19de eeu
verwoesting in die gebied gesaai het. Baie Nguni is in dié aanvalle dood, terwyl
die oorlewendes noordwaarts gevlug en hulle in die gebied van die huidige
Zimbabwe gevestig het. Die streek was vervolgens tydelik onbewoon.

Volgens historiese dokumente het Voortrekkergesinne soos die Van der Walts,
Prinsloos en Bronkhorsts hulle in die periode tussen 1832 en 1842 in die
Fonteindedal gevestig – gelyktydig het ook die eerste Tswana-setlaars na die
Pretoriagebied gekom. Die broers Lucas en Gert Bronkhorst was die eerste boere
in die gebied wat op die plase Groenkloof en Elandspoort geboer het. Die eerste
huis in die gebied is deur J.G.S. Bronkhorst in 1840 in die Fonteinedal opgerig.

'n Aantal Afrikanergesinne het hulle rondom die nabygeleë dorp Elandspoort
gevestig. Die plaaslike bewoners het hul dorp in 1854, twee jaar nadat die
Sandrivierkonvensie die onafhanklikheid van die gebied noord van die Vaalrivier
bevestig het, tot kerkplaas van Sentraal-Transvaal laat verklaar. Elandspoort
het sodoende 'n belangrike plek vir nagmale, dope en huwelike geword. Die
Voortrekkerleier kommandant-generaal Marthinus Wessel Pretorius het land in die
Apiesriviervallei aangekoop wat daarna deur die regering van die ZAR oorgeneem
is, met die voorneme om hier 'n permanente gebou vir die Boererepubliek se
Volksraad te vestig; dit was immers reeds voorspelbaar dat hier 'n beduidende
nedersetting sou ontstaan.

Pretoria is in 1855 deur Marthinus Wessel Pretorius amptelik as Pretoria
Philadelphia ("Die Broederskap van Pretoria") gestig en na sy vader Andries
Pretorius genoem, wat ná sy oorwinning oor die Zoeloes in die Slag van
Bloedrivier as 'n volksheld vereer is. Andries Pretorius het ook 'n belangrike
rol by die onderhandelinge met Groot-Brittanje gespeel, wat in 1852 met die
ooreenkoms van Sandrivier tot die onafhanklikheid van Transvaal onder die nuwe
naam Zuid-Afrikaansche Republiek (ZAR) gelei het.

Die dorp het destyds uit sowat tagtig huise met 'n bevolking van 300 bestaan. In
1856 het 'n raadgewer van die president, Andries du Toit, een van sy
Basotho‎-ponies teen die hele gebied van die huidige voorstad Arcadia geruil.
Vir die volgende twee jaar was hy besig met die opmeting van sy besit. Die
gebied is deur Stephanus Meintjies ontwikkel, en 'n nabygeleë koppie,
Meintjieskop, is na hom genoem. Die destydse dorpsgebied het van Potgieterstraat
in die weste tot by Prinsloostraat in die ooste en van Boomstraat in die noorde
tot by Scheidingstraat in die suide gestrek.

Pretoria het op 1 Mei 1860 die hoofstad van die ZAR geword en is tydens die
Eerste Vryheidsoorlog tussen Desember 1880 en Maart 1881 deur Britse troepe
beleër.

George Heys, 'n boorling van Durban en geesdriftige sakeman wat hom in die
1870's in Pretoria gevestig het, het in 1882 sy koetsvoerdiens Express Saloon
Coach Service gestig. Die koetse het van Kerkplein op drie hoofroetes na
Kimberley, Barberton en Pietersburg vertrek. Die Abbot-Downing-koetse, wat Heys
ingespan het, was handgemaak en is van New Hampshire in die Verenigde State
ingevoer. Destyds is die koetse, waarvan elkeen agtien tot twintig passasiers en
tot drie en 'n halwe ton posstukke kon vervoer, deur feitlik alle belangrike
koetsmaatskappye gebruik.

Die kaartjie vir 'n koetsreis was allesbehalwe goedkoop – die span van tien
perde moes elke tien tot vyftien myl vervang word. Die reis tussen Pretoria en
Johannesburg het destyds ongeveer vyf uur geduur – mits die koets nie in die
Sesmylspruit of die Jukskeirivier vasgeval het nie. George Heys se vervoersaak
het ook 'n kontrak met die posmeester-generaal van die ZAR, Nicolaas van Alphen,
gehad, maar dit het met die aankoms van die eerste trein uit Kaapstad op
Pretoria se stasie ten einde geloop. Heys was nogtans 'n welgestelde man en het
in 1886 die statige herehuis Melrose Villa (wat later Melrose-Huis genoem is) in
Maréstraat (later Jacob Maréstraat) laat bou.

Die Tweede Vryheidsoorlog, wat van 1899 tot 1902 tussen die Boererepublieke en
die Verenigde Koninkryk gewoed het, het tot die ondergang van die ZAR gelei en
'n tydperk van Britse oorheersing in Suid-Afrika ingelui. Pretoria het op 5
Junie 1900 gekapituleer en is vervolgens deur troepe onder die bevel van lord
Frederick Sleigh Roberts ingeneem. Lord Roberts het van die Sikhs, wat hom op sy
veldtogte in Indië bygestaan het, saamgebring na Pretoria en in Melrose-huis
ingetrek. Die huis het ook die hoofkwartier van die Britse leër in die stad
geword, terwyl die half voltooide Paleis van Justisie in 'n militêre hospitaal
vir gewonde soldate omgeskep is. Met die ondertekening van die Vredesooreenkoms
van Vereeniging in die eetkamer van Melrose-huis is die oorlog kort voor
middernag op 31 Mei 1902 in Pretoria amptelik beëindig.

George Heys het saam met sy vriende, waaronder die sakelui Edmund en George
Bourke, 'n baie belangrike rol in die ekonomiese, professionele, politieke en
sosiale lewe van Pretoria gespeel. Almal het goeie betrekkinge met president
Paul Kruger gehandhaaf en talle liefdadige geskenke aan die stad gemaak,
waaronder 'n verpleeginrigting vir gewonde soldate in 'n klein gebou langs die
Staats Model School in Van der Walt Straat (1899), die kerksaal van die
Metodiste-kerk in Sunnyside en die klokkespel in die stadhuis in Paul
Krugerstraat.

Die Afrikanerrepublieke ZAR en Oranje-Vrystaat is met die Kaapkolonie en Natal
in 1910 verenig in die Unie van Suid-Afrika, met Pretoria as sy administratiewe
hoofstad (terwyl Kaapstad die parlementêre en wetgewende hoofstad geword het).
In die tydperk tussen 1860 en 1994 het Pretoria ook as die setel van die
provinsiale regering van Transvaal gedien.

Op 14 Oktober 1931 het Pretoria amptelik stadstatus gekry. Danksy die vestiging
van akademiese en wetenskaplike instellings word Pretoria ook as die akademiese
hoofstad van Suid-Afrika beskou – dit is die tuiste van 'n aantal universiteite
en navorsingsinstellings, onder andere die Universiteit van Pretoria, die
Universiteit van Suid-Afrika (UNISA) en die Wetenskaplike en
Nywerheidnavorsingsraad (WNNR).

Pretoria se Kerkstraat was een van die teikens van die ANC se terreuraanvalle in
Suid-Afrika in die vroeë 1980's. Op 25 Januarie 1980 het drie ANC-lede in die
voorstad Silverton 25 mense as gyselaars aangehou. In ruil vir hulle het die
terroriste die vrylating van Nelson Mandela geëis. Al drie ANC-mans en twee
blanke vrouens is in die voorval dood. Die Kerkstraat-bomontploffing het op 20
Mei 1983 agtien mense gedood en 217 beseer.

In 'n rassisties gemotiveerde aanval het 'n blanke man, Barend Strydom, op 15
November 1988 vyf swart burgers op Strydomplein doodgeskiet.

Op 24 November 1995 het Pretoria sy eerste swart burgemeester, Slo Ramokhoase,
gekry.

Vandag vorm Pretoria staatkundig deel van die Metropolitaanse Munisipaliteit van
Tshwane, één van die drie van Suid-Afrika se agt metropolitaanse gebiede wat in
die provinsie Gauteng geleë is.

Binne vyf dekades ná sy stigting is Pretoria van 'n moderne stedelike
infrastruktuur voorsien. Belangrike mylpale was die bou van 'n NG Kerkgebou in
1857, die ontstaan van 'n formele skoolstelsel in 1859, die vestiging van 'n
posdiens in 1864 en 'n telegraafdiens in 1877, die opening van die eerste
spoorwegverbinding in 1893, die voorsiening van elektriese verligting in 1892,
die publikasie van die eerste plaaslike dagblad in 1898, die vestiging van 'n
rioleringstelsel in 1904 en die opening van elektriese tremlyne in 1910.

Pretoria se strategiese ligging, sy aangename klimaat en die beskikbaarheid van
hoogs-opgeleide mannekrag het van die stad 'n leidende onderwys- en
navorsingsentrum gemaak. Daar word geraam dat tussen 85 en 90 persent van alle
navorsings- en ontwikkelingsaktiwiteite in Suid-Afrika in Pretoria gekonsentreer
is. Belangrike instellings sluit Krygkor, die Mediese Navorsingsraad, die
Wetenskaplike en Nywerheidsnavorsingsraad (WNNR), die Navorsingsraad vir
Menslike Wetenskappe en tersiêre instellings soos die Universiteit van
Suid-Afrika (UNISA), die Universiteit van Pretoria (UP) en die
Tshwane-Universiteit vir Tegnologie in.

Daar bestaan goeie toegangsroetes van Johannesburg (N1), Polokwane (N1),
Noordwes (N14) en Witbank (N4).

Die Tshwanemetro beplan ook 'n kringspoor wat as 'n stedelike
ontwikkelingskorridor sal dien met 'n pendelspoorwegverbinding as basis wat óm
die Pretoriastadskern sal loop as deel van 'n geïntegreerde
multimodus-vervoerstelsel vir Tshwane. Pretoria is slegs 28 km van die O.R.
Tambo Internasionale Lughawe, 35 km van Lanseria-lughawe en word ook bedien deur
die Wonderboomlughawe wat binne die stadsgrense is. Daar word beplan om
Wonderboomlughawe te ontwikkel tot 'n derde internasionale lughawe in Gauteng.

Inwoners en sakeondernemings in Pretoria en omstreke sal ook baat by die Tshwane
Global Digital Hub-projek waarvolgens die bestaande optiese vesel-infrastruktuur
in die metropool benut gaan word om bekostigbare breëband-internettoegang en
ander inligtings- en kommunikasiedienste te verskaf.

Pendelaardienste in Pretoria en omgewing word deur Metrorail bedryf. Roetes
verbind die middestad met Germiston en Johannesburg in die suide, Atteridgeville
in die weste, Ga-Rankuwa in die noordweste, Soshanguve in die noorde en Mamelodi
in die ooste.

Gautrein se hoëspoed-treindienste verbind die oostelike voorstad Hatfield met
Pretoria se hoofstasie en loop suidwaarts via Centurion, Midrand, Sandton en
Rosebank tot in Johannesburg, asook uit na die O.R. Tambo Internasionale
Lughawe.

Pretoriastasie is die vertrekpunt vir die luukse Bloutrein op pad na Kaapstad.
'n Ander luukse treindiens, Rovos Rail se safari-treinritte, vertrek vanaf
Capital Park, 'n spoorwegstasie in 'n koloniale boustyl. Suid-Afrikaanse
spoorweggeesdriftiges het Herculesstasie as vertrekpunt vir hulle outydse
treinritte gekies.

Die Wonderboomlughawe lê sowat 8 km buitekant die stad. 'n Opknappingsproses is
tans aan die gang, alhoewel die omgewingsinpakstudie, wat in 2004 gedoen is,
getoon het dat die geraasbesoedeling al klaar hoog is. Die projek om die
aanloopbaan te verleng is destyds afgekeur omdat die geraas van nog meer (en nog
groter) vliegtuie die omgewing negatief sou beïnvloed.

Pretoria se bynaam "Jakarandastad" verwys na die sowat 70 000 jakarandabome wat
in en om Pretoria groei en in Oktober met hulle pragtige perskleurige bloeisels
'n besondere karakter aan die stad gee. Die eerste twee bome is in 1888 deur
J.D. Cilliers, 'n plaaslike tuinier, in sy tuin by Myrtle Lodge, Celliersstraat
in Sunnyside geplant. Hy het die plantjies van 'n Kaapstadse boomkweker bekom
wat hulle uit Rio de Janeiro in Brasilië ingevoer het. Die twee bome staan
vandag op die terrein van die Laerskool Sunnyside.

Die jakaranda is afkomstig uit die tropiese dele van Suid-Amerika en behoort tot
die familie Bignoniaceae. Daar is sowat vyftig spesies van jakarandabome. Die
een, wat as 'n uitheemse boom in warmer klimaatstreke van Suider-Afrika
aangetref word, word Jacaranda mimosifolia genoem.

Teen die einde van die 19de eeu het die blom- en boomkweker James Clark
jakarandasaad uit Australië ingevoer en jakarandabome op groot skaal begin
kweek. In November 1906 het hy tweehonderd klein boompies aan die Pretoriase
Stadsraad geskenk wat hulle in die destydse Kochstraat (tans Bosmanstraat)
geplant het. Die stadsingenieur Walton Jameson, wat vinnig as "Jakaranda Jim"
bekend gestaan het, het 'n program van stapel gestuur om orals in Pretoria
jakarandabome aan te plant. In 1971 was daar reeds 55 000 jakarandabome in die
stad.

Die Jakarandakarnaval is 'n ou tradisie wat in die periode tussen 1939 en 1964
gereeld gehou is. Nadat die fees in 1964 gestaak is, het dit twintig jaar lank
nie meer plaasgevind nie en is eers in 1985 weer hervat. Die feestelikhede sluit
onder meer 'n kleurryke optog en die kroning van die Jakarandakoningin in.

Afhangende van die geografiese definisie van Pretoria beloop die stad se totale
bevolking tussen 'n half en byna drie miljoen. Die laasgenoemde syfer geld vir
die Tshwane-munisipaliteit waarvan Pretoria deel uitmaak. Pretoria is sedert sy
stigting tradisioneel een van die demografiese sentra van Afrikaanssprekendes in
Suid-Afrika. So was Pretoria in 1991 naas Wynberg, 'n voorstad van Kaapstad, die
sensusdistrik met die grootste getal Afrikaanssprekendes. Afrikaans word tans
deur meer as 400 000 Pretorianers as huistaal gepraat. Ander omgangstale in die
Pretoria-omgewing sluit onder meer Tswana, Engels en Suid-Ndebele in.

Die grootste etniese groep naas Afrikaners is Noord-Sotho's. Terwyl die
historiese stadsgebied steeds merendeels deur blankes bewoon word, huisves
voorstede soos Soshanguve en Atteridgeville 'n hoofsaaklik Swart bevolking.
Indiërs is tradisioneel in die voorstad Laudium en sy omgewing saamgetrek,
alhoewel baie Pretorianers van Indiese afkoms hulle in histories blanke
voorstede gevestig het. Die opkoms van 'n groeiende swart middelklas is een van
die belangrikste sosio-demografiese ontwikkelinge sedert die einde van die
beleid van rasseskeiding.

'n Ander is die feit dat die getal armlastige blankes in Pretoria, soos elders
in die land, groter is as ooit tevore. Dit is veral on- of halfgeskoolde
Afrikaners uit die werkersklas wat nie in die voorspoed van die nuwe Suid-Afrika
kan deel nie. Nadat president Jacob Zuma reeds twee keer 'n besoek aan die
Bethlehem-plakkerskamp in die weste van die hoofstad gebring het, het hy
Mandeladag op 18 Julie 2013 gevier deur huise aan die gemeenskap van Danville te
oorhandig. Danville is 'n vlagskip-projek om weg te doen met die
Bethlehem-plakkerskamp wat oorwegend deur arm wit gesinne bewoon word.

Vir die grootste deel van sy geskiedenis het die stad se status as setel van
Suid-Afrika se blanke regering, net soos die diskriminerende afbakening van sy
stadsgrens, verseker dat Pretoria as die enigste van die land se groot stede
deur 'n blanke en merendeels Afrikaanssprekende bevolking bewoon is. Pretoria
was ook die eerste groot nedersetting waar 'n rasgebaseerde hiërargiese stelsel
deur wette verskans is. Swart en bruin bewoners was die laagste sosiale en
ekonomiese klas wat voor 1900 nie eens toegelaat is om op die sypaadjies te loop
nie. Dié beleid is eers ná die Britse oorname geleidelik laat vaar.

Saam met die vestiging van nywerhede in die 20ste eeu, waaronder die wapenbedryf
en vervaardigers van vervoertoerusting, het 'n Afrikaanssprekende werkersklas
ontstaan. Vervolgens is die stad se demografiese, sosiale, politieke en
kulturele karakter in 'n groot mate bepaal deur die staatsdiens, swaar nywerhede
en 'n groot kompleks van militêre basisse net suid van die stadsgebied. Blanke
staatsamptenare met middelmatige salarisse het voordeel getrek uit
werkreservering en met hul vraag na betaalbare behuising bygedra tot die
ontstaan van eenvormige woonstelblokke wat die blanke voorstede oorheers het.

Pretoria het 'n klein Joodse gemeenskap van ongeveer 3 000. Joodse burgers het
al sedert die stigting van die stad in die 19de eeu deel van sy bevolking gevorm
en 'n belangrike bydrae tot sy industriële en ekonomiese groei gelewer. De
Vries, die eerste Joodse inwoner van Pretoria, was 'n gesiene burger wat as
staatsaanklaer, lid van die Volksraad en baanbreker vir Afrikaans gefungeer het.
'n Ander bekende Joodse Pretorianer was Sammy Marks.

Ander Joodse setlaars, waarvan baie immigrante uit Litaue, het in hul
oorsprongslande dikwels min kans gekry om 'n deeglike opvoeding soos De Vries te
ontvang en was aanvanklik nòg Nederlands of Afrikaans nòg Engels magtig. Baie
van hulle het slegs Jiddisj gepraat en 'n heenkome as winkeleienaars in die
plaaslike kleinhandelbedryf gevind. Die meeste Joodse inwoners het in die
Anglo-Boereoorloë onsydig gebly, alhoewel enkele mans as vrywilligers by die
ZAR-magte aangesluit het.

Die Hebreeuse gemeente van Pretoria is tussen 1890 en 1895 gestig, en in 1898 is
die eerste sinagoge in Paul Krugerstraat ingewy. 'n Tweede sinagoge, wat as
Groot Sinagoge bekendgestaan het, het sy deure in 1922 geopen. Albei sinagoges
is intussen nie meer in gebruik nie. 'n Hervormde sinagoge, Temple Menorah, is
in die vroeë 1950's geopen.

Die sinagoge in Paul Krugerstaat is in 1952 deur die regering onteien om plek te
maak vir die nuwe gebou van die Hooggeregshof waar veral hofsake teen lede van
opposisiebewegings gevoer is, waaronder dié teen Nelson Mandela, Walter Sisulu
en 26 ander weens hoogverraad tussen 1 Augustus 1958 en 29 Maart 1961, en die
Rivonia-saak in 1963.

Twee Joodse skole het in Pretoria ontstaan – die Miriam Marks-skool, wat in 1905
gestig is, en die Carmel-skool wat sy deure in 1959 geopen het. Net die
laasgenoemde, wat tans ook as sinagoge dien, bestaan tans nog. Pretoria se
hervormde Joodse gemeente deel sy rabbi met die Johannesburgse gemeente, terwyl
hul sinagoge nie meer bestaan nie. Dienste vind in die privaat wonings van
gemeentelede plaas.

Een van die pioniers van die plaaslike yster- en staalbedryf was Cornelis F.
Delfos, wat in 1916 'n hoogoond in Pretoria opgerig het. Dié bedryf was gegrond
op Suid-Afrika se eie grondstowwe. Nogtans het 'n lewensvatbare nywerheid eers
met die hulp van die regering tot stand gekom. Die Suid-Afrikaanse yster- en
staalbedryf is as staatsbeheerde nywerheid gevestig, en die Pretoria-aanleg van
die destydse Suid-Afrikaanse Yster- en Staalkorporasie (Yskor) is in 1930
opgerig. Toe die Tweede Wêreldoorlog in 1939 uitgebreek het, het die aanleg se
jaarlikse produksie reeds meer as 300 000 ton beloop.

Pretoria is nog steeds 'n sentrum van die Suid-Afrikaanse yster- en staalbedryf,
alhoewel die stad nou ook oor 'n beduidende motor-, spoorweg- en
masjienboubedryf beskik. Volgens 'n ondersoek van die Noordwes-Universiteit in
Potchefstroom is Pretoria die derde belangrikste ekonomiese sentrum in die land
na Johannesburg en Kaapstad. Die metropolitaanse gebied van Pretoria lewer sowat
nege persent van Suid-Afrika se bruto geografiese produk op.

Die Ou Kerkplein is die geskiedkundige middelpunt van Pretoria, wat vroeër ook
'n gewilde bymekaarkomplek vir burgers en handelaars was. 'n Aantal statige ou
geboue, wat 'n belangrike rol in die geskiedenis van die stad gespeel het, en
die monument ter ere van President Paul Kruger verleen 'n besonderse karakter
aan die plein.

Die hoeksteen van die Ou Raadsaal is op 6 Mei 1889 deur president Kruger gelê,
en teen Desember 1891 was die gebou voltooi. Die Volksraad het egter reeds op 5
Mei 1890 in die halfvoltooide Raadsaal vergader wat uiteindelik in 1892 sonder
enige amptelike seremonie in gebruik geneem is. Die vier klokke in die toring is
in 1894 in werking gestel. Die Raadsaal het oorspronklik net oor twee
verdiepings beskik; 'n derde verdieping is eers met die instelling van die
Tweede Volksraad bygevoeg. Bo-op die toring is 'n vrouefiguur aangebring wat die
Vryheid voorstel; hierdie beeld was aanvanklik kaalkop, en volgens oorlewering
het president Kruger 'n helm vir die figuur laat vervaardig wat met klinknaels
vasgeheg is. Die hout, wat vir dekoratiewe doeleindes gebruik is, het uit
Noorweë gekom en is van daar na 'n timmermanswinkel op die Orkney-eilande noord
van Skotland geneem waar dit verwerk en later na Durban verskeep is. Die
houtwerk is uiteindelik per spoor na Charlestown toe en verder per ossewa na
Pretoria vervoer.

Ook op Kerkplein geleë is die Poskantoormuseum wat die geskiedenis en
ontwikkeling van die Suid-Afrikaanse poswese behandel. Naas die geskiedenis van
telefoon- en telegraafkommunikasie staan filatelie sentraal in die museum se
konsep. Sy versamelings sluit 'n driekwartmiljoen posseëls in.

Die Pretoria Nasionale Botaniese Tuin is sowat 8 km oos van Pretoria se
middestad in die stadsdeel Brummeria geleë. Die tuin, wat 'n oppervlak van 76
hektaar beslaan, bied 'n uitstekende oorsig oor Suid-Afrika se ryk flora in die
verskillende klimaatsones van die land, met 'n omvangryke herbarium en 'n groot
sukkulentetuin. Geriewe in die tuin sluit 'n besoekersentrum, teetuin en
kongresfasiliteite in.

Die huis se geskiedenis strek terug tot 1903 toe Jochemus Johannes Petrus, wat
op die plaas Garsfontein geboer het, oor die nodige middele beskik het om vir sy
gesin 'n statige woning – iets wat hy 'n "ordentlike" huis genoem het – teen 'n
koste van altesaam £7 200, insluitende ekstras, te laat bou. Gordyne en ander
versierings is uit Engeland ingevoer. Na bewering het hy sy welgesteldheid aan
sy handelsbetrekkinge met Engelse te danke gehad.

Ná twaalf maande se bouwerk is dit met 'n groot plegtigheid ingewy. Die huis,
wat deur die Nederlandse argitek Van der Benn ontwerp is en destyds Bella Vista
genoem is, het Victoriaanse stylelemente bevat, soos 'n breë stoep aan drie
kante met houtrelings en versierings, maar was tog uniek in Suid-Afrika ten
opsigte van sy onsimmetriese dakontwerp met gebroke vlakke en verskeie
geweltjies en torinkies wat as versierings aangebring is. Anders as die meeste
woonhuise in die Suidelike Halfrond kyk die Erasmuskasteel in 'n suidelike
rigting uit – dit beteken dat dit relatief koud in die wintermaande is.

Die onderste vlakke van die huis het uit 17 vertrekke bestaan, waarvan ses as
slaapkamers gedien het. Net die onderste twee vlakke is bewoon, met 'n solder
boontoe en 'n hoërgeleë uitkykplatform wat met 'n leer bereik kon word en
vanwaar trappies tot 'n stutpilaar in die toring lei. 'n Klein venster in die
toring bied 'n uitsig oor die Hoëveld-landskap. Die oorspronklike
kombuiskompleks het los van die huis gestaan en uit 'n kombuis, 'n maalkamer, 'n
meelkamer, 'n spens, 'n kelder en 'n outydse bakoond bestaan.

Ná die afsterwe van Jochemus Johannes Petrus Erasmus en sy vrou Johanna Jacoba
het die huis tussen 1949 en 1967 leeg gestaan en in verval geraak. Blykbaar was
hul testamente so ingewikkeld dat familielede dit moeilik gevind het om in die
huis te gaan woon. In 1950 het die Erasmuskasteel bekendheid verwerf deur 'n
Afrikaanse rolprent (Hier’s ons weer) wat hier gemaak is en waarin Al Debbo en
Frederik Burgers die hoofrolle vertolk het. Dit was juis spooktonele, wat in die
film voorgekom het, waaraan die gebou sy latere reputasie as spookhuis te danke
het.

Toe die Erasmus-familie in 1976 teruggekeer het, was die kasteel saam met die
omliggende terrein al lank deur die Transvaalse Provinsiale Administrasie
onteien, en daar was planne om 'n nuwe hospitaal daar op te rig wat die H.F.
Verwoerd-hospitaal sou vervang. Dit is uiteindelik nie verwesenlik nie. Die
Erasmusse het nie in die kasteel ingetrek nie, en dit is verwaarloos totdat Emus
Erasmus met herstelwerk begin het, alhoewel hy nooit self daar gewoon het nie.
Uiteindelik is die kasteel in die 1980's deur Krygkor gerestoureer wat dit as
deel van sy hoofkwartier gebruik het.



https://af.wikipedia.org/wiki/Europa

Europa (afgelei van Grieks Εὐρώπη of Eurṓpē) is 'n vasteland wat oor die
westelike vyfde van die Eurasiese landmassa strek. Alhoewel dit in geografiese
opsig eerder as subkontinent geklassifiseer kan word wat saam met Asië die
vasteland van Eurasië vorm, word dit vanweë sy historiese en kulturele
ontwikkeling meestal as selfstandige kontinent beskou. Eeue lank was Europa in
kulturele en ekonomiese opsig die middelpunt van die wêreld. So het die term
Europa naas sy geografiese definisie ook betrekking op kulturele, politieke,
ekonomiese, regtelike en ideële aspekte.

Die naam Europa strek in sy Griekse vorm Εὐρώπη ver terug. Hier is die term
Eurṓpē meestal as 'n samestelling van die Oud-Griekse εὐρύς (eurýs, "wyd") en ὄψ
(óps, "sig, gesig") opgevat – dus was Eurṓpē "die (vrou) met die wye sig".

Volgens die Griekse mitologie was Europa die naam van 'n Fenisiese koningsdogter
wat deur die god Zeus in die gestalte van 'n stier swemmend na die eiland Kreta
ontvoer en daar deur hom verlei is. Sommige etimoloë neem aan dat hierdie naam
oorspronklik aan 'n Semitiese taal ontleen en daarna vergrieks is. Dit is
moontlik van die Fenisiese erob "donker" of "aand" afgelei.

Europa word deur die Bosporus en die Dardanelle van Klein-Asië geskei en deur
die Middellandse See en die Straat van Gibraltar van Afrika. In die weste word
dit deur die Atlantiese Oseaan en in die noorde deur die Noordoostelike Yssee
begrens. In die suide, weste en noorde strek seearms van die Atlantiese Oseaan
diep in die landmassa in en maak van Europa die vasteland met die mees
onreëlmatige kuslyn – die hartland word deur talle skiereilande en eilande
omring.

Die Sweedse offisier en aardrykskundige maar Duitse boorling Philip Johan von
Strahlenberg (1676–1747) het die Oeralgebergte en -rivier as die oostelike grens
van Europa gedefinieer. Tussen die Kaspiese See en die Swart See loop die
grenslyn noord van die Kaukasus-gebergte.

Europa strek oor 'n oppervlakte van sowat 10,5 miljoen vierkante kilometer en is
dus die tweede kleinste vasteland ná Australië. Die mees noordelike punt van die
Europese vasteland lê op die skiereiland Nordkinn in Noorweë, die mees suidelike
is die Punta de Tarifa in Spanje, die mees westelike die Cabo da Roca in
Portugal. In noord-suidelike rigting strek die vasteland oor 'n afstand van
sowat 3 800 kilometer, in oos-westelike rigting oor sowat 6 000 kilometer, vanaf
die Oeralgebergte in Rusland tot by die Atlantiese kus van Portugal.

Wes-Europa kan rofweg in drie groot landskapsvorme verdeel word: die vlaktes van
die noordweste en noorde, die laer bergreekse en die relatief jong hoë bergreeks
wat nog gedeeltelik vergletser is en vanuit die Pireneë-bergreeks langs die
Frans-Spaanse grens oor die Alpe van Sentraal-Europa tot by die
Karpate-bergreeks strek. Hieraan sluit aan: die Pireneë-, Apennyne- en
Balkanskiereilande in die suide, Skandinawië, Jutland en die Britse Eilande in
die noorde. Oos-Europa is 'n wydgestrekte en amper eenvormige vlakte wat van die
Noordelike Yssee tot by die Swart See strek.

Die meeste groot Europese riviere het dwarsdeur die jaar genoeg water om as
belangrike waterweë en lewensare te dien. Baie van hulle word deur kanale met
mekaar verbind. Die meeste Europese mere is in die vroeër vergletserte gebiede
van Noord-Europa en aan die voet van die Alpe geleë. Die langste riviere is
Wolga (3 531 km), Donau (2 858 km), Dnjepr (2 201 km) en onder meer die Ryn
(1 320 km); die grootste mere sluit die Ladogameer (17 700 km²), Onegameer
(9 720 km²) en Vänernmeer (5 584 km²) in.

Vanweë die nou verbinding tussen land en see en die bergreekse wat van wes na
oos loop word Europa in klimatiese opsig deur die heersende westelike winde en
die matigende invloed van die warm Golfstroom gekenmerk – so trek die vasteland
voordeel uit baie gunstige klimaattoestande met 'n gematigde seeklimaat wat
dwarsdeur die jaar reënval verseker, soms selfs jaarlikse neerslae van meer as
2 000 millimeter. Die gemiddelde jaarlikse temperatuur in Bordeaux,
Suidwes-Frankryk beloop byvoorbeeld 12,8 °C, terwyl Halifax in die Kanadese
provinsie Nova Scotia met slegs 6,3 °C merkbaar koeler is – ofskoon dit op
dieselfde breedtegraad lê.

Europa het 'n bevolking van meer as 700 miljoen of sowat 'n tiende van die
aardbevolking. Volgens taal en historiese ontwikkeling word 95 persent van die
bewoners by die Indo-Europese volksgroepe gereken (waarvan 'n derde Germane en
Kelte, 'n derde Slawiërs, 'n kwart Romane en kleiner groepe van Grieke,
Albaniërs en Balte), vyf persent is Fins-Oegriese volke.

Ná die laaste kouetydperk het talle volksgroepe hulle in Europa gevestig en oor
die eeue met mekaar vermeng. Die Christelike beskawing (met Rooms-Katolieke,
Protestante en Ortodokse) vorm die basis vir die oorgrote meerderheid van
Europese kulture.

Europa is 'n dig bevolkte en verstedelikte vasteland. Sy nywerheidsgebiede word
deur 'n baie hoë bevolkingsdigtheid van tussen 250 en meer as 1 000 inwoners per
km² gekenmerk, veral dele van die Verenigde Koninkryk, Noord-Frankryk en
Duitsland, Nederland, Noord-België, Noord-Italië, Opper-Silesië in Suidwes-Pole
en dele van Oekraïne. Daarenteen is die bergstreke, Noord- en Oos-Europa met
soms minder as 10 inwoners per km² yl bevolk.

In die 19de eeu het Europa danksy die nywerheidsomwenteling, wat sy aanvang in
Engeland geneem en later oor die hele vasteland uitgebrei het, die leidende rol
in die wêreldekonomie gespeel. Ná die Tweede Wêreldoorlog het Europa se
ekonomiese struktuur as gevolg van die vasteland se verdeling in markekonomieë
(in Wes-Europa) en sosialistiese plan-ekonomieë (in Oos-Europa) ingrypend
verander. Hierdie verdeling is eers met die politieke omwenteling van 1989/90
geleidelik oorkom.

Europa het 'n wye verskeidenheid natuurlike hulpbronne, alhoewel die ontginning
tans stagneer of afneem. So word weens die sterk vraag na ru-olie en aardgas
minder steenkool ontgin. Daar is belangrike voorkomste van bruinkool, ystererts,
kalisoute en metale. Groter olievelde word in die Noordsee, in Rusland en
Roemenië aangetref, terwyl aardgas veral in 'n aantal Wes-Europese lande ontgin
word.

Ru-olie, aardgas en kernkrag voorsien in die stygende vraag na energie.
Hernubare energiebronne soos wind- en sonkrag speel 'n steeds belangriker rol,
terwyl waterkrag veral in die Alpelande, in Skandinawië, in Oekraïne en Rusland
aangewend word.

Met die Verdrag van Maastricht het in 1999 aanvanklik twaalf lidstate van die
Europese Unie saamgesluit om 'n monetêre unie te vorm. Vanaf 1 Januarie 2002 is
Euro-banknote en -muntstukke ingevoer. Die Europese geldeenheid is tans die
wettige betaalmiddel in 16 EU-lidlande en ses ander Europese state.



https://af.wikipedia.org/wiki/Parys

Parys (Frans: Paris [paˈʀi] luister (hulp·inligting)) is die hoofstad en
grootste stad van Frankryk met 'n bevolking van 2,2 miljoen en 'n oppervlakte
van 105,4 km². Saam met sy voorstede vorm Parys 'n metropolitaanse gebied met
sowat twaalf miljoen inwoners. Administratief is Parys tegelykertyd 'n stad en
'n département.

Parys is – na Brussel – die stad waar die meeste hoofkwartiere van
internasionale organisasies gesetel is, soos Unesco, OESO, die Internasionale
Handelskamer (ICC/CCI), die Internasionale Energie-agentskap (IEA), die Europese
afdeling van Interpol en die Europese Ruimtevaartorganisasie (ESA). Dit is
verreweg die grootste Franssprekende metropool ter wêreld en die kulturele
spilpunt vir die internasionale gemeenskap van Franstaliges (die sogenaamde
Frankofonie).

Parys, sy voorstede (La Petite Couronne - "Klein Randgebied") en die omgewing
(La Grande Couronne - "Groot Randgebied") word L'Île-de-France genoem – dit is
die historiese hartland van Frankryk en sy geestelike middelpunt. Die Seineoewer
is in 1991 deur Unesco as wêrelderfenisgebied gelys.

Daar is geen ander stad wat dieselfde bevoorregte stelling in sy eie land en op
sy kontinent inneem soos Parys nie – dit is tradisioneel die stad van die
avant-garde asook die stad wat aan die voorpunt van belangrike ontwikkelings
staan. Parys is geweldig invloedryk in Frankryk, Europa en die wêreld, wat mode,
kuns, politiek, argitektuur, filosofie, musiek en filmkuns betref.

Die metropolitaanse gebied van Parys is een van die belangrikste finansiële en
sakespilpunte van Europa waar sowat veertig persent van alle Franse maatskappye
hul hoofkwartiere het. Die bruto nasionale produk van hierdie gebied is groter
as dié van Australië. Die voorstad La Défense in die département Hauts-de-Seine
huisves die grootste sentrale besigheidsgebied van Europa en op een na ook die
grootste Europese aandelebeurs.

Die kernstad – amptelik Ville de Paris – vorm administratief 'n selfstandige
département met 'n oppervlakte van 105,4 vierkante kilometer en 'n bevolking van
2,2 miljoen wat van Parys die mees digbevolkte hoofstad in Europa maak. Dit word
administratief onderverdeel in twintig arrondissements (stadsdistrikte) en
tagtig quartiers (stadsbuurte).

Uitgestrekte voorstede – in Frans banlieues genoem – omring die kernstad in twee
konsentriese ringe. Die binnekring daarvan word gevorm deur die drie
départements Hauts-de-Seine, Val-de-Marne en Seine-Saint-Denis. Die buitekring,
waarin die vier départements Seine-et-Marne, Essone, Val d'Oise en Yvelines
geleë is, het nog 'n relatief sterk landelike karakter.

Parys en sy voorstede is op 'n gemiddelde hoogte van 65 meter bo seevlak in die
sentrum van die Paryse Bekken, 'n vrugbare landboustreek, geleë. Die stadsgebied
word deur twee groot bosgebiede omring wat as ontspanningsgebiede vir die
stedelike bevolking dien. Die hoogste van sewe heuwels binne die stadsgrense is
Butte Montmartre (130 meter). 'n Kabelkar, die Funiculaire de Montmartre, neem
besoekers na die bergpiek. Teen die hange van die Montmartre is die enigste
wingerd in die Franse hoofstad aangelê.

Die Paryse meridiaan, wat in 1718 deur die Franse sterrekundige en geodeet
Jacques Cassini (1677–1756) vasgelê en in 1806 deur die natuurkundige en
menseregte-aktivis François Arago (1786–1853) noukeurig bereken is, het tot en
met 1884, toe die Internasionale Meridiaan-konferensie in Washington, D.C. gehou
is, een van baie nulmeridiane gevorm. Dit loop regdeur die Paryse sterrewag en
word sowel deur 'n aantal suile asook deur die Arago-bronsmedaljonne aangedui
wat in 1995 deur die Nederlandse konsepkunstenaar Jan Dibbets op 'n diskrete
manier in die straatplaveisel, sypaadjies, binnehowe en verskeie geboue
(waaronder die Louvre-museum) versink is. Die medaljonne is 'n eerbetuiging vir
hierdie bekende Franse natuurkundige en menseregte-aktivis. Van die oorspronklik
135 plakette, wat aanvanklik min belangstelling gewek het, is ná die vrystelling
van The Da Vinci Code, die Amerikaanse skrywer Dan Brown se
blitsverkoper-riller, gesteel. Die skrywer se verwysing na 'n sogenaamde
"Roselyn" in verband met die medaljonne is suiwer fiktief.

Reënval kom dwarsdeur die jaar voor, en Parys staan bekend vir sy skielike
reënbuie. Die gemiddelde jaarlikse neerslae is 641,6 millimeter. Sneeuvalle word
in Parys nouliks aangeteken; gewoonlik is dit 'n baie kortstondige dun sneeulaag
wat gedurende die maande Januarie en Februarie mag voorkom.

Die vroegste Keltiese nedersettings het op twee klein eilande in die rivier
Seine, wat deur die stad vloei, ontstaan. In daardie tyd het die nedersetting
bekend gestaan as Louk-teih (Plek van die Moeras) of Lutu-hezi (Waterwoning).
Hoewel dit net uit 'n klompie houthutte bestaan het, was dit 'n plek van
strategiese belang.

Gaius Julius Caesar, wat Gallië in die 1ste eeu v.C. verower en onder Romeinse
bewind gebring het, was die eerste wat na die oppidum of Keltiese nedersetting
as Lutetia verwys het. Ander antieke bronne gee die naam as Lucotecia. In elk
geval is die nedersetting met die plaaslike Galliese stam verbind wat in Latyns
Parisii genoem is – as Lutetia Parisiorum. Topografies is die nedersetting, meer
nog as vandag, deur die Seinerivier oorheers. Die rivierbed, wat in die
stadsgebied vandag 'n maksimale wydte van tweehonderd meter bereik, was in die
Kelties-Romeinse tydperk op plekke moontlik 'n halwe kilometer wyd. Aangesien
winters indertyd redelik koud was, was die Seine gedurende die koudste maande
met 'n yslaag bedek wat die bou van brûe bemoeilik het. Die ys kon geweldige
druk teen hulle uitoefen en hulle meesleur. Daarnaas kon voedselvoorrade
gedurende lang koueperiodes opgebruik wees sodat bewoners deur hongersnode
geteister is.

As Romeinse veldheer het Julius Caesar nie soseer belang in Lutetia se
strategiese waarde of topografiese besonderhede gestel nie. Die Romeinse
Republiek was teen omstreeks 50 v.C. besig om sy magsgebied aansienlik uit te
brei en uiteindelik die hele Gallië onder sy beheer te kry. Die suidelike deel
van Gallië, wat destyds as Gallia Narbonensis bekend gestaan het, het reeds
sedert 121 v.C. deel uitgemaak van die Romeinse Ryk en was 'n belangrike
landverbinding tussen die Italiese en Iberiese Skiereilande. Casar het sy
Galliese Oorloë tussen 58 en 51 v.C. gevoer om die Romeinse invloedsfeer in
Suid-Gallië te beskerm, Galliese en Germaanse aanvalle uit die noorde af te weer
en die Ryksgrens verder noordwaarts te verskuif – na die "Harige Gallië", soos
dit ter onderskeiding van die geromaniseerde suide genoem is.

Dit was dus allesbehalwe spesifiek op die Parisii-stam gemik, maar eerder op
ander, magtige stamme in Galliese streke suid van Lutetia soos die Averni in die
Sentraalmassief, die Carnutes in die gebied van die huidige Orléans en die
Senones rondom die huidige Sens. Die Parisii het aanvanklik moeite gedoen om nie
by die konflik betrokke te raak nie. Hulle het selfs Caesar se guns geniet. In
53 v.C. het die veldheer in Lutetia 'n vergadering van alle Galliese stamme
byeengeroep.

In die volgende jaar het die Parisii egter na die vyand oorgeloop. Caesar het
troepe onder bevel van sy getroue luitenant Labenius na Lutetia ontbied waar die
Parisii onder bevel van Camulogenus in 'n beslissende veldslag gedwing en
verpletterend verslaan is. Parisii-stryders wat kon ontsnap het suidwaarts
gevlug om by Vercingetorix se Galliese weerstandsmag aan te sluit. Volgens
Caesar se verslae het sowat 8 000 Parisii aan die Slag van Alesië in 52 v.C.
deelgeneem wat nog eens in 'n rampspoedige Galliese neerlaag geëindig het.

Ná die Galliese Oorlog is Gallië by die Romeinse Ryk ingelyf en in drie
provinsies verdeel, waarby Lutetia deel uitgemaak het van Gallia Belgica, die
mees noordelike van die drie administratiewe eenhede. Argeologiese vondse dui
daarop dat Lutetia in die beginjare van die Romeinse bewind 'n fase van
ekonomiese agteruitgang beleef het, sigbaar in die verminderde metaalwaarde van
muntstukke wat in die stad geslaan is. Hierdie munte kontrasteer met
indrukwekkende goue munte wat dekades voor die Romeinse verowering deur die
Parisii vervaardig is en van die florerende ekonomie en handel in die gebied
getuig.

So het Lutetia uiters stadig tot 'n stedelike nedersetting volgens die klassieke
Romeinse model ontwikkel. Die stad het heel waarskynlik 'n roostervormige
straatuitleg gehad, waarby vir die tradisionele cardo, die hoofstraat wat in
noord-suidelike rigting aangelê is, 'n bestaande pad gekies is wat parallel met
die huidige Rue Saint-Jacques geloop het. Die grootste deel van die Romeinse
nedersetting was aan die linkeroewer van die Seine in die huidige Vde
arrondissement geleë. Die stadsgebied het vanaf die huidige Rue Mouffetard in
die ooste tot Rue de Vaugirard (VIde arrondissement) in die weste en vanaf die
huidige Boulevard Saint-Germain tot die heuwelpiek Montagne Sainte-Geneviève
gestrek.

Danksy die Heilige Geneviève (422–502) is die Gallo-Romeinse stad in 451 deur
die Hunne – wat toe groot dele van Europa verwoes het – gespaar.

Onder die Frankiese bewind het Parys as die hoofstad van die Neustriese Deelryk
gedien, maar dit is in die Karolingiese tydperk weer afgeskaal tot hoofstad van
die graafskap, terwyl die politieke magsentrum ooswaarts verskuif het. Maar
desondanks het die stad as handelsplek gefloreer en die bevolking teen omtrent
800 reeds 20 000 beloop. Ongelukkig het ook Wikings aangetrokke gevoel tot Parys
se rykdomme en die stad verskeie kere geplunder. Eers in 885 het graaf Odo uit
die Robertynse dinastie daarin geslaag om die Noormanne te verslaan. Met die
bekroning van hertog Hugo Capet as koning van Frankryk in 987 het Parys sy
status as hoofstad van die ryk herwin.

Parys het groot welvaart uit sy ligging ervaar – belangrike handelsroetes het
hier bymekaar gekom, en aan die begin van die 12de eeu is die stad aansienlik
vergroot. Tydens die heerskappy van die konings Lodewyk VI en Lodewyk VII het
die stad meer en meer administratiewe funksies as hoofstad van Frankryk begin
waarneem, en sy beroemde skole – soos byvoorbeeld die katedraalskool van
Sainte-Geneviève – het die vernaamste geleerdes en 'n groot aantal studente van
verskillende Europese lande gelok. Hierdie skole wat hulle hoofsaaklik aan die
linkeroewer van die rivier Seine geleë was, was die voorlopers van die
Universiteit van Parys wat in die twaalfde eeu gestig is. Die studente het
gewoonlik Latyn met mekaar gepraat sodat na hulle woonbuurt (wat vandag nog
bestaan) as die Quartier Latin verwys is.

Die stad het ook in die 13de eeu nog sterk gegroei; die koninklike paleis is
vergroot en die Gotiese katedraal in die cité (historiese stadskern) is opgerig.

Koning Filips II van Frankryk het die stad, wat nou sowat 80 000 inwoners getel
het, laat versterk, en onder koning Lodewyk IX het dit uiteindelik tot een van
die grootste en belangrikste stede in Europa ontwikkel. Die stad het saam met
die monargie gegroei, maar weens sy oorgrote politieke belang is dit nooit
stadstatus toegestaan nie. 'n Koninklike provost het Parys geregeer, en behalwe
vir die gildes – by name die koopliede van die Seine – het die burgerskap nie
daarin geslaag om 'n stadsraad of ander verteenwoordigende liggame te skep nie.
Die Sonkoning Lodewyk XIV het verkies om in die nabygeleë Versailles te bly, wat
van daardie stad tussen 1643 en 1715 die koninklike hoofstad gemaak het.

Die burgerlike verset teen die absolutistiese "Ancien Régime" het 'n hoogtepunt
in die Franse Rewolusie bereik. Op 14 Julie 1789 het die burgers die gevangenis
Bastille gestorm. Die Rewolusionêre het geprobeer om die land van die
adelsheerskappy, die geestelikheid en ook die Christelike "bygeloof" te bevry.
Die nekslag wat die adel en kerk toegedien is, het verseker dat Frankryk tot 'n
sekulêre maatskappy van selfstandige burgers ontwikkel het.

In 1848 is Parys sterk deur rewolusionêre onluste geraak. Louis-Napoléon, wat
Frankryk aanvanklik as president geregeer het en vanaf 1852 'n diktatoriese
bewind as keiser daargestel het, was van voorneme om Parys in 'n monumentele
wêreldstad om te skep. Georges Eugène Haussmann (1809–1891), 'n bekwame
provinsiale prefek sonder enige formele opleiding in argitektuur of
stadsbeplanning, is deur die keiser in 1852 as prefek van die département Seine
– en dus Parys – benoem om dié plan te verwesenlik. Dit was die begin van vier
dekades se ongekende boubedrywighede. Altesaam 2,5 miljard goudfrank is
gedurende die Tweede Keiserryk tussen 1852 en 1870 aan dié projek bestee
(banklenings, wat hiervoor aangegaan is, was eers in 1929 afbetaal). In dié twee
dekades het die Franse hoofstad ongekende groei ervaar – die inwonertal het van
1,2 miljoen in 1850 toegeneem tot twee miljoen in 1870.

In daardie tyd het die binnestad van Parys in baie opsigte nog 'n sterk
middeleeuse karakter gehad, terwyl voorstede en krotbuurte langs die stadsrand
uitgebrei het. Die onhigiëniese toestande in kwartiere soos die Marais het nie
net ernstige gesondheidsrisiko's vir hul bewoners ingehou nie (cholera en tifus
was 'n konstante bedreiging), ook die stank was ondraaglik.

Die buurt rondom die treinstasie Saint- Lazare was een van die kerngebiede van
Haussmann se radikale herstrukturering. Wes daarvan was 'n heuwelagtige buurt
geleë wat vanweë die groot getal Poolse immigrante "Klein-Pole" genoem is; die
meeste van hulle is in barakke gehuisves. Nadat die bewoners verdryf is, is die
terrein vlak gemaak en nuwe reguit strate aangelê. Kruisende strate het skerp
hoeke gevorm.

Die nuwe Quartier de l'Europe was 'n aantreklike woonbuurt vir die voorstanders
van 'n "moderne stedelike lewe", waaronder talle impressionistiese skilders soos
Édouard Manet, Claude Monet en Gustav Caillebotte, maar ook digters soos
Stéphane Mallarmé en skrywers soos Maxime du Camp. Haussmann se nuwe kwartier
was daarnaas 'n geskikte woonplek vir Émile Zola se romanheld Jacques Lantier.

Naas elegante woonkwartiere en lane het Haussmann se ontwerpe voorsiening gemaak
vir 'n moderne stedelike infrastruktuur met ruim openbare pleine, groot
stadsparke (waarvoor Londen se Hyde Park as voorbeeld gedien het), 'n nuwe
rioleringstelsel, 'n nuwe akwaduk wat Parysenaars van vars drinkwater voorsien
het, 'n netwerk van ondergrondse gaspyplyne vir die beligting van strate en
woonhuise, kunsvolle fonteine, ryk versierde openbare toilette en lang rye
nuutgeplante bome.

Die skadukant van Haussmann se projek was die verdrywing van armer bewoners (van
Parys se arm buurte het voor die verwesenliking van Haussmann se plan tot vlakby
die keiserlike paleis gestrek), onteienings en die grootskaalse sloping van
bestaande woongeboue. Woonstelle in die Paryse binnestad was nou nog net vir die
nouveaux riches, die nuwe welgestelde bourgeoisie, bekostigbaar.

Die militêre nederlaag teen Pruisiese troepe in die slag van Sedan gedurende die
Franko-Pruisiese Oorlog van 1870–1871 en die gevangeneming van keiser Napoléon
III het die Tweede Keiserryk se ondergang ingelui. 'n Provisoriese regering het
op 4 September 1870 in die Paryse Raadsaal die Derde Franse Republiek
geproklameer, terwyl die stad deur Pruisiese troepe beleër is. Op 28 Januarie
1871 is Parys deur Pruisiese magte beset.

Die beleg van Parys het in die winter van 1870–1871 tot 'n hongersnood gelei en
rewolusionêre neigings aangespoor. Tussen Maart en Mei 1871 het kommunistiese en
sosialistiese arbeiders, die sogenaamde Commune van Parys, in opstand teen die
heersende regering gekom. Die rebellie is deur regeringstroepe genadeloos
onderdruk.

As gevolg van die oorlog het Frankryk sy leidende politieke rol in Europa
kwytgeraak, maar desondanks het Parys in die tagtigerjare van die 19de eeu weer
'n tydperk van bloeiende welvaart beleef wat later as Belle Époque bekend sou
staan. In hierdie tydperk het weelderige afdelingswinkels en paleise ontstaan,
net soos die Eiffeltoring – 'n projek wat, toe dit in (1889 as die destyds
hoogste gebou op aarde voltooi is, nog omstrede was onder Parysenaars, maar
uiteindelik die bekendste baken van die Franse hoofstad geword het. Ander
opspraakwekkende bouprojekte in dié tyd sluit die eerste
veelverdieping-staal-betongebou (voltooi in 1892), die Grand Palais en Petit
Palais (1900), die brug Pont Alexandre III, die basiliek Sacré-Cœur (1900) en
die Métro (moltreinlyn) tussen Maillot en Vincennes (1900) in. Naas die
wêreldtentoonstellings van 1878, 1889 en 1900 het Parys ook as gasheerstad van
die Olimpiese Somerspele 1900 opgetree.

Die tydgees van die Belle Époque is weerspieël in 'n bloeiende kunslewe, Parys
se operahuise en teaters, in elegante modestyle, straatkafees en salonne. As
kulturele spilpunt van Europa het Parys 'n magneet vir kunstenaars en
intellektueles geword, terwyl jong welvarendes 'n besoek aan die Franse hoofstad
as die afronding en bekroning van hul opleiding beskou het.

Die Tweede Wêreldoorlog en die Duitse blitzkrieg het die bitter jare van Duitse
besetting gebring. In die laat somer van 1944 is Parys deur Geallieerde
Anglo-Franse Magte bevry.

Teen die middel van die 20ste eeu het groot getalle binnelandse migrante uit
landelike gebiede en immigrante uit oorsese Franse besittings hulle in Parys kom
vestig en nuwe demografiese uitdagings soos oorbevolking vir die stedelike
administrasie gebied. 'n Maklike, maar kortsigtige oplossing was om mense in
buitewyke, die sogenaamde banlieues buite die kringsnelweg Boulevard
périphérique, te huisves waar in die 1960's en 1970's uitgestrekte
satellietstede ontstaan het. Ontoereikende beplanning en die gebrek aan
infrastruktuur het die lewensgehalte van bewoners verswak. So is byvoorbeeld min
nuwe werksgeleenthede geskep en is inwoners genoodsaak om lang pendelritte na
die binnestad af te lê. Grootskaalse werkloosheid het mense hulself dikwels tot
misdaad laat wend.

Studenteproteste en stakings dwarsoor die land het die Paryse regering in 1968
geskud. Anders as byvoorbeeld in Duitsland het die studente- en werkersbewegings
in Frankryk saamgesluit, en die eskalerende betogings en proteste het vir
sommige destydse waarnemers selfs die gevaar van 'n burgeroorlog ingehou.

Die sestigerjare was nogtans 'n tydperk van ekonomiese vooruitgang; die
ontwikkeling van die wolkekrabberbuurt La Défense het in hierdie periode 'n
aanvang geneem. Parys het sy rol as wêreldstad in die volgende dekades met 'n
reeks asemrowende argitektoniese projekte bevestig wat deur die Franse
Staatspresidente bevorder is. President Georges Pompidou was die dryfkrag agter
die bou van die Centre Culturel in die stadswyk Beaubourg; President Valéry
Giscard d'Estaing het die Musée de l'Orsay, die Institut du Monde arabe en die
Cité des Sciences et de l'Industrie bevorder; terwyl die glaspiramide van die
Louvre, die Opéra-Bastille, die Bibliothèque de France en die Grande Arche in La
Défense onlosmaaklik met President François Mitterrand verbind is.

Parys se banlieues, 'n ring van voorstede wat onder meer as woonkwartiere vir
minderbevoorregte bevolkingsgroepe soos immigrante uit Noord- en Swart-Afrika
dien, was in die herfs van 2005 weer eens die skouplek van gewelddadige onluste,
wat vinnig oor die hele land versprei het. Grootskaalse immigrasie van
ongeskooldes, wat werkloosheid, armoede, woningnood en misdaad tot gevolg het,
het 'n ernstige probleem vir Franse metropole geskep. Die opgehoopte frustrasie
van veral jeugdiges word vergroot deur die feit dat hulle grotendeels Franse
burgerskap het, maar desondanks nie in die Franse maatskappy geïntegreer is nie.
Baie van hulle kan selfs nie die bus- of treinkaartjie vir 'n besoek aan die
Paryse binnestad bekostig nie en staan dus geen kans op 'n werkgeleentheid nie.

Die onluste in 2005 het ná die dood van twee jeugdiges in 'n ongeluk uitgebreek.
Hulle het valslik geglo dat hulle deur polisiemanne agternagesit sou word en
gevlug. Gewelddadige betogings en opmerkings deur die destydse Franse Minister
van Binnelandse Sake, Nicolas Sarkozy, dat die voorstede "skoongemaak" moet
word, het die aanleiding tot die landswye onluste gegee.

Op 7 Januarie 2015 het twee Moslem-ekstremiste, albei Franse burgers wat in die
metropolitaanse gebied van Parys grootgemaak is, die Paryse redaksiekantoor van
Charlie Hebdo, 'n satiriese tydskrif wat met die Islamitiese profeet Mohammed
spot gedryf het, aangeval en dertien mense doodgeskiet, onder wie vyf bekende
spotprenttekenaars, die tydskrif se direkteur en drie polisielede. Twee dae
later het 'n derde terroris vier gyselaars in 'n aanval op 'n Joodse supermark
naby die Porte de Vincennes vermoor. Al drie aanvallers is nog op dieselfde dag
deur die Paryse polisie doodgeskiet. Die twee aanvalle was die dodelikste
terreuraanvalle in die Paryse hoofstad sedert 1961. Op 11 Januarie het 'n
geskatte 1,5 miljoen mense, waaronder politieke leiers uit die buiteland, aan 'n
betoging teen terrorisme en vir die vryheid van spraak deelgeneem.

Op 13 November 2015 het Moslem-ekstremiste en beweerde aanhangers van die
sogenaamde "Islamitiese Staat"-organisasie (IS) 'n reeks aanvalle op burgerlike
teikens geloods. Tientalle besoekers van drie straatkafees is doodgeskiet; 'n
selfmoordbommer het homself buite die stadion Stade de France opgeblaas waar op
dié tydstip 'n sokker-wedstryd tussen Frankryk en Duitsland se nasionale spanne
gehou is wat ook deur die Franse president François Hollande en die Duitse
minister van buitelandse sake, Frank-Walter Steinmeier, bygewoon is; en
terroriste, wat met Kalasjnikof-gewere bewapen was, het die Bataclan-teater- en
konsertsaalgebou aangeval waar hulle tientalle toeskouers doodgeskiet het
voordat hulle hulself opgeblaas het. Terwyl sewe aanvallers gesterf het, kon
twee terroriste ontsnap. Altesaam 130 mense het in die terreuraanvalle gesterf
en meer as 350 is beseer.

President Hollande het die aanvalle as 'n oorlogsdaad van die IS beskryf, die
noodtoestand in heel Frankryk verklaar, grenskontrole heringestel en
vyftienhonderd soldate in Parys ontplooi. Skole en universiteite is net soos
ander openbare instellings in Parys op die volgende dag gesluit.

Vroeg op 18 November is drie verdagte terroriste, onder wie Abdelhamid Abaaoud
wat die aanvalle na bewering beplan en gekoördineer het, in die voorstad
Saint-Denis deur polisielede doodgeskiet.

Volgens die Wet oor die administratiewe herstrukturering van Parys van 10 Julie
1964, wat op 1 Januarie 1968 volledig in werking getree het, vorm Parys
tegelykertyd 'n nedersetting (commune) en 'n département. Voorheen was Parys
sedert 1790 die administratiewe setel van die département Seine. Die stad word
onderverdeel in twintig stedelike arrondissements of stadsdistrikte waarvan die
grense in 1860 afgebaken is. Hulle het die twaalf oorspronklike arrondissements
vervang wat gedurende die Franse Rewolusie op 11 Oktober 1795 geskep is. Tans
word die Paryse hoofstad verder verdeel in agttien kiesafdelings.

Die arrondissements word op hulle beurt elkeen onderverdeel in vier quartiers of
stadsbuurte. Daar is dus altesaam tagtig stadsbuurte wat spiraalvormig
gerangskik is. Dié spiraal loop vanaf die Louvre, die 1ste Arrondissement,
kloksgewys twee keer rondom die historiese middestad van die Île de la Cité tot
by die 20ste Arrondissement by die Place de la Nation. Ook die poskode – in
Frankryk 'n reeks van vyf syfers – dui aan in watter arrondissement 'n posadres
geleë is. Die eerste twee syfers (75) dui die département aan (Parys), die
laaste twee die arrondissement.

Die name van tradisionele stadsbuurte is afgelei van vroeëre dorpe wat gaandeweg
by Parys ingesluit is namate die stadsgebied uitgebrei het, soos byvoorbeeld La
Villette, Belleville en Chaillot, van kerke soos St-Germain-des-Prés, van
historiese of belangrike geboue soos Les Halles en Opéra of van historiese
besonderhede soos die Quartier Latin. Faubourgs – letterlik plekke wat buite 'n
kasteel geleë is – is voorstede wat meestal na die mees nabygeleë vroeëre dorp
vernoem is – so was Montmartre byvoorbeeld die voorstad wat in rigting van die
gelyknamige dorp geleë was.

Die stadsraad van Parys, die Conseil de Paris met 163 lede, word deur Paryse
stemgeregtigdes vir 'n termyn van ses jaar verkies. Die stadsraad benoem nie net
die burgemeester (Maire) nie, maar vorm tegelykertyd as Conseil Général
(Algemene Raad) die wetgewende liggaam van Parys as département. In 2014 is die
Sosialistiese Party se kandidaat, Anne Hidalgo, vir 'n ampstermyn van ses jaar
as burgemeesteres verkies.

Die prefek (Préfet de Paris) as administratiewe hoof van die département word
deur die Franse regering benoem. Tans beklee Daniel Canepa dié pos. Canepa dien
gelyktydig as prefek van die administratiewe gewes Île-de-France en as
voorsitter van die administratiewe gewestelike raad (Conseil Régional). Die
Paryse polisiediens word deur 'n polisieprefek bestuur.

Water het 'n sentrale rol by die ontwikkeling van Parys se stedelike
administrasie gespeel aangesien dit histories teruggevoer kan word na die
invloedryke gilde van "Koopliede te water" wat in die middeleeue alle
handelsaktiwiteite op die Seine en sy syriviere beheer het. Teen die middel van
die 13de eeu het koning Lodewyk die Heilige leidende lede van dié vereniging as
stadsregering benoem. Hierdie échevins of raadslede het onder leiding van 'n
prévos des marchands (provoos van handelaars) vergader wat die bevoegdhede van
'n burgemeester uitgeoefen het. Die koopmansgilde se embleem – 'n boot – maak
steeds deel uit van Parys se stadswapen.

In 1357 is die setel van die stadsregering op inisiatief van Étienne Marcel, die
destydse provoos van handelaars, na die Maison des Piliers, 'n 14de eeuse gebou
op die Place de la Grève ("Sandoewerplein") verskuif. Die ou raadsaal is in die
16de eeu afgebreek en deur 'n nuwe gebou in die Renaissance-styl vervang. Hier
is op 4 September 1870 die Derde Franse Republiek geproklameer. Een jaar later
is die raadsaal gedurende die Paryse Commune-opstand deur 'n brand vernietig
nadat die opstandelinge dit as hul hoofkwartier gebruik het.

Die derde en huidige raadsaal (Hôtel de Ville) is deur die argitekte Théodore
Ballu (1817–1885) en Édouard Deperthes (1833–1898) volgens die
Neorenaissancestyl met enkele Gotiese elemente ontwerp en tussen 1874 en 1882
gebou. Die fasade is met 'n groot horlosie en 146 standbeelde van bekende
persoonlikhede soos wetenskaplikes, skrywers en kunstenaars versier.

Die plein voor die raadsaal het deur die eeue verskeie kere in die brandpunt van
politieke gebeure gestaan. In die middeleeue was die plein aan die Seine-oewer
die oudste ankerplek en bakermat van die stad Parys. Hier is die belangrikste
in- en uitvoergoedere gehanteer. Hier is groot feeste gehou, maar ook
teregstellings het hier plaasgevind. Gedurende die Franse Rewolusie het die
plein in die skadu van die guillotine gestaan en is koning Lodewyk IV hier
gedwing om die Franse driekleurvlag (tricolore) te soen. Die raadsaal het vir
die rewolusionêres Danton, Marat en Robespierre as hoofkwartier tydens hul
Skrikbewind gedien.

Weens die groot aantal werkers, wat gedurende stakings en betogings op die Place
de la Grève vergader het, het idiome soos faire (la) grève en être en gréve
("staak") ingang tot Frans gevind. Op 19 Maart 1803 is die plein se naam gewysig
na Place de l'Hôtel-de-Ville ("Raadhuisplein"). In 1982 is motors van die plein
verban.

Die meeste ondernemings van die Franse dienstesektor, veral finansiële
instellings soos banke, opereer eweneens vanuit die hoofstad. Die finansiële
sektor met die multinasionale banke BNP Paribas, Société Générale en Crédit
Agricole bied tans werkgeleenthede vir sowat 270 000 mense.

Sy rol as een van die belangrikste handelsmetropole in Europa verseker ook dat
groot multinasionale ondernemings soos Sony, IBM, Hewlett-Packard France,
Siemens und Motorola hier hulle Franse hoofkwartiere het. 38 multinasionale
ondernemings het hulle internasionale hoofkwartier in die stad. Parys is ook die
setel van die Europese beurs Euronext.

Ondanks die feit dat Parys een van die welvarendste gebiede in die Europese Unie
is, bly die werkloosheidsyfer met sowat tien persent (7,5 persent in die
metropolitaanse gebied) nog steeds sorgwekkend. Na ramings is daar meer as
50 000 dakloses wat skuiling in die metrostasies en ander plekke moet vind.

Met slegs 18,7 persent van Frankryk en 2,5 persent van die Europese Unie se
totale bevolking genereer die hoofstad en sy omgewing naastenby dertig persent
van Frankryk en 4,5 persent van die Europese Unie se BGP. In Noord-Amerika is
daar net twee metropolitaanse gebiede met 'n groter BGP as Parys, New York Stad
en Los Angeles, terwyl in Asië slegs Tokio en Osaka meer dienste en goedere
produseer as die Franse hoofstadgewes Île-de-France.

In teenstelling met wêreldstede soos Londen en New York, wat hulle in die
wêreldekonomie op die verskaffing van finansiële dienste gespesialiseer het,
beskik Parys nog oor 'n relatief sterk nywerheidsbasis. Met sy 650 000
werknemers is die Paryse nywerhede die belangrikste in Frankryk, nog voor die
gebied Rhône-Alpes met sy metropool Lyon.

Desondanks bly die verskaffing van dienste met toegevoegde waarde die
belangrikste groeisektor van die Paryse ekonomie. Ten spyte van Frankryk en
Parys se gewildheid as die vernaamste toeristebestemmings ter wêreld verskaf die
toerismebedryf minder as vier persent van die werkgeleenthede.

Parys en die omliggende Île-de-France beskik oor drie internasionale lughawens,
Roissy-Charles de Gaulle (sowat 25 km noord van Parys, met 61,6 miljoen
passasiers in 2012), Orly (14 km suid van Parys, met 27,2 miljoen passasiers in
2012) en Parys-Beauvais (84 km nord van Parys naby Beauvais in Pikardië, met 3,9
miljoen passasiers in 2012). Die lughawe Charles de Gaulle is die derde grootste
en Orly die negende grootste in Europa.

Die ses stasies van die Franse Spoorweë (Société nationale des Chemins de Fer
Français, SNCF) is Gare du Nord, Gare de l'Est, Gare de Lyon, Gare d'Austerlitz,
Gare Montparnasse en Gare Saint-Lazare. Openbare vervoerdienste word deur die
RATP verskaf (Métro, busse, tramway en RER). Die stadstreine van die RER (Réseau
Express Régional) beskik oor vyf linies wat tussen 5:30 en 0:30 uur ry.

Die Métro of Paryse moltrein, met veertien linies, sowat driehonderd stasies en
'n netwerk van sowat 200 kilometer, is die belangrikste openbare vervoermiddel
met daagliks sowat vyf miljoen passasiers. Tegelykertyd is dit 'n soort Parys in
'n neutedop. In spitstye wemel dit van duisende beroepsmense, maar vir die
grootste deel van die dag is dit die wêreld van die dakloses (les clochards of
les sans-abri), die musikante en kleinhandelaars.



https://af.wikipedia.org/wiki/Taal

Taal is die menslike vermoë vir die aanleer en gebruik van ingewikkelde sisteme
van kommunikasie, en 'n taal is enige spesifieke voorbeeld van so 'n sisteem.
Die wetenskaplike bestudering van taal word linguistiek of taalkunde genoem.

Ramings oor die aantal tale in die wêreld wissel tussen 6 000 en 7 000. Enige
akkurate raming steun egter op 'n gedeeltelik arbitrêre onderskeiding tussen
tale en dialekte. Natuurlike tale word gepraat of gewys, maar enige taal kan
gekodeer word na sekondêre media met behulp van hoorbare of tasbare stimuli,
byvoorbeeld skrif, braille of fluit. Dit is moontlik omrede menslike taal
modaliteit-onafhanklik is. Met gebruik as algemene konsep, kan "taal" verwys na
die kognitiewe vermoë om komplekse kommunikasiestelsels aan te leer en te
gebruik, of om die stel reëls wat hierdie sisteme opmaak te beskryf, of die stel
uitsprake wat gelewer kan word vanuit die reëls. Alle tale steun op die proses
van semiose, om tekens in verband te bring met spesifieke betekenisse.
Mondelingse en gebaretale bevat 'n fonologiese stelsel wat beheer hoe simbole
gebruik word om reekse bekend as woorde of morfeme te vorm, en 'n sintaktiese
sisteem wat weer beheer hoe woorde en morfeme saamgevoeg word om uitdrukkings en
sinsdele te vorm.

Hierdie ontwikkeling, word soms bespiegel, het saamgeval met die vergroting in
breinvolume, en heelwat taalkundiges beskou die evolusie van die strukture van
taal as spesifiek vir kommunikatiewe en sosiale doeleindes. Taal word op
verskeie plekke in die menslike verstand verwerk, maar veral in Broca en
Wernicke se sentrum. Mense leer taal van vroeg af aan deur sosiale interaksie in
hul kinderjare, en kinders praat gewoonlik al vlot rondom driejarige ouderdom.
Die gebruik van taal is diep gewortel in die menslike kultuur. Daarom, bykomend
tot sy streng kommunikatiewe gebruike, het taal ook verskeie sosiale en
kulturele gebruike, soos die aandui van groepsidentiteit, sosiale stratifikasie
asook sosiale versorging en vermaak.

Tale ontwikkel en diversifiseer met tyd, en die geskiedenis van hul evolusie kan
gerekonstrueer word deur moderne tale te vergelyk om vas te stel watter
eienskappe hulle erftale moes besit vir die latere stadiums om te kan voorkom.
'n Groep tale wat afstam van 'n gesamentlike voorganger staan bekend as 'n
taalfamilie. Die mees gesproke tale in die wêreld vandag behoort aan die
Indo-Europese familie, wat tale insluit soos Engels, Spaans, Portugees, Russies
en Hindi; die Sino-Tibettaanse tale, wat Mandaryns, Kantonees en nog heelwat
ander insluit; die Afro-Asiatiese familie wat uit Arabies, Amharies, Somalies en
Hebreeus bestaan; en die Bantoetale wat Swahili, Zoeloe, Sjona en honderde ander
tale insluit wat regdeur Afrika gepraat word. Die konsensus is dat tussen 50% en
90% van die tale wat tans gepraat word uitgesterf sal wees teen 2100.

Die Afrikaanse/Nederlandse woord "taal" stam oorspronklik van die Indo-Europese
*"dol-" af wat in Germaans "talō" geword het, wat beide "om te tel" en "vertel"
of "spreek" beteken. Die Engelse woord "tale" het sy oorsprong ook van hier af.
"Tel/tal" en "taal" deel 'n oorsprong in betekenis hoewel die eersgenoemde
verander het om syferwerk te beteken. Die woord "vertel" dui nog op die ou
gesamentlike betekenis. Die woord word soms gebruik om te verwys na kodes,
geheime skrifte en ander tipes kunsmatig saamgestelde kommunikasiestelsels soos
in die gebruik vir rekenaarprogrammering. 'n Taal in hierdie opsig is 'n sisteem
van tekens, vir enkodering en dekodering van inligting. Hierdie artikel is
spesifiek gemoeid met die eienskappe van natuurlike menslike taal soos dit
bestudeer word in die vakgebied taalwetenskappe of taalkunde (linguistiek).

As 'n voorwerp van taalkundige studie, het "taal" twee vername betekenisse: 'n
abstrakte konsep, en 'n spesifieke taalkundige sisteem, byvoorbeeld "Frans". Die
Switserse taalkundige Ferdinand de Saussure, wat die moderne vakgebied van
taalkunde gedefinieer het, het eerstens eksplisiet hierdie onderskeiding
geformuleer deur gebruik te maak van die Franse woord langage vir taal as 'n
konsep, langue as 'n bepaalde instansie van 'n taalsisteem, en parole vir die
konkrete gebruik van spraak in 'n bepaalde taal.

Wanneer daar van taal gepraat word as 'n algemene konsep kan definisies gebruik
word wat die verskillende aspekte van die verskynsel uitlig. Die definisies
bring ook verskillende benaderings en begrippe van taal mee, en hulle belig weer
verskeie en soms teenstrydige skole van taalkundige teorie.

Een definisie beskou taal vernaam as die verstandelike vermoë wat mense in staat
stel om linguistiese gedrag te onderneem: om tale aan te leer en uitinge te vorm
en verstaan. Die definisie belig die universaliteit van taal tot alle mense en
lê klem op die biologiese basis vir die menslike vermoë vir taal as 'n unieke
ontwikkeling van die menslike verstand. Voorstanders van die siening dat die
dryfkrag agter taalverwerwing ingebore is, beweer gereeld dat dit ondersteun
word deur die feit dat alle kognitief normale kinders, wat groot word in 'n
omgewing waar taal toeganklik is, dit sal aanleer sonder formele onderrig. Taal
kan spontaan ontwikkel in omgewings waar mense lewe of saam grootword sonder 'n
gemeenskaplike taal, byvoordeel kreooltale en spontaan ontwikkelde gebaretale
soos Nicaraguaanse gebaretaal. Die siening wat teruggeneem kan word na Kant en
Descartes, verstaan taal oor die algemeen as grootliks ingebore, soos
byvoorbeeld Chomsky se teorie van Universele Grammatika, of die Amerikaanse
filosoof Jerry Fodor se ekstreme ingeboorteteorie. Hierdie tipe definisies word
algemeen toegepas deur taalstudies binne 'n kognitiewe wetenskapraamwerk en in
neurolinguistiek.

Nog 'n definisie beskou taal as 'n formele sisteem van tekens wat beheer word
deur grammatikareëls van kombinasies om betekenis te kommunikeer. Die definisies
beklemtoon dat menslike tale beskryf kan word as geslote gestruktureerde
stelsels bestaande uit reëls wat bepaalde tekens koppel aan bepaalde
betekenisse. Hierdie strukturalistiese siening van tale is aanvanklik deur
Ferdinand de Saussure voorgestel, en sy strukturalisme bly fundamenteel vir
meeste benaderings tot taal vandag.

Sommige voorstanders van hierdie uitgangspunt oor taal bepleit 'n formele
benadering met die bestudering van taalstrukture deur die identifisering van sy
basiese elemente, en daarna deur die saamstel van 'n formele betekenis van die
reëls waarvolgens die elemente saamkom om woorde en sinne te vorm. Die
vernaamste voorstander van so 'n teorie is Noam Chomsky, die vader van die
generatiewe teorie van grammatika, wat taal beskryf as 'n spesifieke stel sinne
wat gegenereer kan word vanuit 'n bepaalde stel reëls. Chomsky beskou die reëls
as 'n ingebore eienskap van die menslike verstand en om die kern van wat taal is
saam te stel Formele definisies van taal word algemeen gebruik in formele
logika, formele teorieë van grammatika en toegepaste rekenaarlinguistiek.

Weer 'n ander definisie sien taal as 'n sisteem van kommunikasie wat mense in
staat stel om saam te werk. Die definisies lê klem op die sosiale rol van taal
en die feit dat mense dit gebruik om hulself uit te druk en voorwerpe in hulle
omgewing te manipuleer. Funksionele teorieë van grammatika verduidelik
grammatikale strukture deur hulle kommunikatiewe funksies, en verstaan dat die
grammatikale strukture van tale die eindproduk is van 'n aanpassingsproses
waarvolgens grammatika "pasgemaak" is om die kommunikatiewe belange van sy
gebruikers te dien.

Hierdie beskouing van taal word geassosieer met die studie van taal in
pragmatiese, kognitiewe en interaktiewe raamwerke, asook in sosiolinguistiek en
taalkundige antropologie. Funksionalistiese teorieë neig om grammatika te
bestudeer as dinamiese verskynsels, as strukture wat heeltyd in 'n proses van
verandering verkeer soos dit aangewend word deur sy sprekers. Die beskouing
plaas belangrikheid op die studie van linguistiese tipologie of die
klassifikasie van tale volgens strukturele eienskappe, soos aangedui kan word
dat prosesse van grammatikalisering geneig is om trajekte te volg wat
gedeeltelik afhanklik is van tipologie. In die filosofie van taal word die
sienings dikwels geassosieer met Ludwig Wittgenstein se latere werke en gewone
taalfilosowe soos Paul Grice, John Searle en J. L. Austin.

Menslike taal is uniek in vergelyking met ander vorms van kommunikasie, soos
gebruik deur diere. Kommunikasiesisteme wat deur ander diere gebruik word soos
bye of ape is geslote sisteme wat bestaan uit 'n vaste aantal moontlike dinge
wat uitgedruk kan word.

In teenstelling is menslike taal oop en produktief, wat beteken dat dit mense
toelaat om 'n eindelose stel uitinge voort te bring vanuit 'n eindige stel
elemente, en om nuwe woorde en sinne op te diep. Dit word moontlik gemaak omdat
menslike taal gebaseer is op 'n tweeledige kode, waar 'n vaste aantal
betekenislose elemente (bv. Klanke, letters en gebare) gekombineer kan word om
eenhede van betekenis te vorm (woorde en sinne). Bowendien is die simbole en
grammatikale reëls van enige taal grootliks arbitrêr, menende dat die sisteem
slegs aangeleer kan word deur sosiale interaksie. Die bekende
kommunikasiestelsels wat aan die ander kant deur diere gebruik word, kan slegs
'n vaste aantal uitinge oplewer wat meestal geneties oorgedra word.

Talle dierespesies toon die vermoë om kommunikasievorms aan te leer deur sosiale
onderrig, soos die Bonobo Kanzi, wat geleer is om homself uit te druk met behulp
van 'n stel simboliese leksiegramme. Ooreenkomstig leer heelwat walvis- en
voëlspesies hulle gesange aan deur ander lede van die groep na te maak. Hoewel
sommige diere 'n groot aantal woorde en simbole kan aanleer,[notas 1] kon nie
een nog soveel verskillende tekens aanleer soos wat algemeen geken word deur 'n
4 jarige mens nie, ook het nie een al enige iets kon aanleer wat die komplekse
grammatika van menslike taal reflekteer nie.

Menslike taal verskil ook van dierekommunikasiesisteme deurdat dit gebruik maak
van grammaties en semantiese kategorieë, soos die selfstandige naamwoord en
werkwoord, hede en verlede, om uitermate ingewikkelde betekenisse uit te druk.
Menslike taal is ook uniek omdat dit rekursiwiteit besit: die manier waarop
byvoorbeeld 'n selfstandige naamwoordstuk die vermoë het om 'n ander
selfstandige naamwoordstuk te bevat (soos in "[[die sjimpansee] se lippe]") of
'n sinstuk wat 'n sinstuk kan bevat (soos in "[Ek sien [die hond hardloop]]").
Menslike taal is ook die enigste natuurlike kommunikasiesisteem wat
modaliteit-onafhanklik is, betekende dat dit nie net vir kommunikasie gebruik
kan word deur een kanaal of medium nie, maar deur verskeie – die gesproke taal
gebruik byvoorbeeld ouditiewe modaliteit terwyl gebaretale en skryfkuns van
visuele modaliteit gebruik maak, en braille-skryfwerk weer van tasbare
modaliteit.

In ag genome die bedoeling wat dit kan oordra en die kognitiewe prosesse waarop
dit bou, is menslike taal ook uniek aangesien dit die vermoë het om na abstrakte
konsepte en veronderstelde of hipotetiese gebeure te verwys, asook gebeure wat
in die verlede plaasgevind het of in die toekoms gaan plaasvind. Hierdie vermoë
om te verwys na gebeure wat nie in dieselfde tyd of plek as die
spraakgebeurtenis is nie word verplasing genoem, en hoewel sommige
dierekommunikasiesisteme van verplasing gebruik kan maak (soos met die
kommunikasie van bye wat die ligging en bronne van nektar buite sig kan oordra),
word die mate waartoe dit in menslike taal gebruik word ook as uniek beskou.

Teorieë rakende die oorsprong van taal kan ingedeel word volgens hulle basiese
aannames. Sommige teorieë is gebaseer op die idee dat taal so kompleks is dat
mens nie kan indink hoe dit skielik te voorskyn gekom het vanuit niks tot in sy
huidige vorm nie, maar dat dit moes ontwikkel het vanuit vroeë prelinguistiese
sisteme onder ons voormensagtige voorgeslagte. Hierdie teorieë kan
kontinuïteitgebaseerde teorieë genoem word. Die teenoorgestelde siening is dat
taal so 'n unieke menslike eienskap is dat dit nie vergelyk kan word met
enigiets gevind onder niemensagtiges nie en daarom skielik te voorskyn moes kom
tydens die oorgang van pre-hominiedes na die vroeë mens. Hierdie teorieë kan
beskryf word as diskontinuïteit gebaseerd. Insgelyks beskou teorieë gebaseer op
Chomsky se Generatiewe siening van taal dat taal meestal 'n ingebore fakulteit
is wat grootliks geneties gekodeer is, terwyl funksionalistiese teorieë dit sien
as 'n sisteem wat merendeels kultureel is en aangeleer word deur sosiale
interaksie.

Tans is die enigste prominente voorstaander van 'n diskontinuïteitgebaseerde
teorie van menslike taaloorsprong die taalkundige en filosoof Noam Chomsky.
Chomsky stel voor dat "'n lukrake mutasie plaasgevind het, miskien na 'n rare
kosmiese-straalstortbui waartydens dit die verstand geherorganiseer het en 'n
taalorgaan ingeplant het in 'n andersins primaatbrein." Hoewel hy waarsku teen
'n te letterlike opneem van die storie, dring Chomsky nogtans daarop aan dat
"dit kan nader aan die realiteit wees as enige ander feeverhale wat vertel word
oor evolusionêre prosesse, insluitend taal."

Kontinuïteitgebaseerde teorieë word tans deur 'n meerderheid geleerdes gehuldig,
maar hulle verskil in hulle sienings oor die ontwikkeling. Diegene wat taal
beskou as meestal ingebore, byvoorbeeld die sielkundige Steven Pinker, huldig
die presedente as dierebewustheid, terwyl die wat taal beskou as 'n
sosiaal-aangeleerde gereedskapstuk vir kommunikasie, soos die sielkundige
Michael Tomasello, sien dit as ontwikkeling vanuit dierekommunikasie, of
primaatgebare of vokale kommunikasie as ondersteuning vir samewerking. Ander
kontinuïteitgebaseerde modelle se beskouing is dat taal ontwikkel het uit
musiek, 'n siening alreeds omhels deur Jean-Jacques Rousseau, Johann Gottfried
von Herder, Wilhelm von Humboldt en Charles Darwin. 'n Prominente hedendaagse
voorstaander hiervan is die argeoloog Steven Mithen.

Aangesien die opkoms van tale in die vroeë oergeskiedenis van die mens
plaasgevind het, is daar geen direkte historiese spore agtergelaat van die
relevante ontwikkelings nie, en geen vergelykbare prosesse kan vandag waargeneem
word nie. Teorieë wat kontinuïteit uitlig kyk gereeld na diere om te sien of
primate, byvoorbeeld, enige eienskappe toon wat as ooreenkomstig beskou kan word
met wat as voormensagtige taal gesien kan word. Alternatiewelik kan vroeë
mensagtige fossiele ondersoek word om te kyk vir spore van fisiese aanpassings
vir taalgebruik of tekens van prelinguistiese vorms van simboliese optrede.

Dit is grotendeels onbestrede dat die voormensagtige australopithecina geen
kommunikasiesisteme gehad het wat algemeen betekenisvol verskil het van die
gevind by die groot ape nie, maar geleerde opinies verskil rondom hierdie
ontwikkeling sedert die verskyning van die Homo sowat 2,5 miljoen jaar gelede.
Sekere geleerdes aanvaar die ontwikkeling van primitiewe taalagtige sisteme
(prototaal) so vroeg as Homo habilis (2,3 miljoen jaar gelede), terwyl ander
weer die ontwikkeling van primitiewe simboliese kommunikasie slegs aan Homo
erektus (1,8 miljoen jaar gelede) of Homo heidelbergensis (0,6 miljoen jaar
gelede) toeken, en die ontwikkeling van eintlike taal by Anatomies moderne Homo
sapiens in die Laat-Paleolitiese rewolusie minder as 100 000 jaar gelede.

Die studie van taal, taalkunde, het tot 'n wetenskap ontwikkel sedert die eerste
grammatikale beskrywings van spesifieke tale in Indië meer as 2000 jaar gelede.
Vandag is taalkunde 'n wetenskap gemoeid met alle aspekte van taal, en word dit
bestudeer vanuit al die bogenoemde teoretiese standpunte.

Die akademiese studie van taal geskied binne talle verskillende dissiplinêre
areas en vanuit verskeie teoretiese oogpunte, waarvan almal moderne benaderings
tot taalkunde verstrek. Diskriptiewe taalkunde ondersoek byvoorbeeld die
grammatika van enkele tale, teoretiese taalkunde ontwikkel teorieë van hoe om
die aard van taal die beste te konseptualiseer en omskryf, gebaseer op data van
die verskeie nog bestaande menslike tale, sosiolinguistiek bestudeer hoe tale
gebruik word vir sosiale funksies en lig om die beurt die studie van die sosiale
funksies en grammatikale beskrywing uit, neurolinguistiek ondersoek hoe taal in
die menslike brein verwerk word en laat die eksperimentele toetsing van teorieë
toe, rekenaarlinguistiek bou voort op teoretiese en deskriptiewe taalkunde om
meestal berekeningsmodelle te konstrueer gerig op die verwerking van natuurlike
taal of die toets van taalkundige hipoteses, en diachroniese taalkunde steun op
grammatikale en leksikale beskrywings van tale om hulle individuele geskiedenis
na te spoor en sodoende vertakkings van taalfamilies te konstrueer met behulp
van die vergelykende metode.

Die formele studie van taal het volgens algemene beskouings in Indië begin met
Pāṇini, die grammatikus van die vyfde eeu v.C. wat 3 959 reëls geformuleer het
vir Sanskrit morfologie. Sumeriese skrifgeleerdes het egter reeds rondom 1900
v.C. die verskille tussen Sumeries en Akkadies ondersoek. Daaropvolgende
grammatikale tradisies is ontwikkel in al die antieke kulture wat skryfkuns
aangeneem het.

In die 17de eeu n.C. het die Franse Port-Royal Grammatikusse die idee ontwikkel
dat die grammatika van alle tale 'n refleksie is van die universele fundamentele
beginsels van denke, en daarom is grammatika universeel. In die 18de eeu het die
eerste gebruik van die vergelykende metode deur die Britse filoloog en kenner
van antieke Indië, William Jones, die opkoms van vergelykende taalkunde gelei.
Die wetenskaplike studie van taal is deur Wilhelm von Humboldt uitgebrei van
Indo-Europees tot taal in die algemeen. Vroeg in die 20ste eeu stel Ferdinand de
Saussure die idee bekend van taal as 'n statiese sisteem van onderling verbinde
eenhede, omgeskrewe deur die teenstellings tussen hulle.

Deur 'n onderskeiding te maak tussen diachroniese en sinchroniese analises van
taal, het hy die fondamente gelê vir die moderne vakgebied van taalkunde. De
Saussure stel ook verskeie basiese vlakke van linguistiese analises voor wat nog
steeds fundamenteel is tot heelwat kontemporêre taalkundige teorieë, soos die
onderskeiding tussen sintagma en paradigma en die Langue-parole onderskeiding,
wat tussen taal as 'n abstrakte sisteem (langue) en taal as 'n konkrete
manifestasie van hierdie sisteem (parole) onderskei.

In die 1960's formuleer Noam Chomsky die generatiewe taalteorie. Volgens die
teorie is die mees basiese vorm van taal 'n stel sintaktiese reëls wat
universeel is vir alle mense, en wat die grammatika van al die menslike tale tot
grondslag lê. Hierdie stel reëls word Universele Grammatika genoem; volgens
Chomsky is die beskrywing hiervan die primêre doel van die taalkundige
vakgebied. Dus het hy gemeen dat die grammatika van individuele tale slegs vir
die taalkunde belangrik is insover dit ons toelaat om die universele
onderliggende reëls af te lei waarvanuit die waarneembare linguistiese
veranderlikheid gegenereer kan word.

In teenstelling tot die formele teorieë van die generatiewe skool, stel die
funksionele teorieë van taal voor dat aangesien taal wesenlik 'n stuk gereedskap
is, sy strukture na beste ontleed en verstaan kan word deur verwysing na sy
funksies. Die formele teorieë van grammatika streef daarna om die verskillende
elemente van taal te omskryf en die manier waarop hulle met mekaar in verband
staan te beskryf as sisteme van formele reëls of werksaamhede, terwyl
funksionele teorieë poog om die funksies wat deur taal uitgevoer word te omskryf
en dit dan in verband te bring met die taalkundige elemente wat dit na vore
bring.[notas 2] Die raamwerk van kognitiewe linguistiek interpreteer taal in
terme van die konsepte (wat soms universeel is, en soms spesifiek tot 'n
bepaalde taal) wat sy vorms onderlê. Kognitiewe linguistiek is veral gemoeid met
hoe denke betekenis voortbring deur taal.

Praat is die verstek modaliteit vir taal in alle kulture. Die lewering van
gesproke taal berus op die gesofistikeerde vermoë om die lippe, tong en ander
komponente van die stemapparatus te beheer, die vermoë om spraakklanke akoesties
te dekodeer en die neurologiese apparatus nodig vir die aanleer en lewering van
taal. Die studie van die genetiese basisse vir menslike taal is nog op 'n
redelik basiese vlak, en die enigste geen wat tot nog toe positief geïmpliseer
is in taalvoortbrenging is FOXP2, wat 'n tipe van kongenitale taalafwyking kan
veroorsaak indien aangetas word deur mutasies.

Die verstand is die koördineringsentrum vir alle linguistiese aktiwiteite; dit
beheer beide die produksie van linguistiese kognisie en betekenis en die
meganika van spraakproduksie. Nieteenstaande is ons kennis van die neurologiese
basisse van taal heelwat beperk, hoewel dit baie uitgebrei het met die
ingebruikneming van moderne beeldvormingstegnieke. Die vakgebied in taalkunde
gemoeid met die studie van neurologiese aspekte van taal word neurolinguistiek
genoem.

Vroeëre werk in neurolinguistiek het die studie van taal by mense met breinskade
betrek, om vas te stel hoe skade in spesifieke areas taal en spraak affekteer.
Op die manier het neurowetenskaplikes in die 19de eeu ontdek dat twee areas in
die brein beslissend betrek kan word by taalverwerking. Die eerste area,
Wernicke se area, wat geleë is in die agterste gedeelte van die superior
temporale girus in die dominante serebrale hemisfeer. Mense met skade in die
area van die verstand ontwikkel sensoriese afasie, 'n toestand waarin daar 'n
groot verswakking van taalbegrip voorkom, terwyl die spraak 'n natuurlike klank
en ritme behou asook 'n normale sinstruktuur. Die tweede area is Broca se area,
geleë in die agterste inferior frontale lob van die dominante hemisfeer. Persone
met skade in die area ontwikkel motoriese afasie, bedoelende dat hulle weet wat
hulle wil sê maar dit net nie kan uiter nie. Hulle kan tipies verstaan wat aan
hulle gesê word, maar kan nie vlot praat nie. Ander simptome wat ook na vore kan
kom in Broca se afasie sluit probleme in met woordvaardigheid, artikulasie, die
vind van woorde, woordherhaling en die begrip en lewering van
grammatikaal-ingewikkelde sinne, mondelings en met skryf. Diegene met die tipe
afasie kan ook ongrammatiese spraak lewer en 'n onvermoë toon om sintaktiese
inligting te gebruik om die betekenis van sinne te bepaal. Beide Broca en
Wernicke se afasie beïnvloed ook die gebruik van gebaretaal, ooreenkomstig met
hoe dit spraak beïnvloed, met Broca se afasie wat veroorsaak dat sprekers se
gebare stadig is met foutiewe grammatika, terwyl sprekers met Wernicke se afasie
se gebare flink is maar min sin maak vir ander en hulle sukkel om ander se
gebare te begryp. Dit bewys dat die skade spesifiek is tot die vermoë om taal te
gebruik en nie tot die fisiologie vir die lewering van spraak nie.

Met die vooruitgang in tegnologie teen die einde van die 20ste eeu, het neuroloë
ook nie-indringende tegnieke begin gebruik, soos funksionele magnetiese
resonansiebeeldvorming (fMRI) en elektrofisiologie, vir die studie van
taalverwerking in indiwidue sonder breinskade.

Gesproke taal steun op die menslike fisieke vermoë om klank te produseer, 'n
longitudinale golf wat deur die lug versprei word teen 'n frekwensie met die
vermoë om die oordrom te laat vibreer. Hierdie vermoë berus op die fisiologie
van die menslike spraakorgane. Die organe bestaan uit die longe, stemkas
(larinks), en die boonste stemkanaal – die keel, mond en neus. Deur die
verskillende dele van die spraakorgane te beheer, kan die lugstroom gemanipuleer
word om verskillende spraakklanke te produseer.

Die klank van spraak kan beskou word as 'n kombinasie van segmentele en
suprasegmentele elemente. Hierdie segmentele elemente is die wat mekaar volg in
reekse en gewoonlik deur bepaalde letters in alfabetiese tekste verteenwoordig
word, soos Romeinse skrif. Met vryvloeiende spraak is daar nie duidelike grense
tussen een segment en die volgende nie, en gewoonlik ook nie enige hoorbare
tussenposes tussen woorde nie. Segmente word daarom onderskei deur hulle
kenmerkende klank wat 'n resultaat is van hulle verskillende artikulasies, en
dit kan of klinkers (vokale) of medeklinkers (konsonante) wees. Suprasegmentele
verskynsels sluit elemente in soos klemtoon, artikulasiesoort (fonasie),
stemtoonkleur (timbre) en prosodie of intonasie, waarvan hulle almal 'n
uitwerking kan hê oor veelvuldige segmente.

Klinker- en medeklinkersegmente kombineer om lettergrepe te vorm, wat weer om
die beurt kombineer om uitdrukkings te vorm; dit kan foneties uitgeken word as
die bestek tussen twee inasemings. Akoesties word die verskillende segmente
gekarakteriseer deur verskillende formantstrukture, wat sigbaar is in 'n
spektogram van die opgeneemde klankgolf (sien illustrasie van 'n spektrogram van
die formantstrukture van drie Engelse klinkers). Formante is die amplitudepieke
in die frekwensiespektrum van 'n bepaalde klank.

Klinkers of vokale is die klanke wat geen hoorbare wrywing ondervind nie en
veroorsaak word deur die vernouing of obstruksie van 'n deel van die boonste
stemkanaal. Hulle varieer in kwaliteit volgens die graad van die lipopening en
plasing van die tong binne die mondholte Vokale word geslote genoem wanneer die
lippe relatief geslote is, soos met die uitspraak van die vokaal [i] (Afrikaans
"ie"), of oop as die lippe relatief oop is soos met die vokaal [a] (Afrikaans
"a"). Indien die tong na agter in die mond geplaas wordis, verander die
kwaliteit, en word vokale gevorm soos [u] (Afrikaans "oe"). Die kwaliteit
verander ook afhangende van of die lippe gerond is in teenstelling met ongerond,
wat onderskeidings veroorsaak soos tussen [i] (ongeronde voorklinker, Afrikaans
"ie") en [y] (geronde voorklinker, Afrikaans "u").

Medeklinkers of konsonante is die klanke wat hoorbare wrywing of afsluiting het
in die boonste stemkanaal, op 'n sekere tydstip. Konsonantklanke wissel volgens
die plek van artikulasie, bv. die plek in die stemkanaal waar die lugvloei
belemmer word, gewoonlik, tande, alveolêre rif, verhemelte, velum, uvula of
glottis. Elke plek lewer 'n ander stel konsonantklanke op wat verder
onderverdeel word volgens die manier van artikulasie of die tipe wrywing: vol
geslote, in welke geval die konsonant plosief of okklusief genoem kan word, of
verskillende grade van opening wat frikatiewe en approksimante skep. Konsonante
kan ook stemhebbend of stemloos wees, afhangende van of die stembande deur
middel van lugvloei vibreer met die maak van klanke. Stemhebbendheid is wat die
Afrikaanse [s] in suid (stemlose sibilant) onderskei van [z] in zuid soos in
Nederlands uitgespreek (stemhebbende sibilant).

Sommige spraakklanke, beide vokale en konsonante, behels die vrylaat van
lugvloei deur die nasale holte, en dit word nasale klanke genoem. Ander klanke
word gedefinieer deur die manier wat die tong in die mond beweeg: soos die
l-klanke (genoem laterale, aangesien die lug aan die kante van die tong verby
vloei), en die r-klanke (genoem roties), gekenmerk aan hoe die tong geplaas is
relatief tot die lugstroom.

Deur die spraakorgane te gebruik kan mense honderde afsonderlike klanke maak:
waarvan sommige algemeen in die wêreld se tale voorkom, terwyl ander meer
spesifiek is tot sekere taalfamilies, taalgebiede of selfs tot 'n enkele taal.

Wanneer beskryf word as 'n sisteem van simboliese kommunikasie, word taal
tradisioneel beskou as bestaande uit drie dele: tekens, betekenisse en 'n kode
wat die tekens met die betekenis verbind. Die studie van die proses van semiose,
hoe tekens en betekenisse gekombineer word, gebruik word, en geinterpreteer
word, word semiotiek genoem. Tekens kan saamgestel wees uit klanke, gebare,
letters of simbole, afhangende of die taal gepraat, gewys of geskryf word, en
dit kan gekombineer word in komplekse tekens soos woorde en sinsdele. Wanneer
gebruik word in kommunikasie, word 'n teken gekodeer en oorgedra deur 'n sender
via 'n kanaal aan 'n ontvanger wat dit dekodeer.

Sommige van die eienskappe wat mensetaal omskryf in teenstelling met ander
kommunikasiesisteme, is die willekeurigheid van die linguistiese teken, wat
beteken dat daar geen voorspelbare skakel is tussen 'n linguistiese teken en sy
betekenis nie; asook die dualiteit van die linguistiese sisteem, wat beteken dat
linguistiese strukture opgebou word deur elemente te kombineer in groter
strukture wat beskou kan word as gelaag, byvoorbeeld hoe klanke woorde bou en
woorde sinsdele bou; ook die diskreetheid van die elemente van taal, menende dat
die elemente waaruit linguistiese tekens gekonstrueer word diskrete eenhede is,
byvoorbeeld klanke en woorde wat van mekaar onderskei kan word en geherrangskik
word in verskillende patrone; en laastens die produktiwiteit van die
linguistiese stelsel, betekende dat 'n eindige hoeveelheid linguistiese elemente
gekombineer kan word in 'n teoreties oneindige aantal kombinasies.

Die reëls waarvolgens tekens gekombineer kan word om woorde en sinsdele te vorm
word sintaksis of grammatika genoem. Die betekenis wat gekoppel word aan
individuele tekens, morfeme, woorde, sinsdele en tekste word semantiek genoem.
Die verdeling van taal in aparte maar gekoppelde sisteme van teken en betekenis
gaan terug na die eerste linguistiese studies van de Saussure toe, en word nou
in amper alle vertakkings van taalkunde gebruik.

Dus moet tale 'n woordeskat van tekens besit wat verwant is aan 'n bepaalde
betekenis. Die Afrikaanse teken "hond" dui byvoorbeeld op 'n lid van die spesie
Canis familiaris. In 'n taal word die opstelling van arbitrêre tekens wat
gekoppel word aan bepaalde betekenisse die leksikon genoem, en 'n enkele teken
gekoppel aan 'n betekenis word 'n lekseem genoem. Nie alle betekenisse in 'n
taal word verteenwoordig deur enkelwoorde nie. Baie maal is semantiese konsepte
in die morfologie of sintaksis van die taal ingebed in die vorm van grammatikale
kategorieë.

Alle tale bevat die semantiese struktuur van die gesegde: 'n struktuur wat 'n
kenmerk, toestand of aksie bevestig. Tradisioneel word onder semantiek verstaan
die studie van hoe sprekers en interpreteerders waarheidswaardes toevoeg aan
stellings, sodat die betekenis verstaan word as die proses waarvolgens 'n
predikaat oor 'n entiteit as waar of vals gesien kan word, byvoorbeeld "[x [is
y]]" of "[x [doen y]]". Onlangs is die semantiekmodel aangevul met meer
dinamiese modelle van betekenis, wat gedeelde kennis insluit oor die konteks
waarin 'n teken geïnterpreteer word, tot die lewering van betekenis. Sulke
modelle van betekenis word verken in die studieveld van pragmatiek.

Afhangende van die modaliteit kan taalstruktuur gebaseer word op sisteme van
klanke (spraak), gebare (gebaretaal) of grafiese of tasbare simbole (skryfwerk).
Die maniere waarin taal klanke of tekens gebruik om betekenis te konstrueer word
bestudeer in fonologie. Die studie van hoe mense vokaalklanke voortbring en
waarneem word fonetiek genoem. Met gesproke taal word betekenis voortgebring
wanneer klanke deel word van 'n sisteem waarin sommige klanke kan bydrae tot die
uitdruk van betekenis en ander nie. In enige taal is daar slegs 'n beperkte
aantal klanke wat gemaak kan word deur die menslike stemorgane wat bydrae tot
die saamstel van betekenis.

Klanke as deel van 'n linguistiese sisteem word foneme genoem. Foneme is
abstrakte eenhede van klank, gedefinieer as die kleinste eenhede in 'n taal wat
kan help om te onderskei tussen die betekenis van 'n paar minimaalverskillende
woorde, 'n sogenaamde minimale paar. In Afrikaans byvoorbeeld vorm die woorde
/pot/ [pʰot] en /bot/ [bot] 'n minimale paar waar die verskil tussen /p/ en /b/
die twee woorde, wat verskillende betekenisse het, onderskei. Hoe dit ook al sy,
elke taal kontrasteer klanke op verskillende maniere. In 'n taal wat byvoorbeeld
nie onderskei tussen stemhebbende en stemlose konsonante nie, sal die klanke [p]
en [b] as 'n enkele foneem beskou word, en gevolglik sal die twee uitsprake
dieselfde betekenis dra. Insgelyks onderskei Afrikaans nie foneties tussen
geaspireerde en niegeaspireerde uitsprake van konsonante nie, hoewel baie tale
dit doen: die niegeaspireerde /p/ in /spot/ [spot] en geaspireerde /p/ in /pot/
[pʰot] word beskou as slegs verskillende maniere om dieselfde foneem uit te
spreek (sulke variante van 'n enkele foneem word allofone genoem), terwyl
Mandaryn dieselfde verskil in uitspraak wel onderskei soos tussen die woorde
[pʰá] "buk" en [pá] "agt" (die aksent bo die á beteken dat die vokaal met 'n hoë
toon uitgespreek word).

Alle gesproke tale het foneme van ten minste twee kategorieë, vokale (klinkers)
en konsonante (medeklinkers), wat gekombineer kan word om lettergrepe te vorm.
Addisioneel tot segmente soos vokale en konsonante gebruik sommige tale klank op
ander maniere om betekenis oor te dra. Heelwat tale gebruik byvoorbeeld stres,
toonhoogte, tydsduur en toon om betekenis te onderskei. Aangesien die
verskynsels voorkom buite die vlak van enkelsegmente word dit suprasegmenteel
genoem. Party tale het slegs 'n paar foneme, byvoorbeeld Rotokas en Pirahã met
11 en 10 foneme onderskeidelik, terwyl ander tale soos Taa tot soveel as 141
foneme kan hê. Met gebaretale is die ekwivalent tot foneme (voorheen chereme
genoem) gedefinieer deur die basiese elemente van gebare, soos die handvorm,
oriëntasie, ligging en beweging, wat ooreenstem met maniere van artikulasie in
gesproke taal.

Skryfstelsels verteenwoordig taal deur die gebruik van visuele simbole, wat
moontlik kan ooreenstem met die klanke van die gesproke taal. Die Latynse
alfabet (en die waarop dit gebaseer is of wat daarvan afgelei is) is
oorspronklik gebaseer op die voorstelling van enkelklanke, sodat woorde
saamgestel is uit letters wat oor die algemeen 'n enkele konsonant of vokaal
voorstel in die samestelling van die woord. Met sillabiese skrif soos die
Inuktitut-sillabarium verteenwoordig elke teken 'n volle lettergreep. In
logografiese skrif verteenwoordig elke teken 'n hele woord, en sal oor die
algemeen geen verwantskap hê met die klank van daardie woord in gesproke taal
nie.

Aangesien alle tale groot getalle woorde besit is dit tot dusver onbekend of
enige suiwere logografiese geskrifte bestaan. Geskrewe taal verteenwoordig die
manier waarop gesproke klanke en woorde op mekaar volg deur simbole te rangskik
volgens 'n patroon wat 'n sekere rigting volg. Die rigting gebruik in 'n
skryfstelsel is heeltemal arbitrêr en word deur konvensie vasgestel. Sommige
skryfstelsels maak gebruik van die horisontale as (links na regs soos Latynse
skrif of regs na links soos Arabiese skrif), terwyl ander soos tradisionele
Sjinese skrif vertikaal loop (van bo na onder). Enkele skryfstelsels gebruik
teenoorgestelde rigtings met afwisselende lyne, en ander weer, soos die antieke
Maja-skrif kan in enige rigting geskryf word en gebruik grafiese leidrade om die
rigting vir die leser aan te dui.

Om die klanke van die wêreld se tale voor te stel in skrif het linguiste die
Internasionale Fonetiese Alfabet ontwikkel, ontwerp om al die diskrete klanke
bekend, wat bydra tot betekenis in menslike taal, te verteenwoordig.

Grammatika is die studie van hoe betekenisvolle elemente binne 'n taal, genoem
morfeme, gekombineer kan word in uitdrukkings. Morfeme kan of vry of gebonde
wees. Indien hulle vry is om rondgeskuif te word binne 'n uitdrukking, word
hulle gewoonlik woorde genoem, en indien hulle gebind is aan ander morfeme of
woorde word hulle affikse genoem. Die wyse waarin betekenisvolle elemente binne
'n taal gekombineer kan word, word deur reëls gereguleer. Die reëls vir die
interne struktuur van woorde word morfologie genoem en die reëls vir die interne
struktuur van sinsdele en sinne word sintaksis genoem.

Grammatika kan beskryf word as 'n sisteem van kategorieë en 'n stel reëls wat
bepaal hoe kategorieë kombineer om verskillende aspekte van betekenis te vorm.
Tale verskil aansienlik in of hulle gekodeer is deur die gebruik van kategorieë
of leksikale eenhede. Verskeie kategorieë is egter so algemeen dat dit byna
universeel is. Sulke universele kategorieë sluit die enkodering in van die
grammatikale verhoudings van partisiepante en predikate deur grammatiese
onderskeiding tussen hulle verwantskappe tot 'n predikaat (argumentstruktuur),
die enkodering van temporale en ruimtelike verwantskappe met predikate, en 'n
stelsel van 'n grammatikale persoon wat die verwysings beheer na en
onderskeiding tref tussen sprekers en aangesprokenes en die van wie hulle praat.

Tale organiseer hulle woordsoorte in klasse volgens hulle funksies en plasings
relatief tot ander dele. Alle tale maak byvoorbeeld gebruik van 'n basiese
onderskeiding tussen 'n groep woorde wat prototipies dinge en konsepte aandui en
'n groep woorde wat prototipies aksies en gebeure aandui. Die eerste groep wat
Afrikaanse woorde soos "hond" en "lied" insluit, word gewoonlik selfstandige
naamwoorde genoem. Die tweede soort wat "hardloop" en "sing" insluit, word
werkwoorde genoem. Nog 'n algemene kategorie is die byvoeglike naamwoord: woorde
wat eienskappe of kwaliteite van selfstandige naamwoorde beskryf, soos "rooi" of
"groot". Woordklasse kan as "oop" beskou word indien nuwe woorde aanhoudend tot
die klas bygevoeg kan word, of relatief "geslote" indien daar 'n vaste aantal in
'n klas is. In Afrikaans is die klas van voornaamwoorde geslote, terwyl die klas
van byvoeglike naamwoorde oop is, aangesien 'n eindelose aantal byvoeglike
naamwoorde opgemaak kan word uit werkwoorde (bv. "hardlopende") of selfstandige
naamwoorde (bv. met die -agtig agtervoegsel "bergagtig"). In ander tale soos
Koreaans gebeur die teenoorgestelde, nuwe voornaamwoorde kan saamgestel word en
die aantal byvoeglike naamwoorde is vas.

Die woordklasse voer ook verskillende funksies uit in grammatika. Prototipies
word werkwoorde gebruik om predikate (gesegdes) saam te stel, terwyl
selfstandige naamwoorde gebruik word as argumente van predikate. In 'n sin soos
"Sannie hardloop" is die predikaat "hardloop", want dit is die woord wat 'n
spesifieke staat bevestig omtrent sy argument "Sannie". Sommige werkwoorde soos
"help" kan twee argumente aanneem, byvoorbeeld "Sannie help Jan." 'n Predikaat
wat net 'n enkelargument neem word intransief (onoorganklik) genoem, terwyl 'n
predikaat wat twee argumente neem transitief (oorganklik) genoem word.

Heelwat ander woordklasse bestaan in verskillende tale, soos voegwoorde wat ten
doel het om twee sinne saam te voeg, lidwoorde wat die selfstandige naamwoord
inlei, tussenwerpsels soos "eina!" of "sjoe!", of ideofone wat die klank namaak
van 'n gebeurtenis. Sommige tale het posisionele woorde wat die ruimtelike
posisie van 'n gebeurtenis of entiteit beskryf. Baie tale gebruik
klassifiseerders wat telbare selfstandige naamwoorde identifiseer as behorende
tot 'n bepaalde soort of as in besit van 'n spesifieke vorm. In Japannees
byvoorbeeld, is die algemene selfstandige naamwoordklassifiseerder vir mense nin
(人), en dit word gebruik vir die tel van mense, wat ook al hulle genoem word:

Die studie van die interne struktuur van komplekse woorde en die prosesse
waarvolgens woorde gevorm word, staan as morfologie bekend in taalkunde. Dit is
in meeste tale moontlik om komplekse woorde saam te stel wat opgebou is uit
verskeie morfeme. Die Afrikaanse woord "onverwags" kan byvoorbeeld ontleed word
as bestaande uit die drie morfeme "on-", "verwag" en "-s".

Morfeme kan geklassifiseer word volgens hulle afhanklikheid: vrye morfeme of
stammorfeme (stamme) kan as selfstandige woorde gebruik word; gebonde morfeme
(fleksiemorfeme) kan uitsluitelik in kombinasie met een of meer stammorfeme
voorkom. Hierdie gebonde morfeme of toevoegsels kan ingedeel word volgens hulle
posisie relatief tot die stammorfeem: voorvoegsels gaan die stam vooruit,
agtervoegsels volg op die stam, en invoegsels word in die middel van 'n stam
geplaas. Toevoegsels of affikse het ten doel om die betekenis van die
stammorfeem te verander of uit te brei. Sekere tale verander die betekenis van
woorde deur die fonologiese struktuur van 'n woord te verander
(klinkervariasie), waarvan Afrikaans baie min het aangesien werkwoorde nie
sommer verbuig word nie), soos byvoorbeeld die woord "kan", wat in die verlede
tyd verander na "kon". Die proses staan taalkundig bekend as ablaut
(klinkerwisseling). Bowendien onderskei morfologie ook tussen die proses van
verbuiging, wat aan 'n woord verander of uitbrei, en die proses van afleiding,
wat 'n nuwe woord skep vanuit 'n bestaande een. In Afrikaans het die werkwoord
"sing" die verbuigingsvorm "gesing" wat ook 'n werkwoord is, en die afgeleide
vorms "sang" en "sanger" wat beide selfstandige naamwoorde is, en afgelei is van
die werkwoord deur 'n ablaut en die agtervoegsel -er onderskeidelik.

Tale verskil breed van mekaar ten opsigte van hulle afhanklikheid op
morfologiese prosesse van woordvorming. By sommige tale soos byvoorbeeld Sjinees
is daar geen morfologiese prosesse nie en alle grammatikale inligting is
sintakties geënkodeer deur die vorm van reekse van enkelwoorde. Hierdie soort
morfosintaksis word algemeen isolerend of analities genoem aangesien daar bykans
'n volledige ooreenkoms bestaan tussen 'n enkele woord en 'n enkele aspek van
betekenis. Meeste tale besit woorde bestaande uit verskeie morfeme, maar verskil
in die mate waartoe morfeme diskrete eenhede is. In verskeie tale, vernaam
meeste Indo-Europese tale, kan enkelmorfeme verskeie bepaalde betekenisse besit
wat nie ontleed kan word in kleiner segmente nie. In Latyn byvoorbeeld, bestaan
die woord bonus of "goed" uit die kern bon-, wat "goed" beteken, en die
agtervoegsel -us wat manlik is en dui op enkelvoudigheid, en die nominatiewe
naamval. Die tale word fusionele tale genoem aangesien verskeie betekenisse
saamgesmelt kan word in 'n enkelmorfeem. Die teenoorgestelde van fusionele tale
word agglutinale tale (saamklewende tale) genoem, wat woorde opbou deur morfeme
in te ryg in kettings, maar met elke morfeem as 'n diskrete semantiese eenheid.
'n Voorbeeld van so taal is Turks, waar onder andere die woord evlerinizden, of
"vanaf julle huise", bestaan uit die morfeme ev-ler-iniz-den, wat beteken
huis-meervoudsvorm-jou-vanaf. Die tale wat die meeste steun op morfologie word
tradisioneel polisintetiese tale genoem. Hulle kan die ekwivalent van 'n hele
Afrikaanse sin uitdruk in een woord. Die Yupik-woord
tuntussuqatarniksaitengqiggtuq byvoorbeeld, wat "Hy het nog nie weer gesê dat hy
rendiere gaan jag nie" beteken, bestaan uit die morfeme
tuntu-ssur-qatar-ni-ksaite-ngqiggte-uq met die betekenisse,
"rendiere-jag-toekoms-sê-ontkenning-weer-derde persoon-enkel-aanwysend", en
buiten die morfeem tuntu ("rendiere") kan nie een van die ander morfeme in
isolasie voorkom nie.

Verskeie tale gebruik morfologie vir die kruisverwysing van woorde binne 'n sin.
Dit word soms kongruensie genoem. In baie Indo-Europese tale moet byvoeglike
naamwoorde byvoorbeeld die selfstandige naamwoord kruisverwys wat hulle verander
in terme van getal, kleur of geslag, en so is die Latynse byvoeglike naamwoord
bonus of "goed" geboë om te strook met 'n manlike enkelvoudige selfstandige
naamwoord. In verskeie polisintetiese tale kruisverwys werkwoorde hulle
onderwerpe. Volgens die tipe tale kan 'n enkelwerkwoord inligting insluit wat 'n
hele sin in Afrikaans sou benodig. Byvoorbeeld in die Baskiese sinsdeel ikusi
nauzu, of "jy het my gesien", strook die verlede tyd hulpwerkwoord n-au-zu
(eenders as die Afrikaanse "doen") met beide die onderwerp (jy), weergegee deur
die n- voorvoegsel, en die voorwerp (my), weergegee deur die -zu agtervoegsel.
Die sin kan direk vertaal word as "sien jy-gedoen-my"

Nog 'n metode waarvolgens tale betekenis oordra is deur die volgorde van woorde
binne 'n sin. Die grammatikale reëls vir hoe om nuwe sinne te maak van woorde
wat reeds bekend is, word sintaksis genoem. Die sintaktiese reëls van 'n taal
bepaal hoekom 'n sin in Afrikaans soos "Ek is lief vir jou" betekenis het, en
"*jou vir lief is ek" nie het nie.[notas 3] Die sintaktiese reëls bepaal hoe
woordorde en sinstruktuur afgedwing word, en hoe die inperkings tot die
betekenis bydra. In Afrikaans is die betekenis van die twee sinne "die slawe het
die meester uitgeskel" en "die meester het die slawe uitgeskel" verskillend,
aangesien die rol van die grammatikale onderwerp vasgelê is deur die
selfstandige naamwoord wat voor die werkwoord geplaas is, en die rol van die
onderwerp is vasgelê deur die selfstandige naamwoord wat na die werkwoord
geplaas is. Omgekeerd weer, in Latyn, dra beide sinne Dominus servos vituperabat
en Servos vituperabat dominus die betekenis "die meester het die slawe
uitgeskel", aangesien servos, of "slawe", in die akkusatiewe naamval verskyn wat
daarop wys dat hulle die grammatikale onderwerp van die sin is, en dominus, of
"meester", is in die nominatiewe naamval wat van hom die onderwerp maak.

Latyn maak gebruik van morfologie om die verskil weer te gee tussen onderwerp en
voorwerp, terwyl Afrikaans van woordvolgorde gebruik maak. Nog 'n voorbeeld van
hoe sintaktiese reëls tot die betekenis bydrae, is die reël van omgekeerde
woordorde in vrae (W-beweging), wat in baie tale voorkom. Die reël beskryf
hoekom indien die Afrikaanse sinsdeel "Jan gesels met Sannie" in 'n vraag
verander word, dit "Met wie gesels Jan?" word, en nie "Jan gesels met wie?" nie.
Die laaste voorbeeld kan gebruik word as 'n metode om spesiale klem te lê op
"wie", en so die betekenis van die vraag effens te verander. Sintaksis bevat ook
reëls vir hoe komplekse sinne gestruktureer moet word deur woorde saam te
groepeer in eenhede, genoem stukke of sinsdele, wat verskillende posisies kan
beklee in 'n groter sintaktiese struktuur. Sinne kan beskryf word as bestaande
uit stukke op verskillende vlakke aan mekaar verbind in 'n diagramstruktuur. Aan
die regterkant is 'n grafiese voorstelling van die sintaktiese ontleding van die
Afrikaanse sin "die kat sit op die mat". Die sin is ontleed as bestaande uit 'n
naamwoordstuk, 'n werkwoord, en voorsetselstuk; die voorsetselstuk is verder
onderverdeel in 'n naamwoord- en voorsetselstuk, en die naamwoordstuk weer uit
'n lidwoord en naamwoord.

Die rede hoekom sinne gesien kan word as saamgestel uit stukke is omdat elke
stuk beskou kan word as 'n enkelelement indien sintaktiese operasies uitgevoer
sou word. Byvoorbeeld, "die kat" is 'n stuk, en "op die mat" 'n ander een,
omrede hulle gehanteer kan word as enkeleenhede indien 'n besluit gemaak word om
klem te plaas op die ligging, deur die voorsetselstuk vorentoe te skuif: "[En]
op die mat, sit die kat". Daar is heelwat verskillende formalistiese en
funksionalistiese raamwerke wat teorieë voorstel vir die omskryf van sintaktiese
strukture, gebaseer op verskillende aannames oor wat taal is en hoe dit beskryf
moet word. Elkeen sal 'n sin soos die bostaande voorbeeldverskillend analiseer.

Tale kan geklassifiseer word in verhouding tot hulle grammatikale soorte. Tale
wat tot verskillende families behoort kan nogtans eienskappe in gemeen hê, en
die gedeelde eienskappe is geneig om te korreleer. Tale kan byvoorbeeld ingedeel
word op grond van hulle basiese woordvolgorde, die relatiewe volgorde van die
werkwoord en sy komponente in 'n gewone aanwysende sin. In Afrikaans is die
basiese volgorde SVO: "Die slang(S) pik(V) die man(O)", terwyl die
ooreenstemmende sin byvoorbeeld in die Australiese taal Gamilaraay d̪uyugu n̪ama
d̪ayn yiːy (Slang Man Pik) sal wees, SOV. Woordvolgordesoort is relevant as 'n
tipologiese parameter, want basiese woordvolgordesoorte stem met ander
sintaktiese parameters ooreen, soos die relatiewe orde van selfstandige
naamwoorde en byvoeglike naamwoorde, of die gebruik van voorstetsels of
agtersetsels. Sulke korrelasies word implikasionele taaluniversalia genoem.
Meeste (maar nie alle nie) tale wat van die SOV soort is, het byvoorbeeld
agtervoegsels eerder as voorvoegsels, en plaas die byvoeglike naamwoorde voor
die selfstandige naamwoorde.

Deur die studie van verskeie tipes woordvolgordes, is gevind dat nie alle tale
die verhoudings tussen uitvoerders en aksies groepeer volgens Onderwerp,
Voorwerp en Werkwoord soos in die geval van Afrikaans nie. Dit word die
nominatief-akkusatief soort genoem. Sommige tale wat ergatief genoem word, soos
Gamilaraay onder andere, onderskei tussen Agente en Pasiënte. In Afrikaanse
oorganklike bysinne word beide die onderwerp van onoorganklike sinne ("Ek
hardloop") en oorganklike sinne ("Ek is lief vir jou") dieselfde behandel, hier
vertoon deur die nominatiewe voornaamwoord Ek. In ergatiewe tale word die
enkeldeelnemer in 'n onoorganklike sin, soos "Ek hardloop", dieselfde hanteer as
die pasiënt in 'n oorganklike sin, wat die ekwivalent lewer van "my hardloop" en
"jy is lief vir my". Slegs in oorganklike sinne sal die ekwivalent van die
voornaamwoord "Ek" gebruik word. Op die wyse kan die semantiese rolle op
verskillende maniere op die grammatikale verhoudings gekarteer word, en groepeer
sodoende 'n onoorganklike onderwerp met of Agente (akkusatiewe soort), of
Pasiënte (ergatiewe soort), of verander selfs elk van die drie rolle, wat die
driedelige soort genoem word.

Die gedeelde eienskappe van tale wat tot dieselfde tipologiese klassoort behoort
kon heeltemal onafhanklik van mekaar tot stand gekom het. Hulle gesamentlike
voorkoms kan wees as gevolg van die universele wette wat die struktuur van
natuurlike tale reguleer ("taaluniversalia"), of dit kon die gevolg gewees het
van tale wat samelopende oplossings ontwikkel het vir die herhaalde
kommunikatiewe probleme waarvoor mense taal gebruik om dit mee op te los.

Terwyl alle mense die vermoë besit om enige taal aan te leer, kry hulle dit net
reg indien hulle groot word in 'n omgewing waar tale bestaan en deur ander
gebruik word. Taal is daarom afhanklik van spraakgemeenskappe waarin kinders
taal kan aanleer vanaf ouer persone en eweknieë en hulle self ook taal kan
oordra aan hulle eie kinders. Tale word deur die mense gebruik wat dit praat om
te kommunikeer en 'n magdom sosiale take te verrig. Vele aspekte van taalgebruik
kan beskou word as aangepas spesifiek vir hierdie redes. As gevolg van die
manier waarop tale oorgedra word tussen generasies en tussen gemeenskappe, is
taal ewigdurend aan die verander, en vertak dit tot nuwe tale of loop ineen as
gevolg van taalkontak. Die proses is gelyksoortig aan die evolusieproses van
oorerwing met aanpassing wat lei tot die formasie van 'n filogenetiese diagram

Hoe dit ook al sy, tale verskil van biologiese organismes omrede dit geredelik
elemente van ander tale inkorporeer, deur middel van die diffusieproses, soos
sprekers van verskillende tale met mekaar in aanraking kom. Mense praat ook
dikwels meer as een taal, wat bekom word met die aanleer van hulle eerste taal
of tale as kinders, of hulle leer 'n nuwe taal aan soos hulle groot word. Omrede
die verhoogde taalkontak in die globaliserende wêreld, word baie van die kleiner
tale bedreig soos hulle sprekers oorskuif na ander tale met geleenthede tot
groter en meer invloedryke spraakgemeenskappe.

Die semantiese studie van betekenis neem aan dat betekenis lê in 'n verhouding
tussen tekens en betekenisse wat stewig gevestig is deur sosiale konvensie.
Semantiek bestudeer egter nie die metode van hoe sosiale konvensies gevestig en
taal beïnvloed word nie. Egter is dit meer dikwels die geval, met die studie van
hoe woorde en tekens gebruik word, dat woorde verskillende betekenisse kan dra,
afhangende van die sosiale konteks van die gebruik. 'n Belangrike voorbeeld
hiervan is die proses genaamd deiksis, wat die manier beskryf van hoe sekere
woorde verwys na entiteite deur middel van hulle verhouding tussen 'n spesifieke
plek in tyd en ruimte tydens die uiting van die woord. Onder hierdie soorte is
byvoorbeeld die woord "Ek" (wat die spreker aanwys), "nou" (wat die moment van
die uiting aandui) en "hier" (wat die plek waar gepraat word aandui). Tekens
verander ook hulle betekenisse met die verloop van tyd soos die konvensies wat
hulle gebruik reguleer geleidelik verander. Die studie van hoe die betekenis van
linguistieke uitdrukkings verander afhangende van die konteks, word pragmatiek
genoem. Deiksis is 'n belangrike aspek van die manier waarop ons taal gebruik om
entiteite in die wêreld uit te wys. Pragmatiek is gemoeid met die maniere waarop
taalgebruik gemodelleer word en hoe hierdie modelle tot die betekenis bydrae. In
alle tale kan linguistiese uitdrukkings byvoorbeeld gebruik word om aksies uit
te voer en nie net om inligting oor te dra nie. Sekere aksies kan slegs deur
taal uitgevoer word en nog steeds 'n tasbare uitwerking hê, bv. die handeling
van "naamgewing", wat 'n naam toeken aan 'n entiteit, of die handeling om iemand
as "man en vrou te verklaar", wat 'n sosiale kontrak van eg bewerkstellig.
Hierdie tipe handelings word taalhandelings genoem, en kan uiteraard ook deur
middel van skrywerk of handgebare uitgevoer word.

Die vorm van linguistiese uitdrukking stem heel dikwels nie ooreen met die
betekenis wat dit in 'n sosiale konteks dra nie. As 'n persoon byvoorbeeld aan
'n etenstafel vra: "Kan jy die sout bykom?", is dit nie 'n vraag oor die lengte
van die aangesprokene se arms nie, maar 'n versoek om die sout oor die tafel aan
te stuur. Die betekenis word te kenne gegee deur die konteks waarin dit geuiter
word; hierdie soort uitwerkings van betekenis staan bekend as
gespreksimplikatuur. Die sosiale reëls waarvolgens maniere van taalgebruik as
skaflik beskou word in sekere omstandighede en hoe uitinge verstaan moet word in
verhouding tot hulle konteks, verskil onder gemeenskappe, en die aanleer hiervan
is 'n groot deel in die verkryging van kommunikasiebevoegdheid.

Alle gesonde, normaalontwikkelende mense leer om taal te gebruik. Kinders
verwerf die taal of tale wat rondom hulle gepraat word: watter taal ook al hulle
genoeg blootstelling van kry gedurende hul kinderdae. Die ontwikkeling is
nagenoeg dieselfde vir kinders wat gebare of gesproke taal aanleer. Die
taalaanleerproses word na verwys as eerste-taalverwerwing, omdat anders as baie
ander soorte aanleerdery, benodig dit geen direkte onderrig of gespesialiseerde
studies nie. In Die afstamming van die mens, noem die natuurkundige Charles
Darwin hierdie proses "'n instinktiewe neiging om 'n vaardigheid aan te leer".

Eerste-taalverwerwing geskied in 'n taamlik reëlmatige volgorde, hoewel daar 'n
groot mate van variasie bestaan in die tydvaslegging van bepaalde fases onder
normaalontwikkelende kinders. Sedert geboorte reageer babas meer geredelik op
menslike spraak as ander klanke. Rondom ongeveer 'n maand wil dit voorkom of
babas kan onderskei tussen verskillende spraakklanke. Rondom ses maande sal 'n
kind begin babbel, en die spraakklanke of handgebare begin maak van die tale wat
om hulle gebruik word. Woorde kom rondom 12 tot 18 maande te voorskyn; die
gemiddelde woordeskat van 'n agtien-maande-oue kind is ongeveer 50 woorde. 'n
Kind se eerste uitinge is holofrases (letterlik "volledige sinne"), uitinge wat
net een woord gebruik om 'n idee te kommunikeer. Etlike maande na 'n kind woorde
begin gebruik het, sal hy of sy twee-woord sinne begin vorm, en binne nog 'n
paar maande sal 'n kind telegraafspraak begin gebruik, of kort sinne wat minder
grammaties kompleks is as volwasse taal, maar ook reëlmatige sintaktiese
strukture toon. Vanaf ongeveer drie-tot-vyf-jarige ouderdom word 'n kind se
vermoë om te praat of gebare te gebruik verfyn tot op die punt waar dit met
volwasse taalgebruik ooreenstem.

Tale, menende die spesifike stel spraaknorme van 'n bepaalde gemeenskap, is ook
deel van die groter kultuur van die gemeenskap wat dit praat. Tale verskil nie
net met uitspraak, woordeskat, of grammatika nie, maar ook deur verskillende
"spraakkulture" te hê. Mense gebruik taal as 'n metode om geïdentifiseer te word
met 'n kultuurgroep en onderskei te word van ander. Selfs onder sprekers van 'n
bepaalde taal bestaan daar verskillende maniere om die taal te gebruik, en elk
daarvan word gebruik om affiliasie met sekere subgroepe te toon. Taalkundiges en
antropoloë, spesifiek sosiolinguiste en linguistieke antropoloë spesialiseer in
die studie van hoe maniere van praat verskil tussen spraakgemeenskappe.

Taalkundiges gebruik die term "taalverskeidenheid" om te verwys na die
onderlinge maniere van die praat van 'n taal. Die term omarm geografies- of
sosiokultureelgedefinieerde dialekte asook die groepstaal of styl van
subkulture. Linguistieke antropoloë en taalsosioloë definieer kommunikatiewe
styl as die wyse waarin taal aangewend en verstaan word binne 'n bepaalde
kultuur.

Aangesien taalgebruiknorme gedeel word deur lede van 'n spesifieke groep, word
kommunikatiewe styl ook 'n wyse vir die toon en saamstel van groepsidentiteit.
Linguistieke verskille kan opvallende merkers van onderskeiding word onder
sosiale groepe, byvoorbeeld, deur 'n taal met 'n spesifieke aksent te praat kan
dui op behorende tot 'n etniese minderheid of sosiale stand, jou plek van
oorsprong of status as tweede-taalspreker. Die soorte verskille is nie deel van
die linguistiese sisteem nie, maar is 'n belangrike komponent van hoe
taalgebruikers taal gebruik as sosiale gereedskap om groepe mee te vestig.

Heelwat tale het egter ook grammatikale konvensies wat die sosiale stand van die
spreker aantoon in verhouding tot ander, deur die gebruik van registers wat
verwant is aan die sosiale stand of onderskeidings. In baie tale kom stilistiese
of selfs grammatikale verskille voor tussen die wyses waarop mans en vrouens
praat, ouderdomsgroepe of tussen sosiale stande, net soos sommige tale gebruik
maak van verskillende woorde afhangende van wie luister. In die Australiese taal
Dyirbal moet 'n getroude man 'n spesifieke stel woorde gebruik indien hy in die
teenwoordigheid van sy skoonma praat. Sekere kulture het byvoorbeeld uitgebreide
sisteme van "sosiale deiksis", sisteme gebruik om sosiale afstand aan te dui met
linguistieke metodes. In Afrikaans word sosiale deiksis meestal aangedui deur te
onderskei tussen die aanspreek van sekere persone op hulle name en ander weer op
hulle vanne, en ook met titels soos "Mevrou", "Dokter" of "Edelagbare", maar in
ander tale kan soortgelyke stelsels hoogs ingewikkeld wees en gekodeer wees in
die grammatika en woordeskat in geheel. In verskeie Oos-Asiatiese tale soos
Thais, Birmaans en Javaans byvoorbeeld, word verskillende woorde gebruik
ooreenkomstig of die spreker iemand van 'n hoër of laer stand as homself
aanspreek in 'n rangordestelsel met diere en kinders heel onder en gode en
adellikes bo aan.

Regdeur die geskiedenis is verskeie metodes ontwikkel vir die vertoon van tale
deur middel van grafiese media. Dit word skryfstelsels genoem.

Die gebruik van skrif het taal vir die mens nog meer gebruiklik gemaak. Dit het
dit moontlik gemaak om groot hoeveelhede inligting buite die liggaam te stoor en
weer te herwin, en maak ook voorsiening vir kommunikasie oor groot afstande wat
andersins onmoontlik sou wees. Baie tale maak konvensioneel van verskillende
genres, style en registers gebruik in geskrewe en gesproke taal, en in sommige
gemeenskappe word tradisioneel in 'n heeltemal ander taal geskryf as waarin
gepraat word. Daar is sekere aanduidings dat skryfwerk ook 'n uitwerking op die
kognitiewe ontwikkeling van mense gehad het, moontlik omrede geletterdheid
besliste formele onderrig benodig.

Die ontdekking die eerste skryfstelsels is naastenby kontemporêr met die aanvang
van die Bronstydperk in die laat Neolitikum aan die einde van die vierde
millennium v.C. Sumeriese argaïese wigskrif en Egiptiese hiërogliewe word
algemeen beskou as die vroegste skryfstelsels, beide ontstaan uit hul
voorafgaande proto-geletterde simbolestelsels, 3400 – 3200 v.C., met die
vroegste samehangende geskrifte ongeveer 2600 v.C. Daar word algemeen
ooreengekom dat Sumeriese skrif 'n onafhanklike uitvinding was; dit is egter
debatteerbaar of Egiptiese skrif geheel onafhanklik van sy Sumeriese eweknie
ontwikkel het, en of dit 'n geval was van transkulturele samevloei. 'n
Soortgelyke debat bestaan rondom Sjinese skrif wat rondom 1200 v.C. ontwikkel
het. Die pre-Columbiese Mesoamerikaanse skryfstelsels (insluitend Olmekse en
Maja-skrif) word algemeen aanvaar as dat dit onafhanklik ontwikkel het.

Alle tale verander soos sy sprekers nuwe maniere aanneem of opdiep om dit te
praat en oor te dra aan ander lede van sy spraakgemeenskap. Taalveranderings
vind op alle vlakke plaas van die fonologiese tot woordeskat, morfologie,
sintaksis en diskoers. Selfs al word taalverandering aanvanklik dikwels in 'n
negatiewe lig gesien deur die sprekers wat verandering beskou as "verval" of as
tekens van die verslapping in taalnorme, is dit 'n natuurlike proses en
onvermydelik.

Veranderings kan spesifieke klanke behels, of die hele fonologiese sisteem.
Klankverskuiwing kan bestaan uit die vervanging van een spraakklank of fonetiese
kenmerk deur 'n ander, algehele verlies van die betrokke klank of selfs die
bekendstelling van 'n nuwe klank in 'n plek waar voorheen geen klank was nie.
Klankveranderinge kan aangepas word in indien 'n klank verander slegs as dit
voorkom in die omgewing van sekere ander klanke. Klankveranderinge word
gewoonlik as "reëlmatig" veronderstel, menende daar word verwag dat dit meganies
toegepas word sodra dit aan sy strukturele voorwaardes voldoen, ongeag enige
niefonologiese faktore. Aan die ander kant kan klankveranderinge soms
"sporadies" voorkom en slegs 'n bepaalde woord of woorde beïnvloed, sonder enige
opmerklike reëlmaat. Soms veroorsaak 'n eenvoudige verandering 'n
kettingverskuiwing waarin die hele fonologiese sisteem beïnvloed word. Dit het
gebeur met die Germaanse tale nadat die klankverandering bekend as Grimm se wet
al die stop-konsonante beïnvloed het. Die oorspronklike konsonant *bʰ het /b/
geword in die Germaanse tale, die vorige *b het om die beurt /p/ geword, en die
vorige *p het /f/ geword. Dieselfde proses is toegepas op alle stop-konsonante
en verklaar hoekom Italiese tale soos Latyn 'n "p" het in woorde soos ""p"ater"
en ""p"isces", terwyl Germaanse tale soos Afrikaans die woorde ""v"ader" en
""v"is" het.

Nog 'n voorbeeld is die Groot klinkerverskuiwing in Engels, wat die rede is
hoekom die spelling van Engelse vokale nie baie goed ooreenstem met hulle
huidige uitspraak nie. Dit is omrede die alreeds gevestigde ortografie uit
sinchronisasie gebring is deur die klinkerverskuiwing. Nog 'n bron van
klankverandering is die erosie van woorde soos die uitspraak daarvan geleidelik
meer eie raak en woorde verkort word as lettergrepe uitgelaat word. Die soort
verandering het veroorsaak dat die Latynse "mea domina" naderhand "madame"
geword het in Frans en "ma’am" in Amerikaanse Engels.

Veranderings kom ook in die grammatika van tale voor as diskoerspatrone, soos
idiome, of spesifieke konstruksies wat gegrammatikaliseer word. Dit gebeur
gereeld as woorde of morfeme erodeer en die grammatikale stelsel onbewustelik
herrangskik word om te kompenseer vir die verlore element. In sekere variasies
van Karibiese Spaans het die finale /s/ byvoorbeeld weggekwyn. Aangesien
Standaard Spaans die finale /s/ in die morfeem gebruik om die
tweede-persoononderwerp "jy" in werkwoorde aan te dui, moet die Karibiese
variëteite nou gebruik maak van die voornaamwoord tú om die tweede persoon aan
te dui. Dit beteken dat die sin wat is jou naam, ¿como te llamas? ['komo te
'jamas] in Standaard Spaans sal wees , maar ['komo 'tu te 'jama] in Karibiese
Spaans. Die eenvoudige klankverandering affekteer beide morfologie en sintaksis.
Nog 'n algemene oorsaak van grammatikale verandering is die geleidelike
petrifikasie van idiome in nuwe grammatikale vorms in, byvoorbeeld die wyse
waarop die Engelse going to konstruksie sy aspekte van beweging verloor het, en
in sekere variasies van Engels amper heeltemal volwaardige toekomende tyd geword
het (bv. I'm gonna).

Taalveranderinge kan gemotiveer word deur taalinterne faktore, soos veranderinge
in uitspraak gemotiveer deur sekere klanke wat mondelings moeilik uitkenbaar is
of om te maak, of omrede sekere veranderingspatrone wat veroorsaak dat sommige
skaars konstruksiesoorte wegskuif na meer algemene soorte. Ander oorsake van
taalveranderings is sosiaal, soos wanneer bepaalde uitsprake versinnebeeldings
word van behorende tot sekere groepe, soos sosiale stande, of tot
taalideologieë, en word dus in gebruik geneem deur die gene wat graag
geïdentifiseer wil word met bepaalde groepe of idees. Op hierdie manier kan sake
rakende identiteit en politiek diepgaande uitwerkings hê op taalstrukture.

Een belangrike bron van taalverandering is kontak tussen verskillende tale en
die voortspruitende samevloeiing van linguistieke kenmerke tussen tale.
Taalkontak geskied wanneer sprekers van twee of meer tale of variëteite op
gereelde basis interaksie het. Meertaligheid was heel moontlik die norm regdeur
die Wêreldgeskiedenis, en deesdae is meeste mense in die wêreld meertalig. Voor
die opkoms van die etno-nasionale staat, was eentaligheid merendeels teenwoordig
onder klein eilande se bewoners. Met die ideologie wat een samelewing, een
staat, en een taal die mees begeerde politieke bestel gemaak het, het
eentaligheid begin om regoor die wêreld te versprei. Nieteenstaande, is daar net
250 lande in die wêreld ooreenkomstig met ongeveer 6000 tale, wat beteken meeste
lande is meertalig en meeste tale bestaan in noue kontak naas mekaar.

Wanneer sprekers van verskillende tale noue interaksie het, is dit tipies van
hulle tale om mekaar te beïnvloed. Deur volhoubare taalkontak oor lang periodes,
konvergeer linguistiese trekke tussen die tale, en tale wat aan verskillende
taalfamilies behoort kan nader aan mekaar beweeg. In gebiede waar verskeie tale
in noue kontak naas mekaar bestaan kan dit lei tot die formasie van taalbonde
(sprachbund) waarin onverwante tale 'n aantal linguistiese kenmerke deel. 'n
Aantal sulke areas is al opgeteken, onder hulle is die Balkantaalbond, die
Mesoamerikaanse taalbond en die Etiopiese taalbond. Ook is groter gebiede soos
Suid-Asië, Europa, en Suidoos-Asië al oorweeg as taalbonde as gevolg van die
wydverspreide diffusie van bepaalde gebiedskenmerke.

Taalkontak kan ook lei tot verskeie ander linguistieke verskynsels, insluitend
taalineenvloeiing, leenwoorde en releksifikasie (vervanging van meeste eie
woordeskat met die van 'n ander taal). In gevalle van ekstreme en volgehoue
taalkontak, kan dit lei tot die vestiging van 'n nuwe mengtaal wat nie oorwegend
tot 'n bepaalde taalfamilie behoort nie. Een tipe mengeltaal genoem pidgins kom
voor as volwasse sprekers van twee verskillende tale gereeld interaksie het,
maar nie een van die twee groepe die ander taal vlot aanleer nie. In sulke
gevalle sal hulle geredelik 'n kommunikasievorm saamstel wat trekke van beide
tale bevat, maar met 'n vereenvoudigde grammatikale en fonologiese struktuur.
Die taal bekom dan meestal die grammatikale en fonologiese kategorieë wat in
beide tale bestaan. Pidgins word gedefinieer as tale met geen moedertaalsprekers
nie, en gepraat word deur mense met 'n ander moedertaal. As 'n Pidgintaal die
vernaamste taal word van die spraakgemeenskap, sal kinders naderhand groot word
met die pidgin as hulle eerste taal. Soos die generasie van jong aanleerders
ouer word sal baiemaal gesien kan word dat die pidgin sy struktuur verander en
'n groter mate van kompleksietyd aanneem. Die soort taal word algemeen 'n
kreoolse taal genoem. 'n Voorbeeld van so 'n gemengde taal is Tok Pisin,
Papoea-Nieu-Guinee se amptelike taal, wat oorspronklik ontstaan het as 'n Pidgin
gebaseer op Engels en Austronesiese tale; ander voorbeelde is Kreyòl ayisyen,
die Fransgebaseerde kreoolse taal wat in Haiti gepraat word en Michif, 'n
gemengde taal van Kanada, gegrond op die Inheems-Amerikaanse taal Cree en Frans.

'n "Lewende taal" is gewoon een wat wyd gebruik word as 'n primêre vorm van
kommunikasie deur 'n bepaalde groep lewende mense. Die getal bekende lewende
tale wissel tussen 6 000 en 7 000, afhangende van die akkuraatheid van mens se
definisie van "taal", en meer spesifiek, hoe mens die skeiding tussen tale en
dialekte omskryf. Sedert 2009 het SIL Ethnologue 6 909 lewende menslike tale
gekatalogiseer. Die Ethnologue stel linguistiese groepe saam gebaseer op studies
oor wedersydse verstaanbaarheid en sluit dikwels meer kategorieë in as die meer
konserwatiewe klassifikasies. Een so voorbeeld is die Deense taal, wat deur
meeste geleerdes as 'n enkele taal beskou word met verskeie dialekte,maar wat
deur die Ethnologue geklassifiseer word as twee afsonderlike tale (Deens en
Jutlands).

Die Ethnologue word ook soms gekritiseer vir die gebruik van kumulatiewe data
oor baie dekades versamel, wat beteken dat die eksakte sprekergetalle dikwels
verouderd is, en van die tale wat as lewend geklassifiseer is intussen dalk
uitgesterf het. Volgens die Ethnologue, het 389 (of bykans 6%) tale meer as 'n
miljoen sprekers. Die tale word saam deur 94% van die wêreldbevolking gepraat,
terwyl 94% van die wêreldtale deur net 6% van die wêreldbevolking gepraat word.
Regs is 'n tabel van die wêreld se 10 mees gesproke tale met populasieskattings
(2009 syfers).

Daar is nie 'n duidelike onderskeiding tussen 'n taal en dialek nie,
nieteenstaande die bekende aforisme toegeken aan die taalkundige Max Weinreich
dat "'n taal is 'n dialek met 'n weermag en vloot". Nasionale grense oorskry
byvoorbeeld gereeld taalkundige verskille in die bepaling van of twee
linguistiese variëteite tale of dialekte is. Kantonees en Mandaryns word
byveerbeeld gereeld geklassifiseer as dialekte van Sjinees, al verskil hulle
meer van mekaar as Sweeds van Noors. Voor die Joegoe-Slawiese burgeroorlog is
Serwo-Kroaties gesien as een taal met twee dialekte, maar tans word Kroaties en
Serwies as twee tale gesien en gebruik hulle verskillende skryfstelsels. Met
ander woorde, die onderskeiding kan net soveel afhang van politieke oorwegings
as van kulturele verskille, aparte skryfstelsels of mate van wedersydse
verstaanbaarheid.

Die tale van die wêreld saamgevoeg word in taalfamilies bestaande uit tale wat
beskou kan word as van gemeenskaplike afkoms. Taalkundiges erken tans 'n paar
honderd taalfamilies, hoewel sommige moontlik in groter eenhede gegroepeer kan
word soos meer inligting beskikbaar gestel word en diepgaande navorsing gedoen
word. Tans is daar ook dosyne geïsoleerde tale: tale wat nie as verwant aan
enige ander tale in die wêreld beskou kan word nie. Onder hulle is Baskies,
gepraat in Europa, Zuni van Nieu-Meksiko, Purépecha (Taraskies) van Meksiko,
Ainoe van Japan, Burushaski van Pakistan en nog vele ander.

Die taalfamilies van wat die meeste sprekers het is die Indo-Europese tale,
gepraat deur 46% van die wêreldbevolking. Die familie sluit vier groot
wêreldtale in, onder meer Engels, Spaans, Russies en Hindoestani (Hindi/Oerdoe).
Die Indo-Europese taalfamilie het die oorhand gekry tydens die Eurasiese
migrasieperiode (400-800 AD) en daarna gevolglik deur die Europese koloniale
uitbreiding, wat die Indo-Europese tale polities en dikwels getalsgewys gevestig
het as die dominante tale in die Amerikas en meeste van Afrika. Die
Sino-Tibettaanse tale word deur 21% van die wêreldbevolking gepraat en sluit
baie van die tale in van Oos-Asië, onder andere Mandaryns, Kantonees en honderde
kleiner tale.

Afrika is die tuiste van 'n groot aantal taalfamilies, waarvan die grootste die
Niger-Kongo-taalfamilie is, wat tale insluit soos Swahili, Sjona en Joroeba.
Sprekers in die taalfamilie is verantwoordelik vir 6,4% van die wêreldbevolking.
'n Soortgelyke aantal mense praat Afro-Asiatiese tale wat die digbevolkte
Semitiese tale insluit soos Arabies, Hebreeus en die tale van die Sahara-streek,
soos die Berbertale en Hausa.

Die Austronesiese tale word gepraat deur 5,9% van die wêreldbevolking en sy
gebiede strek van Madagaskar tot die kusgebiede van Suidoos-Asië en al die pad
tot Oseanië. Dit sluit tale in soos Malgassies, Maori, Samoaans en verskeie van
die inheemse tale van Indonesië en Taiwan. Die Austronesiese tale se ontstaan
word weergegee as in Taiwan rondom 3000 v.C. waarna dit deur die Oseaniëstreek
versprei het van eiland tot eiland saam met gevorderde seevaarttegnologie. Ander
digbevolkte taalfamilies is die Drawidiese tale van Suid-Asië (onder andere
Tamil en Telugu), die Turkse tale van Sentraal-Asië (soos Turks), die
Austro-Asiatiese tale, (onder andere Khmer), en Tai-Kadai-tale van Suidoos-Asië
(Thai ingesluit).

Die streke in die wêreld met die grootste taaldiversiteit, soos die Amerikas,
Papoea-Nieu-Guinee, Wes-Afrika en Suid-Asië bevat honderde klein taalfamilies.
Die gebiede is saam verantwoordelik vir die meerderheid van die tale in die
wêreld, maar nie die meerderheid sprekers nie. In die Amerikas is van die
grootste taalfamilies Quechumara, Arawak en Tupi-Guarini in Suid-Amerika, en
Uto-Asteeks, Otomangue, die Majatale van Meso-Amerika, Na-Dené en Algonkies in
Noord-Amerika. In Australië behoort meeste inheemse tale tot die Pama-Nyungaanse
familie, terwyl Papoea-Nieu-Guinee die tuiste is van 'n groot aantal klein
families en isolate asook 'n aantal Austronesiese tale.

Taalbedreiging kom voor as 'n taal die risiko loop om in onbruik te verval soos
sy sprekers uitsterf of 'n taalverskuiwing maak na 'n ander taal. Taalverlies
weer, kom voor as 'n taal nie meer moedertaalsprekers het nie en 'n dooie taal
word. As niemand meer die taal praat nie word dit 'n uitgestorwe taal. Alhoewel
tale nog altyd deur die geskiedenis uitgesterf het, verdwyn hulle tans teen 'n
verhoogde tempo as gevolg van globalisasie en nieukolonialisme met die ekonomies
sterker tale wat ander tale domineer.

Die meer algemeen gesproke tale domineer die minder algemeengesproke tale en dus
verdwyn die minder gesproke tale op die ou einde uit die bevolkings. Die totale
hoeveelheid tale in die wêreld is onbekend. Skattings wissel afhangende van
verskeie faktore. Die konsensus is dat daar tussen 6 000 en 7 000 tale tans
gepraat word, en dat tussen 50-90% van hulle teen 2100 uitgestorwe sal wees. Die
top 20 tale gepraat deur meer as 50 miljoen sprekers elk word deur minder as 50%
van die wêreldbevolking gepraat, terwyl baie van die ander tale deur klein
gemeenskappe gepraat word, minder as 10 000 sprekers vir meeste van die tale.

Die Opvoedkundige, Wetenskaplike en Kulturele Organisasie van die Verenigde
Nasies (UNESCO) werk volgens vyf vlakke van taalbedreiging: "veilig", "kwesbaar"
(word nie buite die huis deur kinders gepraat nie), "definitief bedreig" (word
nie deur kinders gepraat nie), "ernstig bedreig" (word slegs deur die oudste
generasies gepraat) en "krities bedreig" (word net deur 'n paar van die oudste
generasies gepraat, merendeels semi-sprekers). Nieteenstaande aansprake dat die
wêreld beter af sal wees as die groot meerderheid 'n enkele gemene lingua franca
aanneem, soos Engels of Esperanto, is daar eenstemmigheid dat die verlies van
taal die kulturele verskeidenheid van die wêreld groot skade aandoen. Daar word
algemeen geglo dat, as mens so ver terug gaan as die Bybelse narratief van die
toring van Babel, taaldiversiteit politieke konflik veroorsaak, maar die
oortuiging word weerlê deur die feit dat heelwat van die wêreld se grootste
voorvalle van geweld plaasgevind het in situasies met 'n lae linguistiese
verskeidenheid, soos die Joego-Slawiese en Amerikaanse burgeroorloë, of die
menseslagtings van Nazi-Duitsland en Rwanda, terwyl baie van die mees stabiele
politieke eenhede hoogs veeltalig is en was.

Vele projekte reeds in werking is gemik op die voorkoming of verlangsaming van
die verliese deur herlewing van bedreigde tale en die bevordering van opvoeding
en geletterdheid in minderheidstale. Regoor die wêreld het baie lande spesifieke
wetgewing ingestel wat gemik is op die beskerming en stabilisering van die tale
van inheemse taalgemeenskappe. 'n Minderheid van taalkundiges het gepleit dat
taalverlies 'n natuurlike proses is en dit moet nie teëgewerk word nie, en die
opteken van bedreigde tale vir die nageslag is voldoende.



https://af.wikipedia.org/wiki/Kanada

Kanada (Engels: Canada ['kænədə] luister (hulp·inligting) en Frans: Canada
[kana'da]), histories die dominium Kanada, is die mees noordelike land in
Noord-Amerika asook die wêreld, met 'n oppervlakte van 9 984 670 km² en 'n
bevolking van 35,8 miljoen (soos op 1 Julie 2015). Dit is 'n gedesentraliseerde
federasie van 10 provinsies en 3 gebiede wat as 'n federale parlementêre
demokrasie en grondwetlike monargie geregeer word. Die huidige konfederasie het
sy oorsprong in die Dominion of Canada wat op 1 Julie 1867 as selfregerende
gebied binne die destydse Britse Ryk gestig is.

Kanada se hoofstad is Ottawa – dit is die setel van die nasie se parlement,
asook die tuiste van die Goewerneur-Generaal en Eerste Minister. Weens die feit
dat dit voorheen 'n Franse en toe Britse kolonie was, is Kanada lid van La
Francophonie en die Britse Statebond. Engels en Frans is die amptelike tale
(sien ook die artikels Kanadese Engels en Kanadese Frans).

Kanada is 'n moderne en tegnologies gevorderde land, en is grootliks
self-ondersteunend as gevolg van groot reserwes fossielbrandstowwe, kernkrag- en
hidro-elektriese kragopwekking. Die ekonomie is tradisioneel afhanklik van 'n
groot oorvloed natuurlike hulpbronne en handel met die Verenigde State van
Amerika. Alhoewel die huidige Kanadese ekonomie wyd uiteenlopend geword het, bly
die benutting van natuurlike hulpbronne 'n belangrike dryfkrag van baie
plaaslike nywerhede.

Van vóór die Konfederasie af het Kanada onder die beginsels van "vrede, orde en
goeie regering" opgetree.

Die naam Kanada is vermoedelik afgelei van die Irokese woord canada, wat "dorp"
of "nedersetting" beteken. 'n Alternatiewe etimologiese verklaring verwys na 'n
term in die Cree-taal, Ka-Kanata, wat as "Land wat skoon is" vertaal word.

Plaaslike bewoners het in 1535 vir Jacques Cartier die weg na Stadacona (die
voorloper van die huidige Quebecstad) gewys. Cartier gebruik die naam nie net
vir die dorp Stadacona nie, maar vir die hele gebied van Donnacona, die stamhoof
in Stadacona. Vanaf 1547 begin kaarte om na hierdie en die omliggende gebiede as
Kanada te verwys.

Kanada beslaan die grootste deel van die noordelike Noord-Amerika. Dit grens in
die noordweste aan die Amerikaanse deelstaat Alaska en in die noorde aan die
Arktiese Oseaan. Sy suidelike grens met die kontinentale Verenigde State loop
van die Atlantiese Oseaan in die ooste tot by die Stille Oseaan in die weste.

Sedert die jaar 1925 maak Kanada ook aanspraak op die Arktiese gebiede tussen
die 60ste en 141ste westelike lengtegrade. Kanada (en die wêreld) se mees
noordelike menslike nedersetting is Alert, 'n basis van die Kanadese Weermag, op
die eiland Ellesmere – net 817 kilometer van die Noordpool af. Kanada is die
tweede grootste land na die Russiese Federasie ten opsigte van sy totale
oppervlakte en die vierde grootste na die Russiese Federasie, die Volksrepubliek
van Sjina en die Verenigde State ten opsigte van sy landoppervlakte.

Die bevolkingsdigtheid van 3,4 mense per vierkante kilometer behoort tot die
laagstes ter wêreld. Die mees digbevolkte gebied van die land is die
Québec-Stad-Windsor-korridor langs die Groot Mere en die Sint-Laurensrivier in
die suidooste. Kanada pronk met die meeste mere van alle lande ter wêreld en
beskik ook oor die grootste hoeveelheid varswater.

In fisies-geografiese opsig word Kanada in drie groot gebiede verdeel: Die
Kanadese Skild in die ooste, die Binnelandse Vlaktes van Sentraal-Kanada en die
bergagtige weste met die Rotsgebergte.

Die Kanadese Skild of Laurentiese Plato is 'n uitgestrekte rotsgebied wat
gedurende die laaste Ystydperk deur gletserinvloede skoongeskuur is. Die Skild
word begrens deur die Mackenzierivier, Groot Beer-, Groot Slawe-, Athabaska- en
Winnipeg-meer in die ooste, die vyf Groot Mere en die Sint-Laurensrivier.

In geologiese opsig is dit die oudste kerngebied van die Noord-Amerikaanse
vasteland. Die Skild word gekenmerk deur 'n dun grondlaag, ryk afsettings van
minerale soos goud, silwer, koper, sink, nikkel, kobalt en uraan, en 'n groot
aantal mere en riviere.

Die bergkettings in die weste maak deel uit van die hoë Sirkumpasifiese
Bergreeks wat vanuit Asië oor die Aleoete-eilande tot by die weste van Noord- en
Suid-Amerika strek en oor 'n aantal klein eilande selfs tot by die Antarktiese
vasteland loop. In Kanada is die Rotsgebergte en die kusgebergtes beperk tot 'n
smal strook. Die hoogste pieke is Mount Logan (5 959 meter) en Mount Saint Elias
(5 489 meter).

Baffin Island in die noordooste, wat in die laaste dekades van die 20ste eeu
vanweë sy ysterertsreserwes belangstelling gewek het, is die grootste van die
noordelike eilande (asook die vyfde grootste eiland ter wêreld) met 'n
oppervlakte van sowat 495 000 vierkante kilometer. Noord van hierdie eiland lê
'n uitgestrekte Arktiese eilandgroep wat deel uitmaak van die alewige ysgrond of
permafrost. Sommige van die eilande word deur magtige gletsers bedek.

Alhoewel groot dele van Kanada net soos Sentraal-Europa tussen die 50ste en
60ste breedtegrade geleë is, verskil Kanada se klimaat sterk van dié in Europa.
Die groot landmassa koel in die winter sterker af as die oseane, en anders as
Europa trek die meeste gebiede in Kanada nie voordeel uit die matigende invloed
van die Atlantiese Oseaan nie.

Polêre lug bestem die weer in die grootste deel van die oostelike provinsies:
die winters is lank en koud. Die koue Labradorstroom neem ysberge tot by die kus
van Nieu-Engeland. Met uitsondering van die oostelike kusstreke daal die
temperatuur vier of vyf maande lank benede die vriespunt, met uiterstes van
-50 °C (-58 °F). Swaar sneeuval kom gereeld regdeur die winter voor.

Die lente begin skielik in April of Mei wanneer vogtige lugmassas vanaf die
suide noordwaarts trek, die grond ontdooi vinnig en temperature styg duidelik.
Die gemiddeldes vir Julie is 10° tot 15 °C (50° tot 60 °F) in die noorde en 15°
tot 20 °C (59 °F tot 68 °F) in die suide. Die somers word deur droë en warm
weerstoestande gekenmerk, en die kwik styg in die suide van Ontario en Quebec
dikwels selfs tot meer as 30 °C. Die weer bly gewoonlik lekker warm tot Oktober.

Die weskus van die Kanada en die Rotsgebergte staan onder die invloed van warm,
vogtige lugstrominge, wat tot verhoogde reënval in die kusgebiede en reën- en
sneeuval in die berggebiede lei. Die temperature is gematig en daal gewoonlik
ook in Januarie nie benede die vriespunt nie, terwyl die somers warm en vogtig
is. Die gemiddelde temperature lê tussen 10° en 20 °C.

Om 12 000 v.C. het die voorsate van die huidige Eerste Nasies (Inuïete en
Indiane) oor 'n landbrug tussen Siberië en Alaska na Noord-Amerika geïmmigreer.
Die Dorset-beskawing is een van die belangrikste kulture van die Kanadese
Steentydperk. Hulle het omtrent 2000 v.C. as jagters en vissers in klein groepe
in die kusgebiede van die Kanadese Arktiese gebiede gewoon en reeds eenvoudige
erktuie vervaardig.

Nog voor Christophorus Columbus se amptelike ontdekking van Amerika het Europese
ontdekkers in Kanada voet aan wal gesit. Na bewering het die Wiking Bjarni
Herjolfsson reeds in 986 die kuslyne van Newfoundland en Labrador ontdek.
Omtrent 1000 het die Yslandse Wiking Leifur Eiríksson met 35 mans uit die
huidige Noorweë en Denemarke met sy houtbote die Noord-Amerikaanse kus bereik,
nadat hy op 'n reis na Groenland deur 'n seestorm hierheen afgedryf was, en het
'n klein nedersetting naby die huidige L'Anse aux Meadows opgerig.

Eiríksson, wat kennis van Herjolfsson se reisberigte gehad het, het na hierdie
nedersetting moontlik as Vinland verwys, maar uiteindelik het die Wikings om
onbekende redes hier geen permanente kolonie gestig nie. Nogtans is omtrent 1010
tydens een van die latere Wiking-ekspedisies na Vinland Snorri as die eerste
blanke kind in die Nuwe Wêreld en seun van Thorfinn Karlsefni en sy vrou Gudrid
gebore.

Vissers uit Frankryk, die Baskeland, Engeland en Portugal het die ryk visgronde
langs die kuslyn van Oos-Kanada, waaronder Grand Banks, reeds omtrent 1400
ontdek, terwyl die Italiaanse seevaarder Giovanni Caboto (John Cabot) in 1497 in
opdrag van die Engelse koningshuis langs die Kanadese ooskus geseil het. Ondanks
sy verslae oor die ryk visgronde het die opdraggewers teleurgesteld oor die
ekspedisie se uitkoms gevoel – hulle het immers die ontdekking van goud verwag.

Ná Spanje was Frankryk die tweede Wes-Europese land wat nedersettings in
Noord-Amerika gestig het. Die Franse kolonisasie het egter nie dieselfde
prioriteit vir die Franse staat geniet soos die Spaanse besittings nie, en daar
was selfs geskille tussen die twee belangrikste dryfkragte agter die Franse
uitbreiding na die Nuwe Wêreld: die Katolieke en die Hugenote.

Net tien jaar, nadat die Italianer Giovanni da Verrazano in 1524 in Franse
opdrag die kusgebiede van die huidige Amerikaanse deelstaat New York verken het,
het Jacques Cartier die eerste poging onderneem om 'n permanente Franse
nedersetting langs die oewer van die Sint-Laurensrivier te stig. In 1605 het die
klein hawedorp Port Royal aan die suidelike kant van die Fundybaai ontstaan, en
in 1608 het Samuel de Champlain Quebec gestig.

Die Franse gebied het vinnig uitgebrei namate nuwe roetes oor die
Sint-Laurensrivier tot by die Champlainmeer en die Hudsonrivier en vanuit
Montreal na die Huronmeer ontdek is. Danksy die vriendskaplike betrekkinge met
die Irokese, een van Kanada se Eerste Nasies, die ondersteuning van die Franse
minister Jean-Baptiste Colbert en die dinamiese leierskap van die goewerneur
Louis de Buade de Frontenac het Nieu-Frankryk teen die einde van die 17de eeu
vinnig ontwikkel. Die Franse voyageurs het groot dele van die binnelandse
vlaktes verken en uiteindelik die gebied van Louisiana in die suide bereik.

Die toenemende geskille met Engeland, wat sy eie kolonies aan die weskus begin
uitbrei het, en die onwilligheid van die Franse kroon om die vooruitstrewende
Hugenote-setlaars te ondersteun, het – gepaardgaande met strategiese foute by
die verowering van belangrike roetes – tot die agteruitgang van Nieu-Frankryk
bygedra, en die Europese moederland het weer op sy Europese belange begin
konsentreer. Die Franse heersappy het ná die Sewejarige Oorlog met die Verdrag
van Parys van 1763 geëindig. Die eilandgroep van Saint-Pierre en Miquelon vorm
die enigste oorblyfsel van die koloniale ryk wat nog steeds 'n Franse besitting
is.

Die aanwesigheid van 'n groot aantal Franse setlaars in Oos-Kanada het egter die
voortbestaan van die Franse taal en kultuur in Noord-Amerika verseker. Onder die
indruk van die Amerikaanse Onafhanklikheids-oorlog het die Britte dit
noodsaaklik geag om separatistiese neigings met 'n versoenlike beleid teenoor
die Franse setlaars te keer. Met die sogenaamde Quebec-wet van 1774 het die
Britse owerhede die Franse taal, siviele reg en godsdiens van die Franstalige
bevolking erken.

Met die Vrede van Parys het Groot-Brittanje in 1783 die onafhanklikheid van die
Verenigde State erken en die grenslyn met die suidelike buurstaat afgebaken.
Sowat 60 000 Amerikaanse lojaliste het hulle as gevolg van die Amerikaanse
Rewolusie in Kanada gevestig.

Die administratiewe verdeling van 1791, wat 'n Engelstalige Bo-Kanada en 'n
Franstalige Neder-Kanada geskep het, het ook die tweetalige karakter van Kanada
bevestig. In die Anglo-Amerikaanse Oorlog van 1812 het die Verenigde State
poging om Brits-Noord-Amerika (Kanada) te verower, wat 1814 met die "Ewige
Vrede" van Gent en die neutraliteit van die gebied van die Groot Mere geëindig
het. Ná die onluste van die jaar 1837 het die Britse regering besluit om die
twee provinsies in 1841 onder die nuwe naam Verenigde Provinsie van Kanada
(United Province of Canada) te verenig, met Kingston (Ontario) as hulle
gemeenskaplike hoofstad. Die setel van die regering is nog twee keer verskuif
(na Montreal in 1844 en Toronto in 1855), voordat Ottawa deur koningin Victoria
as Kanada se hoofstad vasgestel is.

Die kolonie het geleidelik selfregering ontvang, met die Kanadese poskantoor as
een van die eerste nasionale instellings, wat sedert 1851 in Kanadese hande lê.
In 1858 het Kanada ook sy eie desimale geldeenheid gekry, en in 1867 het die
provinsies van Bo- en Neder-Kanada, Nova Scotia (Nieu-Skotland) en
Nieu-Brunswick tot die nuwe Dominion van Kanada verenig, wat selfregering binne
die Britse Ryk ontvang het.

Met die goudstormloop van die jaar 1860 het Barkerville in Brits-Kolombië tot
die grootste Noord-Amerikaanse stad wes van Chicago en noord van San Francisco
gegroei. Die Caribou-wapad (Caribou Waggon Trail), wat na die goudvelde gelei
het, was die eerste grootpad in die Kanadese weste. 'n Belangrike rol by die
vorming van die nuwe nasie het Brits-Kolombië se besluit in 1871 gespeel om 'n
lidstaat van die Dominion te word, nadat die regering die bou van 'n
transkontinale spoorwegverbinding tussen die wes- en ooskus van Kanada
goedgekeur het. Dié spoorweglyn is in 1885 voltooi.

Kanada het verder gegroei met die stigting van die eerste prairie-provinsie
Manitoba in 1870 en die aansluiting van die Atlantiese Prins-Edward-Eiland in
1873. In 1875 het Kanada aanspraak gemaak op die Arktiese gebiede in die noorde.
Die grenslyn tussen Quebec en Ontario, wat ná die opsplitsing van die ou
provinsie van Kanada gevorm is, is in 1912 afgebaken. Die laaste
gebiedsverandering in 1949 was die vereniging met die voorheen selfstandige
Dominium van Newfoundland (Frans: Terre-Neuve).

Ná die uitbreek van die Eerste Wêreldoorlog het Kanada in 1914 sy solidariteit
met die Verenigde Koninkryk verklaar en ondanks die Franssprekende bevolking se
felle weerstand in 1917 algemene diensplig ingevoer. Meer as 450 000 Kanadese
het as soldate op Europese slagvelde geveg. In 1918 het Kanada die Vredesverdrag
van Versailles onderteken en by die Volkebond aangesluit.

Die ooreenkoms oor die heilbotvissery in die Noordelike Stille Oseaan, wat
Kanada in 1923 met die Verenigde State angegaan het, was die eerste stap in die
rigting van 'n onafhanklike buitelandse beleid. In die volgende jare was hierdie
beleid deur sterk isolasionistiese neigings gekenmerk, en eers met die
aggressiewe optrede van fascistiese moondhede soos Italië, wat Abessinië
binnegeval het, en die Duitse Ryk het Kanada sy standpunte begin herformuleer.

Gedurende die Tweede Wêreldoorlog het Kanada 'n vinnige industrialisering
ondergaan, en met die groot aanvraag na grondstowwe en landbouprodukte, die
ontdekking van ruolievelde, ystererts- en uraanafsettings en 'n toenemende
toestroming van immigrante het die land in die volgende dekades 'n ekonomiese
opswaai beleef. Die hoër staatsinkomste is onder meer gebruik om 'n moderne
welvaartstelsel te skep.

Die Liberale Party onder Mackenzie King (1874–1950) en Louis Stephen St. Laurent
het hulle ten gunste van 'n desentralisering van die Britse Statebond
uitgespreek. Kanadese burgerskap is in 1946 ingevoer, alhoewel die burgers
tegelykertyd nog steeds Britse onderdane was. Drie jaar later het ook
Newfoundland by die Kanadese Konfederasie aangesluit, en Kanada het in dieselfde
jaar 'n lidland van die Noord-Atlantiese Verdragsorganisasie (NAVO) geword. 'n
Eie nasionale vlag, die Maple Leaf, het die Britse Union Jack in 1965 vervang.
Die laaste volmagte van die Britse parlement is deur die Canada Act van die jaar
1982 opgehef, en slegs die Kanadese parlement is sedertdien gemagtig om
wysigings by die Kanadese grondwet aan te bring.

Pierre Elliott Trudeau, wat tussen 1968 en 1979 en nog eens in die tydperk
tussen 1980 en 1984 die amp van eerste minister beklee het, was 'n
personifikasie van die "nuwe Kanada" en het verjonging in die Kanadese politiek
teweeg gebring. Met die wêreldtentoonstelling in 1967 (Expo '67) en die
Olimpiese Somerspele van 1976, wat albei in Montreal gehou is, het Kanada hom as
'n moderne nasie aan die wêreld bekend gestel. In 1982 is die British North
America Act, die grondwetlike basis van Kanada as 'n federale staat, deur die
eerste Kanadese grondwet vervang.

Daar was hernieude spanning in 1967 toe die Franse staatspresident Charles de
Gaulle, wat as gas na die Kanadese eeufeesviering en die wêreldtentoonstelling
Expo '67 in Montreal genooi is, sy simpatie vir die Franssprekende bevolking van
Quebec met die uitroep "Vive le Québec libre!" ("Lank lewe die vrye Quebec!")
betuig het. Volgens politieke waarnemers was de Gaulle ontevrede met die
Kanadese regering se besluit om aan Frankryk nie dieselfde voorkeurbehandeling
ten opsigte van uraanuitvoere te gee soos die Verenigde Koninkryk destyds geniet
het nie.

Die Amptelike Taalwet (Official Languages Act) van die jaar 1969 het die
tweetalige karakter van Kanada met Engels en Frans as ampstale bevestig.
Desondanks het die spannings tussen Engels- en Franssprekende Kanadese in die
jare 1969 en 1970 tot gewelddadige onluste en terreuraanslae in Montréal gelei.
Die ontvoering van die Britse Kommissaris van Handelsake, James Cross, en die
ekstremistiese Front de Libération du Québec (Bevrydingsfront van Quebec) se
ontvoering en moord op die provinsiale Minister van Arbeid, Pierre Laporte, in
Oktober 1970 het die regering selfs genoodsaak om 'n noodtoestand en met die War
Measures Act ook die krygswet in Quebec af te kondig. Die Eerste Minister Pierre
Trudeau het troepe in die provinsie ontplooi.

Met die oorwinning van die separatistiese Parti Québécois in die verkiesing van
1976 het die verfransing van Quebec se administrasie, ekonomie en onderwys
begin.

Die sogenaamde akkoord van Charlottetown, wat twee jaar later deur politici uit
alle Kanadese partye bereik is, is in 'n nasionale referendum sowel in die
Engelssprekende provinsies asook in Quebec verwerp en het die aanleiding tot die
stigting van 'n aantal populistiese bewegings in Wes-Kanada en Quebec gegee. Die
nasionalistiese Bloc Québécois het in die nasionale verkiesing van 1993 twee
derdes van die uitgebragte stemme in Quebec op hom verenig.

Pogings van Franssprekende separatiste om 'n onafhanklike Franstalige staat in
Kanada te stig, is in twee referendums gekeer, alhoewel Quebec as 'n aparte
Franstalige gemeenskap in Kanada begin ontwikkel het. Die eerste minister van
Kanada, Stephen Harper, het Quebec in November 2006 as 'n "nasie in die boesem
van Kanada" (nation au sein de Canada) beskryf, maar tegelykertyd eise vir
onafhanklikheid en selfbeskikking van die hand gewys.

Met die Bill of Rights het Kanada se Eerste Nasies in 1960 die stemreg op
federale vlak gekry. In 1988 het twee volke, die Métis en Dene, 'n
skadeloosstelling ter waarde van CDN$ 500 miljoen ontvang, en die Kanadese
regering het ook hul landeise in die Noordwesgebiede erken. In April 1999 is 'n
selfregerende Inoeïet-gebied, Nunavut (letterlik "Ons Land"), in die oostelike
helfte van die Noordwesgebiede en die noorde van Quebec met 'n oppervlakte van
2,2 miljoen vierkante kilometer geskep.

Weens 'n afname in vangste is teen die begin van die 1990's jaarlikse kwotas aan
inheemse en vissers uit die Europese Unie toegestaan wat vissery langs die
Atlantiese kus van Oos-Kanada beperk het. Nogtans het Spaanse en Portugese
vissers die ooreenkoms nie eerbiedig nie en voortgegaan met hulle visvangs by
wyse van onwettige metodes en sodoende in 1995 veral visspesies soos die heilbot
ernstig bedreig. Nadat Spaanse skepe deur Kanadese patrolliebote verdryf is, het
die Spaanse regering gedreig om oorlogskepe te stuur en diplomatieke betrekkinge
met Kanada te verbreek.

Die politieke verhoudings tussen Kanada en die Verenigde State het versleg nadat
Kanada geweier het om by die militêre optrede teen Irak in 2003 deel te neem en
is verder verknoei deur Kanada se voorstel om die Groep van Agt tot 'n
sogenaamde L-20-groep uit te brei wat ekonomiese moondhede soos die
Volksrepubliek van Sjina, Indië en Brasilië sou insluit. Die VSA se planne om 'n
satelliet-gebaseerde anti-missiel-stelsel in die bestek van die
Noord-Amerikaanse Aerospace Defence Command (Norad) te ontwikkel word egter as
die hoofkonflik tussen die twee lande beskou. Volgens Kanadese politici is die
Amerikaanse planne niks meer as 'n voortsetting van die vroeëre VSA-president
Ronald Reagan se Strategiese Verdedigings-inisiatief (SDI), wat in die
omgangstaal dikwels as Star Wars beskryf is.

Op 25 Februarie 2005 het die Kanadese eerste minister Paul Martin die regering
se besluit bekend gemaak om hom in die toekoms liewer op die uitbou van Kanada
se eie strydmag toe te spits. As 'n reaksie hierop het die Amerikaanse minister
van Buitelandse Sake, Condoleezza Rice, 'n beplande besoek aan Ottawa in April
2005 gekanselleer.

Kanada se tien provinsies en drie gebiede is (in alfabetiese volgorde): Alberta,
Brits-Columbië, Manitoba, Newfoundland en Labrador, Noordwestelike gebiede, Nova
Scotia, Nieu-Brunswyk, Nunavut, Ontario, Prins-Edward-eiland, Quebec,
Saskatchewan en Yukon.

Kanada se amptelike tale is Engels en Frans, maar met uitsondering van die
Franssprekende provinsie Quebec en die tweetalige Nouveau-Brunswick is Kanadese
provinsies merendeels anglofoon, alhoewel daar nie-Engelstalige
minderheidsgroepe (hoofsaaklik Franstalige Kanadese, die Eerste Nasies en
Inoeït) is. Nunavut het Inoektitoet as 'n bykomende amptelike taal, terwyl 'n
minderheid van die inwoners van Nova Scotia nog Skots-Gaelies as omgangstaal
praat.

Frans is naas Engels die amptelike taal van Kanada. Alhoewel daar in alle
provinsies inwoners aangetref word, wat Frans as hul moedertaal praat, is Quebec
die enigste provinsie met 'n meerderheid Franssprekendes en Frans as enigste
ampstaal. Volgens die sensus van 2011 was Frans die moedertaal van 7 054 975
Kanadese (of 21 persent van die totale bevolking).

Die tydperk tussen die laat 1960's en vroeë 1990's was 'n beslissende keerpunt
in die geskiedenis van Franssprekendes in Kanada. Franse moedertaalsprekers in
Quebec het in dié tyd beheer geneem oor die toekoms van hul taal met die
afkondiging van 'n reeks taalwette op provinsiale grondslag. Met die Charte de
la langue française (algemeen bekend as Wet 101) is Frans tot Quebec se enigste
ampstaal verklaar. Dit verleen aan Fransprekendes verder die reg om by hul
werkplekke gebruik te maak van Frans, veral in ekonomiese bedrywe waarin Engels
vroeër die oorheersende taal was. Wet 101 verseker daarnaas ook dat openbare
borde slegs Franse kennigewings mag bevat. As hulle wél met Engelse
kennisgewings aangevul word, moet die Engelse teks in 'n kleiner skrifgrootte
verskyn. Immigrante in Quebec is verplig om hul kinders na Fransmediumskole te
stuur.

'n Ander belangrike stap was die afkondiging van die Wet op Ampstale op federale
vlak in 1969 wat in 1988 nog eens gewysig is. Die wet se doelwit is om vir
Engels- en Franssprekende Kanadese diensverskaffing deur die federale regering
en verskeie nasionale instellings soos die lugredery Air Canada in sowel Frans
asook Engels te verseker. Die toepassing van hierdie wet word deur 'n federale
kantoor, die Office of the Commissioner of Official Languages, voortdurend
dopgehou. In sy jaarlikse verslae bevind dié kantoor egter gereeld weer dat
dienste in Frans, soos verskaf deur die federale openbare diens buite Quebec,
nog nie op 'n peil is wat vir Franssprekendes volle toegang tot federale dienste
waarborg nie.

Kanada se bevolking was oorspronklik oorwegend van Franse, Engelse, Skotse en
Ierse afkoms. Eers in die tweede helfte van die 19de eeu het die land een van
die klassieke bestemmings vir groot getalle ander Europese immigrante geword,
wat veral uit Duitsland, Italië, Oekraïne, Skandinawië, Pole en die Verenigde
State gekom het. Vandag is minder as 40 persent van Angel-Saksiese en sowat 30
persent van Franse afkoms. Van die sowat 12 000 Franse immigrante, wat hulle
tussen 1605 en 1763 in Nieu-Frankryk gevestig het, het byna 90 persent
oorspronklik uit Normandië en Bretagne gekom.

Die grootste groep van immigrante uit Afrikalande suid van die Sahara het uit
die Republiek van Suid-Afrika gekom. Die getal Suid-Afrikaanse immigrante in
Kanada het in 1996 13 950 beloop, waaronder talle Engelssprekendes en
Suid-Afrikaners van Joodse afkoms, asook kleiner groepe Afrikaners, Kleurlinge,
Indiërs en sommige Swart Suid-Afrikaners. Gekwalifiseerdes soos
universiteitsdosente, geneeskundiges, onderwysers, skrywers, kunstenaars en
sommige opgeleide ambagsmanne is in alle etniese groepe verteenwoordig. Ook in
die volgende dekade het 'n bestendige stroom Suid-Afrikaanse immigrante Kanada
toe gekom, en so het die getal inwoners van Suid-Afrikaanse herkoms in 2006
reeds 25 855 beloop. Daarnaas het ook 3 570 blanke Rhodesiërs 'n nuwe tuiste in
Kanada gevind. Volgens die sensus van 2011 het 8 770 inwoners Afrikaans as
huistaal gepraat.

Terwyl die term city in Kanada na 'n wye verskeidenheid nedersettings kan verwys
wat ten opsigte van hul inwonertal, oppervlakte, ekonomiese basis, sosiale
strukture en plaaslike regeringsvorm grootliks van mekaar kan verskil, word dit
algemeen as 'n sinoniem vir 'n stedelike gebied gebruik. Munisipale regerings
val onder die jurisdiksie van Kanada se provinsiale parlemente, en so bepaal die
deelstate ook watter voorwaardes 'n nedersetting moet vervul om as 'n stedelike
entiteit gekategoriseer te word.

Kanada se regstelsel pronk met 'n lang tradisie. Die Gemenereg, wat in alle
provinsies met uitsondering van Québec toegepas word, berus op beginsels wat
reeds in die Middeleeuse Engeland ontwikkel is. Quebec se Droit Civil gaan selfs
terug op die tydperk van die Romeinse Ryk en weerspieël daarnaas ook baie
beginsels van die Franse reg. Albei regstelsels is gaandeweg by die Kanadese
toestande aangepas en Kanadese howe neem by die uitleg van wette ook die
veranderende maatskaplike konteks in ag. Die Kanadese grondwet dien orals in
Kanada as die grondslag van die regstelsel.

Sedert November 2014 word Kanada deur die Liberale Party onder leiding van
eerste minister Justin Trudeau geregeer. Sy meerderheidsregering het in die
Kanadese federale verkiesing van 2015 'n groot persentasie stemme op hom verenig
en beskik tans oor 184 van die 338 setels in die Kanadese Laerhuis.

Die Konserwatiewe Party, wat Kanada tot en met 2015 nege jaar lank onder eerste
minister Stephen Harper geregeer het, het 99 setels, die Nuwe Demokratiese Party
44 en die Bloc Québécois, wie se kandidate uitsluitlik in die provinsie Quebec
staan en die politieke selfstandigheid van dié provinsie voorstaan, beskik oor
10 setels in die federale parlement. Daar is nog een afgevaardigde van die Groen
Party.

Na Spanje, Nederland en België is Kanada in Julie 2005 die vierde land ter
wêreld wat gay en lesbiese pare volle burgerregte toestaan, insluitende die reg
om te trou en kinders aan te neem. Die sogenaamde Wetsontwerp C-38 van die
liberale Kanadese regering word in die Senaat van Kanada met 47 Ja- teen 21
Nee-stemme goedgekeur.

Nadat die rol wat Kanada jare lank as 'n toevlugsoord vir internasionale
kriminele gespeel het, 'n nadelige beeld van die land uitgedra het, het die
regering van eerste minister Stephen Harper in 2007 eerste stappe gedoen om sy
reputasie in hierdie verband te verbeter. Twee voormalige Nazi-samesweerders het
hulle Kanadese burgerskap in Junie 2007 verloor en word volgens die minister van
justisie, Rob Nicholson, moontlik na Duitsland gedeporteer. Nicholson het
beklemtoon dat Kanada geen veilige toevlugsoord sal wees vir oorlogsmisdadigers
of mense wat skuldig is aan volksmoord of misdaad teen die mensdom. Die vroeëre
anti-apartheid-aktivis Winnie Madikizela-Mandela, wat in die tagtigerjare 'n
voorstander van gru-halssnoermoorde en as stigter van die sogenaamde Mandela
Football Club ook mede-verantwoordelik vir die moord op die veertienjarige
Stompie Seipei was, is in Junie 2007 toegang tot die land geweier.

Kanada se volkslied is "O Canada". Alhoewel dit reeds op 24 Junie 1880 vir die
eerste keer opgevoer is by 'n Saint Jean-Baptistedag-onthaal in Quebecstad, het
dit eers op 1 Julie 1980 Kanada se amptelike volkslied geword. Oor die
voorafgaande 70 jaar het "O Canada", "God Save the Queen" en "The Maple Leaf
Forever" saamgeding as nie-amptelike volksliede, maar teen die 1960's het "O
Canada" as die voorkeurkeuse uitgestaan. Toe dit die amptelike volkslied gemaak
is, was die meeste Kanadese verbaas dat dit nog nie reeds sulke status geniet
het nie.

"God Save the Queen" is nou Kanada se koninklike lied. Dit word amptelik gespeel
in die teenwoordigheid van die Koningin of ander lede van die koninklike
familie. Die eerste ses mate is ook gebruik as deel van die Onder-Koninklike
Saluut, wat in die teenwoordigheid van die Goewerneur-Generaal gespeel word. Uit
tradisie word "God Save the Queen" gesing aan die einde van uiters formele
staatsaangeleenthede (byvoorbeeld 'n staatsbegrafnis of Remembrance Day-diens).
Dit word ook gespeel (maar nie gesing nie) by baie militêre aangeleenthede, en
sommige Universiteite sluit hulle konvokasies daarmee af. Tot die 1980's was dit
ook algemeen vir laerskole in baie streke om hulle byeenkomste af te sluit met
"God Save the Queen", maar dit is nie meer die geval nie. Soos met Brittanje
verander die lied na "God Save the King" wanneer toestande op die troon dit
noodsaak.

Kanada is een van die welvarendste lande ter wêreld en 'n lidstaat van die
Organisasie vir Ekonomiese Samewerking en Ontwikkeling (OESO) en die Groep van
Agt (G8). Sy vryemarkekonomie word deur 'n hoër peil van regeringsinmenging
gekenmerk as dié van die Verenigde State, en sy welvaart is meer eweredig onder
die bevolking versprei. Desondanks stem Kanada ten opsigte van die
markgerigtheid van sy ekonomiese stelsel, die produksiepatrone en hoë
lewensstandaard grootliks met die VSA ooreen. Die BBP per capita is nogtans iets
laer as dié van die VSA.

Kanada verskil van ander Eerste-Wêreldlande deur die groot belangrikheid van die
primêre sektor, waarby die hout- en oliebedryf die grootste rol speel. Die land
is een van die belangrikste uitvoerders van agrariese produkte, hout en
minerale. Die Kanadese prairie is een van die grootste landbougebiede vir koring
en ander grane. Die land is ook die grootste produsent van sink en uraan en een
van die grootste verskaffers van goud, nikkel, aluminium en lood. Mynbou en die
houtbedryf is die ekonomiese basis van baie stede en dorpe in die noorde van
Kanada, wat minder geskik is vir landbou. Teen die begin van die 21ste eeu het
hout en houtprodukte nog steeds byna 'n vyfde van Kanadese uitvoere beloop.

Die Kanadese ruolie-voorrade, insluitende die oliesande in Alberta, is die derde
grootste ter wêreld ná Saoedi-Arabië en Venezuela. Kanada is tans die derde
grootste aardgas- en die sesde grootste olieprodusent ter wêreld.

Sedert die middel van die 1990's word in gebiede noord van die Poolsirkel (die
Noordwesgebiede en Nunavut) diamante ontgin. Kanada is intussen een van die
belangrikste verskaffers van diamante op die wêreldmark. Negentig persent van
alle diamante word in die Europese Unie uitgevoer en op die Londense en
Amsterdamse markte gehandel.

Kanada is ná Kasakstan en nog voor Australië die tweede grootste uraanprodusent
en lewer tans 18,2 persent van die wêreldproduksie op. Daarnaas speel ook
nie-energetiese minerale soos ystererts, goud, koper, nikkel en seldsame aardes
'n belangrike rol vanweë hul strategesie waarde vir oorsese nywerhede.

As gevolg van sy goedkope energiebronne het Kanada tot die wêreld se derde
belangrikste produsent van aluminium ná die Volksrepubliek van Sjina en die
Russiese Federasie ontwikkel; die jaarlikse vervaardiging het in 2003 2,8
miljoen ton beloop. Kanada se energieverbruik was in 2001 met 339,5 miljoen ton
steenkooleenhede of 'n per-capita-verbruik van 10 943 kilogram die tweede
grootste ter wêreld per inwoner na dié van die Verenigde State met 3 152 miljoen
ton of 11 067 kilogram per capita. Die totale bruto-kragopwekking van Kanada se
kragsentrales, waaronder 17 kernkragsentrales, het in 2003 570 000 miljoen
kilowatt-ure beloop, en Kanada was sodoende die sesde grootste produsent van
elektriese energie na die VSA, die Volksrepubliek van Sjina, Japan, die Russiese
Federasie en Brasilië.

Kanada se ekonomie is afhanklik van internasionale handelsbetrekkinge, onder
meer danksy die groot aandeel van die primêre sektor. Die vryhandelsooreenkoms
(Engels: Free Trade Agreement met die VSA, wat in 1989 gesluit is, en die
Noord-Amerikaanse Vryhandelsooreenkoms (Engels: North American Free Trade
Agreement) van 1994, wat ook Meksiko insluit, het tot 'n dramatiese groei in die
internasionale handel en die ekonomiese integrasie met die VSA gelei. Sedert
2001 het Kanada daarin geslaag om 'n resessie te vermy, en sy ekonomie vertoon
die beste in die G8-groep.

Kanada staan tans nog nie internasionaal as 'n wynbouland bekend nie, maar
beskik danksy die milde mikroklimaatsones van Okanagan en die Niagara-streek oor
twee belangrike wynbougebiede. Die eerste Kanadese wyn is reeds sowat 200 jaar
gelede geproduseer, en tans staan die land veral vir sy yswyn bekend.

In die omgewing van Niagara-on-the-Lake het wynbouers uit Duitsland en Oostenryk
in die 1970's die eerste wynkelders gestig. Die Ontariomeer stoor hier genoeg
warmte om plaaslike temperature te verhoog en geskik vir wingerde te maak,
terwyl die mikroklimaat ook danksy die hoër lugvogtigheid en neerslae gunstig
vir kommersiële wynbou is. Kanadese wyne het intussen al medaljes op
internasionale wynskoue verower.

Die Verenigde State oefen danksy hulle sterk ekonomiese posisie ook 'n
beduidende invloed op kulturele gebied uit. Buitelandse besoekers aan Kanada sal
baie kenmerke van die Amerikaanse leefstyl oorkant die grens raaksien, wat van
die kommersialisering van die alledaagse lewe tot by die Engelse taal se
spelling en uitspraak strek. Driekwart van die Kanadese bevolking maak gebruik
van kabeltelevisie, terwyl satellietprogramme meer afgeleë gebiede soos
byvoorbeeld die noorde van Kanada dek. Die oorgrote meerderheid Kanadese is
gevolglik blootgestel aan Amerikaanse televisieproduksies wat sowat 70 persent
van die plaaslik uitgesaaide programme verteenwoordig. Ook 90 persent van alle
rolprente en 80 persent van alle boeke wat in Kanada vrygestel word het hulle
oorsprong in die VSA. Die Amerikaanse Webster-woordeboek is net soos in die VSA
die mees gesaghebbende bron ten opsigte van spelling.

Kanadese het eers vanaf die 1960's begin om hule eie kulturele identiteit te
handhaaf en te bewaar. Instellings soos die Canada Council is in die lewe geroep
om die inheemse kuns en literatuur met subsidies, beurse en pryse te bevorder en
in die binne- en buiteland bekend te maak. Die Kanadese letterkundige Northrop
Frye het na die literêre ontwikkeling wat sedert die jaar 1960 plaasgevind het
selfs 'n "kolossale verbale ontploffing" genoem. 'n Aantal universiteite het
inheemse skrywers uitgenooi om enkele semesters as writers in residence werksaam
te wees, terwyl daar ook steeds meer kursusse oor Kanadese literatuur aangebied
is.

Die bekendste moderne skrywers sluit Margaret Atwood, Michael Ondaatje, Anne
Michaels en Mordecai Richler in. Die geskiedenis en landskap van Kanada oefen 'n
sterk invloed op die romans van Atwood, Rudy Wiebe, Margaret Laurence en Annie
Proulx. Laasgenoemde skrywer het in 1994 vir haar roman The Shipping News, wat
in Newfoundland afspeel, die Pulitzerprys ontvang.

Die Kanadese landskappe en buitelewe in die winter was die gunstelingmotiewe van
Kanada se gewilde 19de eeuse skilder Cornelius Krieghoff, 'n boorling van
Amsterdam (Nederland).

'n Ander indrukwekkende voorbeeld van die Kanadese skilderkuns is die werk van
Tom Thomson en die Group of Seven/Groupe des Sept, wat die ongerepte
natuurlandskap van die noordelike Kanada in 'n wonderlike kleureprag uitgebeeld
het. Hierdie groep van sewe kunstenaars – wat gedurende verskillende tydperke
Frank Carmichael, A.J. Casson, L.L. FitzGerald, Lawren S. Harris, Edwin Holgate,
A.Y. Jackson, Franz Johnston, Arthur Lismer, J.E.H. MacDonald en Frederick
Varley ingesluit het – het hul inspirasie in die noorde van Ontario gekry en hul
kuns vir die eerste keer in 1920 in Toronto vertoon. Nogtans het hulle eers 'n
aantal jare later in Kanada en in die buiteland erkenning vir hul baanbrekende
styl gekry. Terwyl die meeste Kanadese skilders oorspronklik noukeurig die
voorbeeld van Europese kunstenaars gevolg het en selfs hul motiewe oorgeneem
het, het die Groep van Sewe sy eie patriotiese filosofie ontwikkel wat die
skepping van 'n selfstandige Kanadese kunsstyl as die voorvereiste vir 'n
onafhanklike Kanadese nasie beskou het.

Een van die opspraakwekkendste voorbeelde van moderne Kanadese boukuns was die
argitek Moshe Safdie se utopiese woonstelkompleks Habitat 67 wat ter geleentheid
van die wêreldtentoonstelling Expo 1967 in Montréal ontwerp is. Die argitek
Eberhard Zeidler het onder meer bekendheid verwerf met sy futuristiese
vermaaksentrum Ontario Place in Toronto, wat op kunsmatige eilande opgerig is,
en die rewolusionêre konsep van sy winkelsentrum Eaton Centre, wat eweneens in
Toronto ontstaan het. Carlos Ott se ontwerp vir die nuwe Operateater in die
Franse hoofstad Parys is as die beste van 700 voorstelle gekies. Tans word
Arthur Erickson as die beduidendste moderne argitek in Kanada beskou. Sy
bekendste bouwerke sluit die Antropologiese Museum van die Universiteit van
Brits-Kolombië in Vancouver in, wat Indiaanse boukuns met beton en glas
kombineer; die Robson Square-kompleks in die middestad van Vancouver, wat met sy
estetiese ontwerp bekoor; en die Roy Thomson-konsertgebou in Toronto.



https://af.wikipedia.org/wiki/Chili

Chili (Spaans: Chile [ˈtʃile] luister (hulp·inligting)), amptelik die Republiek
van Chili (República de Chile [reˈpuβlika ðe ˈtʃile] luister (hulp·inligting)),
is ’n unitêre presidensiële grondwetlike republiek geleë aan die suidwestelike
kus van Suid-Amerika. Chili strek in 'n noord-suidrigting oor ’n afstand van
sowat 4 300 kilometer, terwyl dit op sy breedste in 'n oos-wesrigting maksimaal
400 kilometer van die weskus tot by die grens met Argentinië strek. Dié land
behels verskillende klimaatsones wat van tropiese woestyne in die noorde tot by
die koel gematigde en subpolêre woudsones van Suid-Chili strek.

Chili word in die weste deur die Stille Oseaan, in die noorde deur Peru, in die
noordooste deur Bolivië, in die ooste deur Argentinië en in die suide deur die
Suidelike Oseaan begrens. Die Straat van Magellaan, wat volledig onder Chili se
beheer val, bied dié land ook toegang tot die Atlantiese Oseaan in die ooste.
Naas sy vastelandgebiede maak ook die Paaseiland (of Rapa Nui) in die Stille
Oseaan, die eiland Salas y Goméz, die Juan-Fernández-eilandgroep met
Robinson-Crusoe-eiland, die Desventuradas-eilande en die eilandgroepe van
Ildefonso en Diego-Ramirez in die suide deel uit van Chileense grondgebied. Dié
land maak daarnaas ook aanspraak op ’n gebied in Antarktika (Antártica Chilena)
met ’n oppervlakte van sowat 1,266 miljoen vierkante kilometer rondom die
Antarktiese Skiereiland.

Danksy die ekonomiese beleid en vryemarkhervormings van Augusto Pinochet se
demokratiese opvolgers het Chili tot een van die welvarendste lande in
Latyns-Amerika en mees stabiele nasies in Suid-Amerika ontwikkel. Volgens die
Verenigde Nasies se Menslike ontwikkelingsindeks (MOI) is Chili tans dié land
met die hoogste lewensgehalte in Latyns-Amerika. Chili is een van die
belangrikste koperprodusente ter wêreld, ’n beduidende uitvoerder van wyn en ook
een van Suid-Afrika se grootste mededingers op die internasionale vrugtemark.

Die herkoms van die woord Chili is nog steeds onduidelik. Volgens die 17de eeuse
Spaanse kroniekskrywer Diego de Rosales, het die Inkas die vallei van Aconcagua
"Chili" deur korrupsie van die naam van ’n Picunche-stamhoof ("cacique") Tili
genoem, wie die gebied tydens die verowering deur die Inkas beheers het. ’n
Ander teorie wys na die ooreenkoms van Aconcagua se vallei met dié van die
Casmarivier in Peru, waar ’n dorp en ’n vallei met die naam chili was.

Ander teorieë beweer dat Chili se naam afgelei is van ’n inheemse Amerikaanse
woord wat óf "einde van die aarde" óf "seemeeue" kon beteken; van die
Mapuche-woord chilli wat kon beteken "waar die land eindig" of van die
Quechua-woord chiri, "koud" of tchili, beteken óf "sneeu" óf "die diepste punt
van die Aarde". Nog ’n oorsprong word toegeskryf aan chilli, die onomatopoeise
cheele-cheele — die Mapuche se nabootsing van die gekweel van ’n voël wat
plaaslik bekend staan as trile.

Die Spaanse conquistadores het die naam van die Inkas gehoor en die min
oorlewendes van Diego de Almagro se eerste Spaanse ekspedisie suid van Peru in
1535 en 1536 het hulself die "manne van Chili" genoem. Uiteindelik is Almagro
gekrediteer met die universalisasie van die naam Chili, na die sodanige benaming
van die Mapocho-vallei. Die ouer spelling "Chili" is in Engels gebruik tot ten
minste 1900 voordat dit deur "Chile" vervang is. In Afrikaans en Nederlands het
die naam Chili gebruiklik gebly.

Die oudste spore van menslike vestigings is meer as 18 500 jaar oud en is in
Monte Verde gevind. Dit is in die suidelike Sentraal-Chili suidwes van Puerto
Montt geleë en hoort tot die oudste menslike nedersettings op die Amerikaanse
vasteland wat ooit gevind is.

In oases binne die Atacamawoestyn van Suid-Peru en Noord-Chili het tussen 8000
en 2000 v.C. die Chinchorro-kultuur bestaan, ’n jagter-versamelaar-volk wat
veral vir hul mummies bekend staan. Omtrent 2000 v.C. het in die noorde landbou
en mak maak van vee opgekom. Omtrent 600 n.C. is die Paaseiland deur Polinesiese
volke bevolk wat ná sowat 400 jaar hul bloeitydperk beleef en die bekende moai
opgerig het.

Vanaf 1493 tot 1527 het die noorde van die huidige Chili aan die Inka-ryk
behoort. Die Mapuche het baie pogings wat die Inkas onderneem het om die gebied
te verower, ten spyte van hul gebrek aan staatsorganisasie, suksesvol weerstaan.
Hulle het teen Sapa Inka Tupac Yupanqui en sy weermag geveg. Die gevolg van die
bloedige drie-dae-konfrontasie wat as die "Slag van die Maule" bekend staan, was
dat die Inka se verowering van Chileense gebiede aan die Maule-rivier geëindig
het.

Nadat Christophorus Columbus die Amerikas in 1492 vir Spanje ontdek het, het die
Europese verkenning en verowering van die twee kontinente begin. In 1520 het die
Portugese ontdekkingsreisiger Ferdinand Magellaan in diens van Spanje die Straat
van Magellaan tydens sy omseiling van die wêreld ontdek. Die naaste Europeërs,
wat die gebied van Chili bereik het, was Diego de Almagro el Mozo, ’n Spaanse
conquistador en mededinger van Francisco Pizarro, en sy gevolgskap. Hulle het in
1535 vanaf Peru vertrek op soek na goud in die suide, maar is deur die inheemse
bevolking teruggedryf. Die eerste blywende Europese nedersetting, Santiago de
Chile, is op 12 Februarie 1541 deur Pedro de Valdivia gestig. Sedert 1542 het
Chili deel uitgemaak van die Vise-Koninkryk Peru.

Hoewel die Spanjaarde nie die omvattende goud- en silwer-rykdom waarna hulle
gesoek het gevind het nie, het hulle die landbou-potensiaal van Chili se
sentrale vallei ontdek. Dus het Chili ’n belangrike verskaffingsvennoot van
landbougoedere vir ander Spaanse kolonies geword.

Die Spanjaarde kon danksy die weerstand van die Mapuche-bevolking nie die
suidelike gebiede verower nie. Die konflik, wat as die Arauco-oorlog bekend
staan, was ’n lang stryd, waarin vreedsame fases met skermutselinge gewissel
het. Dit het ’n aanlopende Spaanse kolonisasie van die suide verhoed, omdat
nedersettings en vestings kort ná hul stigting weer deur die inheemse bevolking
verwoes is. Vanaf 1602 het die Bío Bío-rivier de facto die suidelike grens van
die Spaanse kolonie gevorm. Die suksesvolle weerstand deur die Mapuche het die
Spanjaarde in 1641 gedwing om hulle onafhanklikheid in die verdrag van Quillín
te erken. Daarmee het die Bio Bío-rivier die noordelike grens van die
Mapuche-staat geword en die Mapuche die enigste inheemse bevolking van
Latyns-Amerika wat in hul eie landgebied geregeer het. Hoewel daar dan ook
herhaaldelik nie-suksesvolle pogings onderneem is om die gebied te verower, het
die grensverloop tot die einde van die koloniale heerskappy bestaan. Eers onder
president José Joaquín Pérez, wat in 1861 die "vreedsame sluiting van Araukanië"
begin het, het die onafhanklike republiek van Chili die suidelike gebied in 1883
verower.

Benewens die stryd teen die inheemse bevolking het ernstige aardbewings,
tsoenamis en vulkaniese uitbarstings ook die ontwikkeling van dié land belemmer.
Baie stede is heeltemal vernietig, soos Concepción in 1570 en Valdivia in 1575.
Die Chileense kusstede is tydens die 16de en 17de eeue blootgestel aan gereelde
aanvalle deur Engelse seerowers; onder andere het Francis Drake in 1578
Valparaíso verower en 'n skip vol Chileense wyn gekaap.

Nadat die Spaanse vaderland tydens die Napoleontiese Oorloë deur Frankryk beset
is en Napoleon sy broer Josef Bonaparte in 1808 as koning van Spanje aangestel
het, het Chili na onafhanklikheid begin streef. Op 18 September 1810 is ’n junta
gevorm, wat sy lojaliteit met Ferdinand VII, die afgesette monarg van Spanje,
verklaar en ’n outonome republiek binne die Spaanse Ryk geproklameer het.
Hierdie datum word as die begin van onafhanklikheidswording in Chili gevier.

Die afwisselende oorlogvoering het voortgeduur tot 1817. Terwyl Carrera in
Argentynse ballingskap was, het O'Higgins en die anti-Carrera kohort José de San
Martín, held van die Argentynse Onafhanklikheidsoorlog, ’n weermag gelei wat die
Andes oorsteek en die rojaliste in Chili verslaan het. Op 12 Februarie 1818 is
Chili as ’n onafhanklike republiek geproklameer.

Die politieke opstand het min sosiale veranderinge gebring en die 19de eeuse
Chileense gemeenskap het die essensie van die gestratifiseerde koloniale sosiale
struktuur bewaar wat grootliks beïnvloed is deur die regerende klas en die
Rooms-Katolieke Kerk. Die bedanking en self-ballingskap van generaal O'Higgins
in 1823 het nie ’n einde aan die politieke binnegevegte gebring nie. Die
burgerlike konflik met fokus hoofsaaklik op die kwessies van anti-klerikalisme
en regionalisme het voortbestaan. Hierdie gebeure het tot die Chileense
burgeroorlog van 1829–1830 tussen konserwatiewe Pelucones en die liberaalgesinde
Pipiolos gelei. Dié konflik is beëindig met die nederlaag van die liberale
kragte en die goedkeuring van ’n nuwe grondwet in 1833 wat van krag sou bly tot
in 1925.

Op 17 September 1865 het Chili oorlog teen Spanje verklaar, nadat Spanje gepoog
het om met militêre ingryping groter invloed in Peru te verkry. Tydens die
Spaans-Suid-Amerikaanse oorlog het die seeslae van Papudo en van Abtao by die
Chiloé-eiland plaasgevind. Op 5 Desember 1865 het Peru ’n alliansie met Chili
gesluit, om teen die gemeenskaplike vyand te veg. Die Spanjaarde het op 31 Maart
1866 die hawestad Valparaíso massief gebombardeer, maar die konflik met Spanje
kon eers tydens die verdrae van 1871 en 1883 finaal opgelos word.

Tydens die 19de eeu is daar 'n toenemende emigrasie van nie-Spaanse Europeërs ná
Chili, waaronder Duitsers, wie se spore veral in die suidelike en sentrale deel
van dié land nog gesien kan word (Valdivia, Osorno, Puerto Montt, Puerto Varas,
Frutillar, Puerto Natales).

Tydens die Salpeteroorlog vanaf 1879 tot 1884 het Chili die Atacamawoestyn,
destyds deel van Bolivië en Peru, Lima en Peru se kuslyn beset. In die
vredesverdrag van 1904 het Bolivië sy vrye toegang tot die Stille Oseaan aan
Chili oorhandig. In die verowerde gebiede is later groot koperneerslae gevind:
Chuquicamata, die grootste kopermyn ter wêreld, is in dié gebied geleë. Peru het
in die verdrag van Ancón die huidige gebiede van Arica, Parinacota en Tarapacá
as vergoeding aan Chili oorhandig.

Ondanks die grensverdrag van 1881 met Argentinië het die grensgeskil in 1893
vererger, omdat die kontrak die Andes as grens vermeld het: Die grenslyn verloop
"oor die hoogste berge wat die waterskeiding vorm". Op sommige gebiede het
hierdie definisie tot omstrede resultate gelei. In die noorde het Bolivië met
Argentinië ’n deel van die Puna teen Tarija geruil, nadat Chili die Puna-streek
in die Salpeteroorlog beset het. ’n Wapenwedloop het tussen Chili en Argentinië
begin. Slegs deur ’n arbitrasieproses kon die grenskonflik in 1902 beëindig
word. Patagonië en Vuurland is opnuut verdeel, waarby Chili 54 000 km² en
Argentinië 40 000 km² ontvang het. Die grensgeskil met Bolivië is in 1904 in ’n
vredesverdrag finaal beëindig. Hierdie ooreenkoms is volgens internasionale reg
bindend, maar word gedeeltelik deur Bolivië, wat toegang tot die Stille Oseaan
eis, bevraagteken.

Chili het tydens die Eerste Wêreldoorlog neutraal gebly, maar die binnelandse
situasie was nog steeds onstabiel. President Arturo Alessandri is in 1924 deur
’n militêre staatsgreep afgesit. Toe in 1925 ’n nuwe grondwet bekend gestel is
het hy in Maart 1926 egter die mag weer oorgeneem. Tot 1932 kon Carlos Ibáñez
del Campo dié land met diktatoriese middels die langste tydperk beheers. In 1932
is die grondwetlike orde herstel en die Radikale Party het in die volgende 20
jaar die sterkste politiese krag geword.

Chili is deur die Groot Depressie van 1929/30 swaar geskud. Die pryse vir die
belangrikste uitvoerprodukte koper en salpeter het dramaties getuimel. Vanaf die
1930's het ’n stadige herstel in dié land plaasgevind wat in 1938 deur ’n
staatsgreeppoging deur die Nasionaal-Sosialistiese Beweging van Chili en die
daaropvolgende slagting onderbreek is.

Die langste tyd van die Tweede Wêreldoorlog het Chili uit oorweging vir die
talle Duits-Chileense neutraal gebly, maar in 1944 het president Juan Antonio
Ríos Morales besluit om aan die kant van die Geallieerdes die oorlog toe te
tree. Die invloed op die oorlog was nie juis veel nie.

Op 24 Oktober 1945 word Chili ’n stigterslid van die Verenigde Nasies, op 31
Desember 1945 ’n lidland van die Internasionale Monetêre Fonds en die
Wêreldbank, en op 30 April 1948 ’n stigterslid van die Organisasie van
Amerikaanse Lande.

Vanaf 30 Mei tot en met 17 Junie 1962 het Chili as gasheer van die 7de FIFA
Sokker-Wêreldbekertoernooi opgetree wat deur Brasilië gewen is.

In 1969 het Chili ’n stigtingslid van die Andesgemeenskap geword, maar het dit
in 1976 weer verlaat en is tans ’n geassosieerde lid.

Danksy die tydelike ondersteuning van die Christelik-Demokratiese Party het
Chili in 1970 die eerste land in Latyns-Amerika geword, waar ’n marxistiese
politikus, Salvador Allende, demokraties as staatshoof verkies is. Ná Kuba was
Chili wel die tweede land in die Amerikas onder ’n sosialistiese regering. Dit
het gelyk asof die sogenaamde domino-effek, wat in 1954 deur die Amerikaanse
president Dwight D. Eisenhower opgestel is, bevestig word.

Allende het voortgegaan met die politieke, ekonomiese en sosiale hervormings van
sy Christelik-Demokratiese voorganger Eduardo Frei, wat die kopermynbou
genasionaliseer en landhervormings begin het, maar uiteindelik het sy pogings om
sosialistiese hervormings op ’n vreedsame manier deur te voer tot ekonomiese en
politieke chaos gelei. Ná drie jaar is Allende se bewind op 11 September 1973 in
’n bloedige staatsgreep omvergewerp en hy het aansluitend selfmoord gepleeg.
Hierdie staatsgreep is tydens Richard Nixon se presidentskap deur die Verenigde
State se buitelandse intelligensiediens Central Intelligence Agency in groot
mate ondersteun.

Tydens Pinochet se bewind het duisende menseregteskendings soos marteling,
sluipmoorde en ’n onbekende aantal mense wat verdwyn het (Desaparecidos),
plaasgevind. Veral opposisiepolitici en aanhangers van Allende is in
konsentrasiekampe aangehou en in die Estadio Nacional de Chile in Santiago de
Chile vermoor. In teenstelling hiermee is die liberale ekonomiese strukturele
hervormings onder Pinochet hoofsaaklik deur ekonomiese kenners van die Verenigde
State ondersteun.

In Desember 1978 het die Beagle-konflik tot groot spanning met Argentinië gelei.
Op 22 Desember het Argentinië tydens Operasie Soberanía met ’n inval op die
vastelandse Chili en die drie onbewoonde eilande Lennox, Picton en Nueva begin.
Nadat die Argentynse junta tot ’n bemiddeling deur pous Johannes Paulus II
ingestem het, is die inval ná ’n paar ure gestop.

Op 11 September 1980 is ’n nuwe grondwet in ’n omstrede volkstemming aangeneem
en generaal Pinochet het vir ’n termyn van agt jaar die president van die
republiek geword. Nadat Pinochet die oppergesag oor dié land verkry het, het ’n
paar honderd Chileense rewolusionêre by die Sandinistiese weermag in Nicaragua,
guerrilla-magte in Argentinië of oefenkampe in Kuba, Oos-Europa en Noord-Afrika
aangesluit.

Tydens die Falklandoorlog van 1982 het Chili die Verenigde Koninkryk teen
Argentinië ondersteun en ná die Argentynse neerlaag is die vriendskap- en
vredesverdrag in 1984 tussen Chili en Argentinië onderteken. In 1988 het 55% van
die Chilene in ’n referendum teen ’n verdere ampstermyn van Pinochet gestem.
Chili was tot in 1990, toe die eerste vrye verkiesings gehou is, onder die
militêre bewind van generaal Augusto Pinochet.

In November 1994 het dié land by die APEC aangesluit. Op 1 Januarie 1995 het
Chili ’n stigterslid van die Wêreldhandelsorganisasie geword.

Op 23 Mei 2008 was Chili ’n stigterslid van die Unie van Suid-Amerikaanse Nasies
en op 23 Februarie 2010 van die Gemeenskap van Latyns-Amerikaanse en Karibiese
Lande. Op 27 Februarie 2010 het ’n sterk aardbewing groot dele van die
infrastruktuur in die suide van die land vernietig en tot ’n tsoenami gelei wat
die lewe van meer as 500 mense geëis het. Op 7 Mei 2010 het Chili by die OESO
aangesluit en sodoende ná Meksiko die tweede Latyns-Amerikaanse lidland van dié
organisasie geword.

Chili het wêreldwye simpatie ontvang vir die suksesvolle redding van 33
vasgekeerde mynwerkers (Los 33, letterlik "Die 33") in 2010. Op 5 Augustus 2010
het die toegangstonnel van die San Jose koper- en goudmyn in die Atacamawoestyn,
naby Copiapó in die noorde van Chili, ingestort en 33 mans 700 meter onder die
grond vasgekeer. ’n Reddingspoging is deur die Chileense regering van stapel
gestuur; die mynwerkers is 17 dae later opgespoor. Al 33 mans is op 13 Oktober
2010 binne 24 uur na die oppervlak gebring, ’n moeisame taak wat op televisie
oor die hele wêreld uitgesaai is.

Op 16 September 2015 het ’n sterk aardbewing by Illapel wat 8,3 op die
moment-magnitude-skaal gemeet het ’n tsoenami veroorsaak en die lewe van 12
mense geëis. Daar was binne ’n kort tydjie 'n tweede aardbewing wat meer as 8,0
op die moment-magnitude-skaal gemeet het ná die een op 1 April 2014 met 8,2 naby
Iquique.

Chili strek op die Suid-Amerikaanse konintent oor ’n lengte van 4 275 km in 'n
noord-na-suidrigting langs die Andes en die kus van die Stille Oseaan (saam met
die Antarktiese deel meer as 8 000 km), terwyl dié land gemiddeld net 180 km wyd
is. Die nouste stuk op die vasteland is 90 km en die wydste stuk 440 km breed.
Die kus word in die suide deur fjorde, inlate, kanale, draai skiereilande en
eilande, waarvan Chiloé-eiland die grootste is, oorheers, en strek tot die
Straat van Magellaan wat Vuurland (Tierra del Fuego) van die Patagoniese
vasteland skei. Die ylbevolkte noorde van dié land word gekenmerk deur die
Atacamawoestyn.

As gevolg van sy lengte is Chili een van die langste lande ter wêreld wat in 'n
noord-suidrigting strek en die mees suidelike land op 'n vasteland geleë. Aan
die Straat van Magellaan teenoor Vuurland is Punta Arenas geleë wat soms as
suidelikste stad ter wêreld beskou word en net suid van Vuurland is Kaap Hoorn
geleë, die suidelikste punt van Suid-Amerika, waar die Atlantiese Oseaan en die
Stille Oseaan ontmoet.

Die totale lengte van die grenslyn is 6 329 km, waarvan 3 141 km die
gemeenskaplike grens met Argentinië in die ooste vorm. Die Argentyns-Chileense
grens is die langste een in Suid-Amerika en die derde langste ter wêreld ná dié
tussen Kanada en die Verenigde State asook dié tussen Kasakstan en Rusland. In
die noorde word Chili deur Peru (160 km) en in die noordooste deur Bolivië
(861 km) begrens.

Die grootste metropolitaanse gebied vorm deel van die hoofstad Santiago de
Chili, waar 40% van Chili se bevolking saamgetrek is. Ander groot stede sluit in
Valparaíso, Concepción, La Serena, Antofagasta en Temuco.

Chili bestaan uit 15 streke, 54 provinsies en 346 distrikte. Chili maak daarnaas
ook aanspraak op ’n gedeelte van Antarktika (Antártica Chilena), alhoewel
hierdie vasteland algemeen as supranasionaal en besit van die wêreldgemeenskap
beskou word.

Chili se klimaatsones strek vanaf die wêreld se droogste woestyn in die noorde
oor Mediterreense klimaat in die sentrum, vogtige subtropiese klimaat op
Paaseiland tot Oseaniese klimaat, insluitende bergtoendra en gletsers in die
ooste en suide. Volgens die Köppen-stelsel huisves Chili binne sy grense
minstens sewe groot klimatiese subtipes. In die meeste van dié land kom vier
seisoene voor: somer (Desember tot Februarie), herfs (Maart tot Mei), winter
(Junie tot Augustus) en lente (September tot November).

Weens sy enorme uitbreiding van meer as 4000 km beskik Chili oor ’n groot aantal
biome. In die noorde is die Atacamawoestyn geleë: die droogste gebied op aarde.
Hier groei veral plante soos kaktusse (Cactaceae) en sukkulente. Ander plante
kan net in die Andes of langs die kus groei. Elke paar jaar word die
Atacamawoestyn ná sterk reënval vir ’n paar dae deur miljoene blomme oortrek en
staan dan as Bloeiende Atacamawoestyn (Desierto Florido) bekend. Langs die koue
kuslyn van Noord-Chili hou Humboldt-pikkewyne (Spheniscus humboldti), pelikane
(Pelecanus) en Patagoniese seeleeue (Otaria flavescens).

Verder suid sluit die steppe met droë grasland aan wat veral plante soos Yareta
(Azorella compacta) en Boldo-struike (Peumus boldus), asook diere soos guanacos
(Lama guanicoe) huisves. Binne die kusgebergtes en die Andes groei miswoude,
waar boomvarings (Cyatheales) voorkom. Hier leef veral vicuñas (Vicugna vicugna)
en Andesherte (Hippocamelus). Die Andeshert word saam met die Andeskondor
(Vultur gryphus) op die Chileense wapen vertoon. Daarbenewens kom hier ook
chinchillas en poemas (Puma concolor) voor. In die woude leef veral Hertagtiges
(Cervidae), Chileense woudkatte (Leopardus guigna), vosse en kolibries
(Trochilidae).

Die Andeskondor is een van die grootste voëls ter wêreld en Chili se nasionale
voël. Hy is byna oor die hele gebied van Chili versprei. In Sentraal-Chili groei
bome soos die heuningpalm (Jubaea chilensis) en Araucariaceae. Flaminke
(Phoenicopteridae) kom veral aan die sentrale soutmere voor.

In Suid-Chili kom gematigde reënwoude voor, waar bome soos sipresse (Cupressus),
dennebome (Pinus), lorke (Larix), populierbome (Populus) en Antarktiese
skynbeuke (Nothofagus antarctica) groei. Hier leef veral diere soos die
Patagoniese seeleeue en Magellaanpikkewynne (Spheniscus magellanicus).

Vuurland word deur groot moerasse gekenmerk. Hier groei net ’n paar bome soos
die Lenga-Suidbeuke (Nothofagus pumilio), Magellan-Suidbeuke (Nothofagus
betuloides) en Coihue-Suidbeuke (Nothofagus dombeyi). In die droë suide van
Vuurland leef uiles (Strigiformes), Magellaanvosse (Lycalopex culpaeus) en
Darwin se nandoes (Rhea darwinii).

Volgens die grondwet van 1980 is Chili ’n unitêre presidensiële grondwetlike
republiek met die president as regeringshoof en hoogste verteenwoordiger van dié
staat. Dié huidige grondwet is in 1980 onder Augusto Pinochet se diktatorskap
uitgewerk en in ’n omstrede referendum op 11 September 1980, wat nie
demokratiese vereistes voldoen het nie, goedgekeur. Sedertdien is dié grondwet
verskeie kere verander, die laaste keer in 2005, waar Pinochet se laaste
ondemokratiese verskynsels verwyder is. Onder andere is die posisies van
aangestelde senatore en senatore vir die lewe asook die president se reg om die
hoofbevelvoerders van die gewapende magte te onttrek verwyder en die president
se ampstermyn van ses tot vier jaar verminder. Die Palacio de La Moneda huisves
die setel van die Chileense president.

Die Chileense president word vir ’n ampstermyn van vier jaar verkies, waarby ’n
tweede ampstermyn moontlik is, maar nie onmiddellik daaropvolgend nie. Dié
president is verantwoordelik vir beide die regering en die staatsadministrasie.
Dié president, volgens die Amerikaanse model gelyktydig eerste minister, benoem
sy regering wat uit ministers, sub-sekretarisse, streeks-intendante (een vir
elke streek) en provinsiale goewerneurs (een vir elke provinsie) bestaan. Dié
president kan dekrete uitvaardig wat deur die wet bekragtig word. Daarbenewens
kan hy die opperbevelhebber van die gewapende magte benoem.

Die nasionale kongres (Congreso Nacional) bestaan uit twee kamers: die huis van
afgevaardigdes (Cámara de Diputados) met 120 lede en die senaat (Senado) met 38
senatore. Senatore dien vir agt jaar met gesteierde terme, terwyl afgevaardigdes
elke vier jaar verkies word. Beide die afgevaardigdes en die senatore word direk
deur die bevolking verkies.

Die Hooggeregshof van Chili is die Corte Suprema de Chile, ’n kollegiale hof
bestaande uit 21 regters. Die regters word deur die regters van die
Hooggeregshof genomineer en deur die president vir die lewe aangestel. Onder die
Hooggeregshof is die Appèlhof gevestig. Daarbenewens beskik Chili oor 17
appèlhowe.

As gevolg van juridiese hervormings volgens die Amerikaanse model in Junie 2005
is die take van die aanklaer (staatsaanklaer) en die regter geskei. As deel van
hierdie hervorming word verhore nou in die openbaar en mondeling uitgevoer, in
plaas van die vorige skriftelike oefening. Verweerders met ’n lae inkomste kan
’n openbare verdediger in diens neem. Vir hierdie nuwe juridiese hervormings is
300 nuwe hofgeboue in talle Chileense stede landwyd opgerig.

Die Grondwetlike Hof (Tribunal Constitucional) is verantwoordelik vir die
monitering van die parlement se wette op ongrondwetlikheid.

Chili se buitelandse beleid word deur die president se politiek gekenmerk en
deur die ministerie van buitelandse sake bestuur. Sedert die vroeë dekades ná sy
onafhanklikheid het Chili altyd ’n aktiewe betrokkenheid by buitelandse sake
gespeel. Die buitelandse beleid word veral deur die lidmaatskap in
internasionale organisasies gekenmerk. Chili is ’n stigtingslid van die
Verenigde Nasies, Gemeenskap van Latyns-Amerikaanse en Karibiese Lande,
Organisasie van Amerikaanse Lande, Organisasie van Ibero-Amerikaanse Lande, Unie
van Suid-Amerikaanse Nasies, OPANAL en die Rio-groep. Daarbenewens het Chili in
1973 by die Beweging van Onverbonde Lande en in 2010 by die Organisasie vir
Ekonomiese Samewerking en Ontwikkeling (OESO) aangesluit en is tans ’n
geassosieerde lid van die Andesgemeenskap en Mercosur.

Danksy Chili se geassosieerde lidmaatskap by Mercosur kan dié land eie
handelsooreenkomste met ander lande sluit. Sulke ooreenkomste is onder andere
met die Europese Unie, Japan, Kanada, Meksiko, Nieu-Seeland, Suid-Korea, die
Verenigde State en die Volksrepubliek van Sjina gesluit.

Sedert Chili se demokratisering vanaf 1990 het dié land ’n aantal konflikte met
Argentinië en Peru opgelos wat die grenslyne by die Beagle-kanaal en die Fitz
Roy-massief betref. In teenstelling daarmee is die konflik met Bolivië oor
verlore grondgebied uit die Salpeteroorlog nog steeds onopgelos. As gevolg
daarvan is Bolivië die enigste land van die Amerikas waarmee Chili geen
diplomatiese betrekkinge onderhou nie. Eers ná die redding van 33 mynwerkers in
2010, waaronder daar een Boliviër was, het die presidente van beide lande vir
die eerste keer in dekades ontmoet.

Chili is een van Suid-Amerika se mees stabiele en welvarende nasies en voorste
Latyns-Amerikaanse land in menslike ontwikkeling, mededingendheid, inkomste per
kapita, globalisering, ekonomiese vryheid, en ’n lae persepsie van korrupsie.
Hoewel Chili volgens die Gini-koëffisiënt ’n hoë ekonomiese ongelykheid het, is
dit naby aan die plaaslike gemiddelde. Sedert Julie 2013 word Chili deur die
Wêreldbank as ’n "hoë-inkomste ekonomie" beskou.

In 2006 het Chili dié land met die hoogste nominale BBP per kapita in
Latyns-Amerika geword. Chili het die hoogste graad ekonomiese vryheid in
Suid-Amerika (posisie 7 wêreldwyd), vanweë sy onafhanklike en doeltreffende
regstelsel en omsigtige openbare finansiële bestuur. In Mei 2010 het Chili die
eerste Suid-Amerikaanse land geword wat by die OESO aangesluit het.
Belastinginkomste, gesamentlik 20,2% van die BBP in 2013, was die tweede laagste
onder die 34 OESO-lande en die laagste in 2010. Chili het ’n
ongelykheid-aangepasde menslike ontwikkelingsindeks van 0,661, in vergelyking
met 0,662, 0,680 en 0,542 onderskeidelik vir die naburige lande Uruguay,
Argentinië en Brasilië. In 2008 het net 2,7% van die bevolking van minder as $ 2
per dag geleef.

Die wêreldwye mededingendheidsverslag vir 2009–2010 beskou Chili as die 30ste
mees mededingende land in die wêreld en die eerste in Latyns-Amerika, heelwat
hoër as Brasilië (56ste), Meksiko (60ste) en Argentinië (85ste); dit het
sedertdien gedaal uit die top 30. Die Wêreldbank se "gemak om sake te
doen"-indeks lys Chili as 34ste in die wêreld soos op 2014. Die geprivatiseerde
nasionale pensioen-stelsel (AFP) het binnelandse beleggings aangemoedig en het
bygedra tot ’n geskatte totale binnelandse spaarkoers van ongeveer 21% van die
BBP.

Die mynbousektor is een van die hoekstene van Chili se ekonomie. As gevolg van
langdurige modernisering en beleggings het dié land die grootste
kopervervaardiger ter wêreld geword. Chili produseer tans sowat een derde van
die wêreldwye koperontginning, wat veral rondom die Atacamawoestyn in
Noord-Chili ontgin word. Verdere belangrike mynbouprodukte sluit in goud,
silwer, molibdeen, yster en steenkool.

Die wynboubedryf in Chili het ’n lang tradisie en die eerste wingerde in Chili
is reeds teen die middel van die 16de eeu deur die Spaanse veroweraars aangelê.
Volgens die Voedsel- en Landbouorganisasie is Chili in 2013 met 1 832 000 ton
die vyfde grootste wynvervaardiger ná lande soos Frankryk, Italië, die Verenigde
State en Spanje. Daarbenewens word in Chili ’n verskeidenheid van
landbouprodukte soos druiwe, appels, pere, uie, koring, mielies, hawer, perske,
knoffel, aspersies, boontjies, beesvleis, pluimvee, wol, vis en hout verbou.

Volgens die Wêreldtoerismeorganisasie (WTO) is Chili een van die mees besoekte
lande ter wêreld en die agste mees besoekte land in die Amerikas ná die
Verenigde State, Meksiko, Kanada, Argentinië, Brasilië, die Dominikaanse
Republiek en Puerto Rico. Volgens die Nasionale Diens van Toerisme (Sernatur)
besoek 2 miljoen mense elke jaar dié land. Die meeste van hierdie besoekers kom
van ander lande op die Amerikaanse vasteland, veral Argentinië; gevolg deur ’n
groeiende aantal van die Verenigde State, Europa, Brasilië asook Asiërs uit
Suid-Korea en die Volksrepubliek van Sjina.

Chili beskik oor ’n groot verskeidenheid natuurlike landskappe soos die
Mars-agtige landskappe van die hiperariede Atacamawoestyn, die gletsergevoede
fjorde van Patagonië, die wynlande by die Andes van die sentrale vallei en die
oerwoude van die Mere-distrik. Vuurland, Paaseiland en die
Juan-Fernández-eilandgroep, insluitende Robinson-Crusoe-eiland, behoort ook tot
die groot toeristetrekpleisters.

Dié land beskik oor ses Unesco-wêrelderfenisgebiede: die kerke van Chiloé
(2000), die Rapa Nui Nasionale Park (1995), Qhapaq Ñan – die Inka se padstelsel
(2014), die Historiese kwart van die hawestad Valparaíso (2003), Humberstone en
Santa Laura se salpeterwerke (2005) en Sewell se myndorp (2006).

Chili se vernaamste handelsvennote volgens uitvoer sluit in (2014): die
Volksrepubliek van Sjina (24,9%), die Verenigde State (12,8%), Japan (9,9%),
Brasilië (5,8%) en Suid-Korea (5,5%). Die ses vernaamste handelsvennote volgens
invoer is (2014): die Verenigde State (20,3%), die Volksrepubliek van Sjina
(19,7%), Brasilië (6,5%), Argentinië (5,0%) en Duitsland (4,0%).

Chili het in 2014 goedere ter waarde van $76,98 miljard uitgevoer, terwyl
goedere ter waarde van $70,67 miljard ingevoer is. Dié land het daarmee ’n
handelsoorskot van $6,31 miljard gehad. Grondstowwe, veral koper (53,6%) en
landbouprodukte soos wyn (2,4%), hout en vissery-produkte (4,5%) word
hoofsaaklik uitgevoer. Belangrike invoere sluit in masjinerie (21,9%), ru-olie
(17,5%), asook voertuigonderdele (16,3%).

Volgens Chili se sensus van 2012 het dié land ’n bevolking van sowat 16 342 000
gehad. Die bevolkingsgroei neem as gevolg van ’n dalende geboortesyfer sedert
1990 af. Daar word verwag dat Chili se bevolking tot 2050 tot sowat 20,2 miljoen
sal styg.

Volgens die amptelike skatting van 2015 het Chili ’n bevolking van sowat
18 000 000 gehad. Omstreeks 85% is in stedelike gebiede saamgetrek, waarvan 40%
in die metropolitaanse gebied van Santiago de Chile. Die grootste
bevolkingspunte volgens die 2012-sensus is Gran Santiago met ’n bevolking van
6 683 852, Gran Valparaíso met 930 220 en Gran Concepción met 922 491.

Chili se bevolkingsgroei word veral deur die lewensverwagting se skerp styging
geraak. In 2013 het die Chilene die hoogste lewensverwagting van alle
Suid-Amerikaners gehad. In 2009 was die gemiddelde lewensverwagting 78,4 jaar:
75,74 vir mans en 81,19 vir vroue.

Chili se bevolking is ’n mengsel van verskillende etniese groepe, hoofsaaklik
die afstammelinge van Europese setlaars wat ongeveer 52,7% van die bevolking
uitmaak. Golwe van Europese immigrante het in die laat 19de eeu en vroeë 20ste
eeu in Chili aangekom. Onder andere: Britte, Duitsers, Franse, Iere, Italianers,
Kroate, Nederlanders, Pole, Russe, Serwiërs en Spanjaarde, asook ’n kleiner
aantal immigrante uit die Midde-Ooste, waarvan veral Palestyne. Danksy Chili se
ekonomiese opswaai sedert 1990 het tale immigrante vanuit die buurlande
Argentinië (57 019), Bolivië (25 151), Colombia (27 411), Ecuador (16 357) en
Peru (103 624) na Chili gestroom.

Die oorspronklike bevolking van Indiane maak ongeveer 3,2% van die totale
bevolking uit, hoofsaaklik Mapuche.

Die amptelike en mees gebruikte taal in Chili is Spaans, wat castellano genoem
word. Met die Spaanse verowering van Chili het Spaans die lingua franca van
Chili geword, terwyl die inheemse tale minderheidstale geword het, met ’n paar
wat nou uitgesterf het of ernstig bedreig word. Sowat 15 miljoen Chilene gebruik
Spaans as hul moedertaal, gevolg deur omtrent 1,55 miljoen met Spaans as tweede
taal. Die Chileense Spaans verskil van die buurlandse Spaans in Suid-Amerika,
want finale lettergrepe en "s" klanke word dikwels verlaag en sommige konsonante
het ’n sagte uitspraak.

Die belangrikste inheemse tale is Aymara (20 000), Mapudungun (250 000), Quechua
(8 200) en Rapa Nui (2 600), waarvan Aymara en Quechua oorwegend in die noorde
en Mapuche in die suide van Chili gepraat word, terwyl Rapa Nui op Paaseiland
gepraat word. Duits word veral in die suide van Chili deur sowat 20 000
afstammelinge van Duitse immigrante gepraat.

Sedert die grondwet van 1925 is Chili ’n sekulêre staat wat godsdiensvryheid
waarborg. In 2015 vorm die Christendom (68%) die belangrikste godsdiens met
Rooms-Katolieke (55%) en Protestante (13%), gevolg deur 25% Agnostici en
Ateïste, asook 7% wat ander godsdienste aanhang.

Minderheidsgodsdiensgroepe sluit in die Oosters-Ortodokse Kerk, Kerk van Jesus
Christus van die Heiliges van die Laaste Dae, Jehovah se Getuies, die
Anglikaanse kerk, Baptisme en Sewendedag-Adventiste. Die inheemse
bevolkingsgroepe is veral aanhangers van Sjamanisme.

Die openbare godsdienstige vakansiedae in Chili sluit in Kersfees, Goeie Vrydag,
die fees van die Maagd van Karmelberg, die Fees van die Heiliges Petrus en
Paulus, Hemelvaartdag, Allerheiligedag en die Fees van die Onbevlekte
Ontvangenis. Die regering het onlangs 31 Oktober, Hervormingsdag, tot ’n
openbare vakansiedag verklaar, ter ere van die Protestantse kerke in dié land.

Die beskermheiliges van Chili is Jakobus die Meerdere en Onse Maagd van
Karmelberg (Santiago). In 2005 is Alberto Hurtado deur Pous Benediktus XVI
heilig verklaar en het sodoende Chili se tweede heilige ná Teresa van die Andes
geword.

Vanaf die tydperk tussen die vroeë landbou-nedersettings en die einde van die
Voor-Spaanse tydperk was die noorde van Chili ’n landstreek wat gekenmerk is
deur die Andes-kultuur wat beïnvloed is deur die Altiplano se tradisies wat
versprei het na die valleie aan die kus van die noorde, terwyl die suidelike
streke gebiede van die Mapuche se kulturele aktiwiteite was. Dwarsdeur die
koloniale tydperk ná die verowering en gedurende die vroeë Republikeinse tydperk
is dié land se kultuur oorheers deur alles wat Spaans is. Ander Europese
invloede, veral Engels, Frans en Duits, het in die 19de eeu begin en duur tot
vandag voort. Die Duitse immigrante het die Beierse styl in landelike
argitektuur en kookkuns in Chili se suide in stede soos Valdivia, Frutillar,
Puerto Varas, Osorno, Temuco, Puerto Octay, Llanquihue, Faja Maisan, Pitrufquén,
Victoria, Pucón en Puerto Montt ingevoer.

Chilene noem hul land país de poetas — "land van digters". Gabriela Mistral is
die eerste Latyns-Amerikaanse Nobelpryswenner vir die Letterkunde (1945). Chili
se mees bekende digter is Pablo Neruda, wat die Nobelprys vir Letterkunde (1971)
ontvang het en wêreldbekend is vir sy uitgebreide versameling werke oor romanse,
natuur en politiek. Sy drie hoogs gepersonaliseerde huise in Isla Negra,
Santiago en Valparaíso is gewilde toeristebestemmings.

Onder die lys van ander Chileense digters is Carlos Pezoa Véliz, Vicente
Huidobro, Gonzalo Rojas, Pablo de Rokha, Nicanor Parra en Raúl Zurita. Isabel
Allende is die bes verkopende Chileense skrywer, met 51 miljoen romaneksemplare
wat wêreldwyd verkoop is. Die romanskrywer José Donoso se roman The Obscene Bird
of Night word deur die kritikus Harold Bloom as een van die kanonieke werke van
die 20ste-eeuse Westerse literatuur beskou. Nog een internasionaal erkende
Chileense skrywer en digter is Roberto Bolaño wie se vertalings in Engels
uitstekende ontvangs deur kritici geniet.

Die geskiedenis van rolprente in Chili het aan die begin van die 20ste eeu met
die eerste Chileense film se vertoning in 1902 en die eerste Chileense speelfilm
wat in 1910 verskyn het, begin. Die oudste oorlewende speelfilm is El Húsar de
la Muerte (1925) en die laaste stille film was Patrullas de Avanzada (1931). Die
Chileense rolprentbedryf het in die laat 1940's en in die 1950's gesukkel, ten
spyte van sommige suksesse soos El Diamante de Maharajá. Die 1960's het die
ontwikkeling van die "Nuwe Chileense Film" met rolprente soos Three Sad Tigers
(1968), Jackal of Nahueltoro (1969) en Valparaíso, Mi Amor (1970) beleef. Na die
militêre staatsgreep van 1973 is die rolprentbedryf 'n knou toegedien, omdat
baie rolprentvervaardigers in nou ballingskap gewerk het. Dit het wel sy kop
opgelig na die einde van die diktatuur in 1989 se kant toe, met groot kritiese
sukses soos Johnny Cien Pesos (1993), Historias de Fútbol (1997) en Gringuito
(1998).

Suksesvolle rolprente het in die laat 1990's en vroeë 2000's verskyn soos El
Chacotero Sentimental: la película (1999), Sexo con Amor (2003), Subterra (2003)
en Machuca (2004), wat later wyd oortref is deur Stefan v/s Kramer (2012).

In die onlangse jare het Chileense rolprente gereelde verskynings op
internasionale filmfeeste en toekennings gemaak, soos No (2012) wat die eerste
Chileense rolprent geword het wat vir die Oscar as beste buitelandse rolprent
benoem is.

Musiek in Chili wissel van folklore oor gewilde tot klassieke musiek. Sy groot
geografie laat verskillende musiekstyle in die noorde, sentrum en suide van dié
land ontstaan, insluitende Paaseiland- en Mapuchemusiek. Die nasionale dans is
die cueca. ’n Ander vorm van ’n tradisionele Chileense lied, maar nie ’n dans
nie, is die tonada. Dit spruit uit die Spaanse koloniste se ingevoerde musiek
voort, en dit onderskei hom van die cueca deur ’n intermediêre melodiese artikel
en ’n meer prominente melodie.

Die jare tussen 1950 en 1970 het ’n wedergeboorte van die volksmusiek beleef wat
gelei is deur groepe soos Los de Ramón, Los Cuatro Huasos en Los Huasos
Quincheros, onder andere met komponiste soos Raúl de Ramón en Violeta Parra. In
die middel-1960's is inheemse musikale vorme vernuwe deur die Parra-gesin met
die Nueva canción Chilena, wat verband hou met politieke aktiviste en hervormers
soos Victor Jara, Inti-Illimani en Quilapayún. ’n Ander belangrike folk-sanger
en navorser oor folklore en Chileense etnografie is Margot Loyola. Daarbenewens
het verskeie rockgroepe soos Los Jaivas, Los Prisioneros, La Ley en Los Tres
internasionale sukses behaal. In Februarie word die jaarlikse musiekfeeste in
Viña del Mar aangebied.

Die Chileense kookkuns vorm ’n weerspieëling van dié land se topografiese
verskeidenheid met ’n verskeidenheid seekos, beesvleis, groente en vrugte.
Tradisionele resepte sluit in asado, cazuela, empanadas, humitas, pastel de
choclo, pastel de papas, curanto en sopaipillas.

Crudos is ’n voorbeeld van die mengsel kulinêre bydraes deur die verskillende
etniese invloede in Chili. Die rou gemaalde llama, mildelike gebruik van
skulpvis en rysbrood is weer afkomstig uit die inheemse Quechua se
Andes-kookkuns (alhoewel beesvleis deur Europeërs na Chili gebring is en ook nou
gebruik word in plaas van llama-vleis), suurlemoen en uie is ingebring deur die
Spaanse koloniste en die gebruik van mayonnaise en jogurt is deur Duitse
immigrante saam met bier ingebring.

Sokker is Chili se gewildste sport. Die Chileense nasionale sokkerspan het aan 9
uit die moontlike 20 FIFA Sokker-Wêreldbekers deelgeneem, insluitende dié van
1962, wat in Chili aangebied is, waartydens die nasionale span derde geëindig
het. Verdere goeie resultate wat deur die nasionale sokkerspan behaal is, sluit
in sewe eindstryde en twee titels by die Copa América (2015 en 2016), een
silwer- en twee bronsmedaljes by die Pan-Amerikaanse Spele, een bronsmedalje by
die Olimpiese Somerspele 2000 in Sydney en twee derdeplekke tydens die FIFA o/17
en o/20-toernooie. Chili lê tans in die vyfde plek (2015) van die
FIFA-wêreldranglys en is saam met Argentinië, Brasilië, Colombia en Uruguay, een
van die beste nasionale spanne in Suid-Amerika. Die top-liga binne Chili se
sokkerliga-stelsel vorm die Campeonato Nacional wat deur die IFFHS as die
negende sterkste nasionale sokkerliga in die wêreld beskou word. Die
belangrikste sokkerklubs is Colo-Colo, Universidad de Chile en Universidad
Católica. Colo-Colo is die land se suksesvolste sokkerklub, met beide die meeste
nasionale en internasionale kampioenskappe, insluitende die begeerde Copa
Libertadores Suid-Amerikaanse klubtoernooi. Universidad de Chile is die mees
onlangse internasionale kampioen (Copa Sudamericana 2011). Internasionaalbekende
sokkerspelers sluit in Iván Zamorano, Marcelo Salas, Elías Figueroa en Matías
Fernández.

Tennis is Chili se suksesvolste sport. Die nasionale span het die wêreldtoernooi
twee keer (2003 en 2004) gewen en het in die Davisbeker-eindstryd teen Italië in
1976 gespeel. Tydens die Olimpiese Somerspele 2004 het dié land goue en
bronsmedaljes in die mans-enkelspel en goud in die mansdubbelspel gewen. Marcelo
Ríos het in 1998 die eerste Latyns-Amerikaanse man geword wat die
nommer-een-plek in die ATP-ranglys bereik het. Anita Lizana het die VSA Ope in
1937 gewen en daarmee die eerste vrou van Latyns-Amerikaanse herkoms geword om
’n Grand Slam-toernooi te wen. Luis Ayala was twee keer naaswenner by die Franse
Ope en albei Ríos en Fernando Gonzalez haal die Australiese Ope se
mans-enkelspel-eindstryd. González het ook ’n silwermedalje in die enkelspel
tydens die Olimpiese Somerspele 2008 in Beijing gewen.

By die Olimpiese Somerspele spog Chili met ’n totaal van twee goue medaljes
(tennis), sewe silwermedaljes (atletiek, ruitersport, boks, skyfskiet en tennis)
en vier bronsmedaljes (tennis, boks en sokker). In 2012 het Chili het sy eerste
Paralimpiese Spele-medalje gewen (goud in atletiek).

Rodeo is Chili se nasionale sport en word in die landelike gebiede van dié land
beoefen. ’n Sport soortgelyk aan hokkie, chueca genoem, is deur die Mapuche
tydens die Spaanse verowering gespeel. Ski en sneeuplankry word in ski-sentrums
geleë in die Sentrale Andes en in suidelike ski-sentrums naby stede soos Osorno,
Puerto Varas, Temuco en Punta Arenas beoefen. Branderplankry is veral gewild by
sommige kusdorpe. Polo word in Chili professioneel beoefen en dié land het beide
die Polo-wêreldkampioenskap van 2008 en 2015 gewen.

Basketbal is ’n gewilde sport, waarin Chili ’n bronsmedalje in die eerste
FIBA-wêreldkampioenskap vir mans 1950 gewen het en ’n tweede bronsmedalje toe
Chili as gasheer vir die FIBA-wêreldkampioenskap 1959 opgetree het. Chili het in
1953 as gasheer vir die eerste FIBA-wêreldkampioenskap vir vroue opgetree en by
dié toernooi met die silwermedalje weggestap. San Pedro de Atacama is gasheer
vir die jaarlikse "Atacama Crossing", ’n ses-fase, 250 km (160 myl) lang wedloop
wat jaarliks sowat 150 deelnemers uit 35 lande lok. Die Dakar-tydren word sedert
2009 in beide Chili en Argentinië aangebied.



https://af.wikipedia.org/wiki/Switserland

Switserland (Duits: Schweiz, Frans: Suisse [sɥis(ə)], Italiaans: Svizzera
[ˈzviːtːsera], Romansch: Svizra [ˈʒviːtsrɐ] of [ˈʒviːtsʁɐ] luister
(hulp·inligting)), amptelik die Switserse Konfederasie (Duits: Schweizerische
Eidgenossenschaft, Frans: Confédération suisse, Italiaans: Confederazione
Svizzera, Romansch: Confederaziun svizra luister (hulp·inligting)), is 'n klein
landingeslote, federale staat in Sentraal-Europa, met Duitsland, Frankryk,
Italië, Oostenryk en Liechtenstein as aangrensende lande. Die land het 'n lang
tradisie van politieke en militêre neutraliteit, maar word dikwels vereenselwig
met internasionale samewerking aangesien dit die tuiste is van baie
internasionale organisasies.

Confoederatio Helvetica (CH), die Latynse weergawe van die amptelike naam, vermy
'n keuse tussen die vier amptelike tale. Die afkorting word op soortgelyke
manier gebruik – onder meer as Switserland se Internet-topvlakdomein, .ch.

Die bevolking van Switserland vorm geen etniese, taalkundige of godsdienstige
eenheid nie. Hul identiteit word gevorm deur hul gemeenskaplike geskiedenis, die
gemeenskaplike mites, die gemeenskaplike politieke oortuigings en beginsels (wat
onder meer die federalisme, direkte demokrasie en neutraliteit insluit), die
geografie en klein oppervlakte en ook die oortuiging dat hulle 'n uitsondering
in Europa vorm.

Die vroegste menslike nedersettings in die gebied van die huidige Switserland
dateer uit die vroeë Steentydperk. Maar eers na die laaste ystydperk het groter
getalle mense hulle in Sentraal-Switserland gevestig, veral in die gebiede
rondom mere waar nedersettings met paalhuise ontstaan het. Danksy die meer
gematigde klimaat was die landskappe van Switserland deur gemengde bosse, mere
en moeraslande in die sentrale dele en witdenneboom-bosse in die Alpegebied
gekenmerk. Die bosse het as natuurlike habitat vir rooi wild, bere, wolwe, wilde
perde en baie spesies van klein soogdiere gedien.

Vanuit die Geneefse Meer het die sogenaamde Megaliet-beskawing van Wes-Europa
ook na die sentrale gebiede van Switserland uitgebrei. Hierdie kultuur is na die
groot steenblokke of megaliete vernoem wat vir die bou van tafelvormige
grafkamers (sogenaamde dolmens of menhirs) gebruik is. Voorbeelde hiervan het in
Petit Chasseur, kanton Valais en in Auvernier in die kanton Neuchâtel bewaar
gebly. 'n Tweede groep immigrante, lede van 'n agrariese beskawing, het vanuit
Suid-Duitsland na Oos-Switserland gemigreer.

In die Bronstydperk (vanaf omstreeks 1800 v.C.) is koper in Valais en Grisons
(Graubünden) ontgin. Vanaf 1100 v.C. het talle nedersettings, wat meestal beperk
was tot kleiner stamgroepe, langs die oewers van mere bestaan. Argeologiese
opgrawings het duisende artefakte opgelewer waarvan talle blykbaar uit ander
dele van Europa ingevoer is. Daarnaas het nedersettings ook in heuwellande en in
die Alpebergreeks ontstaan.

Die Keltiese Helvetiërs wat hulle omstreeks 100 v.C. in die gebied tussen Jura
en Alpe gevestig het, was die naamgewers van Helvetia wat in 58 v.C. deur Gaius
Iulius Caesar verower en by die Romeinse Ryk ingelyf is. In 15 v.C. het ook die
Raetiërs wat die Oos-Alpegebied bewoon het, onder Romeinse bewind gekom.

In die tydperk tussen die 3de en 6de eeu n.C. het Germaanse stamme hulle in die
gebied gevestig. Die Boergondiërs het omtrent 445 vanuit die suidweste van die
land uitgebrei en naas Wallis 'n gebied verower wat tot by die Aare-rivier
gestrek het. Hulle is deur die inheemse bevolking geassimileer. Ook gebiede soos
Ticino en Graubünden is nie deur die Germaanse migrasie geraak nie, terwyl die
res van die land uiteindelik deur Alemanniese stamme verower is en sedertdien by
die Germaanse taalgebied behoort. Die huidige taalgrense het meer of min in
hierdie vroeë periode ontstaan.

In die 6de eeu is die huidige staatsgebied by die Frankiese Ryk ingesluit. In
843 is die oostelike Switserland by die Heilige Romeinse Ryk ingelyf, in die
11de eeu ook die weste van die land. Desondanks het 'n aantal selfregerende
geweste begin ontwikkel, terwyl twee gebiede – Uri en Schwyz – saam met enkele
stedelike nedersettings die status van Ryksvryheid verwerf het.

Die legendariese stigting van die Switserse Federasie – aanvanklik 'n koalisie
van drie kantonne wat hulle teen die bewind van die Huis Habsburg verset het –
het op 1 Augustus 1291 op die Rütli-weiveld plaasgevind, en Switserland pronk
dus met 'n demokratiese regeringstelsel wat meer as 700 jaar oud is. Die eerste
dag in Augustus word nog steeds as die Nasionale Dag van Switserland (Duits:
Bundesfeier, Frans: Fête nationale) herdenk.

Switserland was danksy Johannes Calvyn in Genève en Ulrich Zwingli in Zürich een
van die sentrums van die Reformasie, wat die konfederasie in godsdienstige opsig
verdeel en 'n periode van politieke en godsdienstige konflikte ingelui het. Die
Switserse Katolieke het onder die leiding van die Vier Woudkantonne 'n
Protestantse leër verslaan, en die Rooms-Katolieke godsdiens van die kantonne
Fribourg, Luzern, Schwyz, Solothurn, Unterwalden, Uri en Zug is in die Verdrag
van Kappel in 1531 erken. Ten spyte van sy godsdienstige verdeling het
Switserland gedurende die Dertigjarige Oorlog sy neutraliteit bewaar. Terwyl
Duitsland verwoes was, het Konfederasie 'n welvarende gebly en met die Vrede van
Münster (Wesfale) in 1648 ook volle onafhanklikheid van die Heilige Romeinse Ryk
verkry.

Gedurende die Franse Rewolusie het Switserland enkele jare onder Franse bewind
gekom en het in 1798 'n nuwe politieke bedeling onder die naam Helvetiese
Republiek gekry. Die Kongres van Wene het in 1848 Switserland se onafhanklikheid
erken en sy neutraliteit gewaarborg.

Terwyl 'n aantal kantonne intussen ten gunste van 'n federale eenheidsstaat was,
het die konserwatiewe Rooms-Katolieke kantonne die voorkeur aan 'n losse
konfederasie met vrywillige ooreenkomste tussen die verskillende kantonne gegee.
Die konflik het tot 'n aantal skermutselings en in November 1847 selfs tot 'n
kortstondige burgeroorlog tussen die konserwatiewe Rooms-Katolieke (Sonderbund)
en progressiewe Protestantse kantonne gelei.

Die huidige Switserse bondstaat met Bern as sy administratiewe setel is ná die
nederlaag van die konserwatiewe Sonderbund-kantonne in 1848 gestig en bestaan
tans uit 26 kantonne. Die Switserse grondwet van 1848 is in baie opsigte op die
model van dié van die Verenigde State geskoei – met 'n tweekamer-parlement as
"Federale Vergadering" (Bundesversammlung of Assemblée fédérale) wat uit 'n Huis
van Afgevaardigdes (Nationalrat of Conseil National) en 'n Raad van State
(Ständerat of Conseil des États as verteenwoordiging van die kantonne) bestaan.
Die Federale Vergadering as wetgewende gesag verkies die Federale Raad
(Bundesrat of Conseil fédéral) met sewe lede as uitvoerende gesag. 'n Federale
hof het die laaste sê oor regeringsbesluite.

Switserland het sy neutraliteit in die Eerste en Tweede Wêreldoorlog bewaar en
ook nie by die Europese Unie aangesluit nie. Dit het wél in 1960 'n lidstaat van
die Europese Vryehandelsooreenkoms (EFTA) geword en in 2002 by die Verenigde
Nasies aangesluit.

Switserland word in vyf geografiese gebiede verdeel wat onder meer ten opsigte
van klimaattoestande duidelik van mekaar verskil: Die Jura, die Middelland, die
Vooralpe, die Alpe en die gebied suid van die Alpe.

Die Middelland beslaan die gebied tussen Jura en Alpe of sowat 30 persent van
Switserland se oppervlakte. Dit strek oor 'n afstand van 300 kilometer van die
Meer van Genève tot by die Bodenmeer, met 'n wydte van tussen 40 kilometer in
die weste en 70 kilometer in die ooste. Die hoogste bergspitse is die Napf op
1 408 meter bo seevlak.

Daar is 74 berge op 'n hoogte van meer as 4 000 meter bo seevlak. Hiervan lê 55
binne die landsgrense en 19 in die Switsers-Italiaanse grensgebied. Die twaalf
hoogste berge van Switserland lê almal in die kanton Valais (Wallis). Die
Dufour-bergpiek in die Monte-Rosa-massief is die hoogste punt in Switserland op
4 634 meter, alhoewel dit gedeeltelik op Italiaanse gebied lê. Die berge van
Valais spog met 'n aantal ander superlatiewe soos die grootste gletsers en die
berg Weisshorn, wat vanweë sy piramidevormige bergpiek as een van die mooiste in
die Alpe beskou word.

Die hoogste berg wat volledig in Switserland lê, is die Dom tussen Zermatt en
Saas-Fee op 'n hoogte van 4 545 meter. Die bekendste berg van Switserland is
nogtans die Matterhorn suid van Zermatt op 'n hoogte van 4 478 meter bo seevlak.

Die bergpieke van die Eigner (3 970 meter), Mönch ("Monnik", 4 107 meter) en
Jungfrau ("Jonkvrou", 4 158 meter) vorm 'n bekende groep in die Bernse Boland
(Berner Oberland). Die hoogste piek in die kanton Bern is die Finsteraarhorn
(4 274 meter).

Die grootste meer van Switserland is die Meer van Genève aan die Frans-Switserse
grens (580,03 vierkante kilometer, waarvan sestig persent in Switserland lê).
Die tweede grootste meer is die Bodenmeer wat aan Duitsland en Oostenryk grens
(536 vierkante kilometer). 23,73 persent van sy oewerlyn is Switserse gebied.
Die Lago Maggiore aan die Switsers-Italiaanse grens vorm met 'n hoogte van 193
meter bo seevlak die laagste punt van Switserland. 19,28 persent van sy
oppervlak lê in Switserland.

Die bekendste mere wat uitsluitlik in Switserland geleë is, is die Meer van
Neuchâtel (215,2 vierkante kilometer), die Vierwoudstrekemeer (Duits:
Vierwaldstättersee) (113,72 vierkante kilometer) en die Zürichmeer (88,17
vierkante kilometer).

Twee groot riviere van Europa, die Ryn en Rhône, het hulle oorsprong in die
Switserse Gotthard-bergmassief. Met die uitsondering van die riviere in Engadin
en Ticino mond die meeste Switserse riviere in die Ryn, Rhône of Donau. Die
Ticinorivier mond in die Italiaanse Po uit.

Die Ryn loop deur die Rynvallei, waar hy ook die grenslyn met Liechtenstein en
die Oostenrykse deelstaat Vorarlberg tot by die Bodenmeer vorm. Naby die Duitse
stad Konstanz verlaat die rivier die meer en vorm die Duits-Switserse grens –
met uitsondering van die kantonne Schaffhausen en Basel-Stadt, wat albei
gedeeltelik ten noorde van die Ryn lê. Die Rynval (Duits: Rheinfall) in
Schaffhausen is die grootste waterval in Middel-Europa. Die Switserse loop van
die Ryn het 'n totale lengte van 375 kilometer.

Mis tree veral gedurende die lente en herfs in die Middelland op. Tipiese winde
is die Bise ('n koue noord-oostelike wind) en die Föhn ('n warm valwind).

Die naam Schwyz is moontlik afgelei van Suito, 'n Alemanniese stamhoof of
leërvoerder, wat hom volgens ou legendes aan die voet van die Mythenbergreeks
gevestig het. Schweiz is die Nieuhoogduitse variant van die Alemanniese Schwyz.

Toe die troepe van die Switserse Konfederasie oorlog teen die Habsburgers gevoer
het, het die troepe van die kanton Schwyz 'n besonder belangrike rol gespeel.
Hulle het ook elders in Europa groot aftrek gekry as huursoldate. Ná die Slag
van Sempach in die jaar 1386 het die naam Swiz of Sweiz legendaries geword, en
die Duitse en Oostenrykse kroniekskrywers het begin om na alle inwoners van die
Konfederasie as "Switsers" te verwys. Die eerste historiese bron is 'n
regsdokument van koning Sigismund uit die jaar 1415 waarin na "Switsers" verwys
word.

In die 18de eeu begin die kroniekskrywer Johannes von Müller die term "Switserse
Eedgenote" te gebruik, en hierdie naam is in die sogenaamde Mediasiegrondwet van
die jaar 1803 vir die eerste keer ook amptelik gebruik. Die naam Helvetiese
Republiek, wat deur Napoléon Bonaparte versin is, is vervang deur "Switserse
Konfederasie".

Met 'n nominale per capita-inkomste van 71 000 CHF in 2012 word Switserland by
die welvarendste lande ter wêreld gereken, terwyl die Switserse ekonomie met 'n
bruto binnelandse produk (BBP) van 593 miljard CHF (482 miljard €) in 2012 die
agste grootste in Europa was.

Sy ekonomie het ook in 'n geglobaliseerde wêreld hoogs mededingend gebly – die
Geneefse World Economic Forum (WEF) het Switserland in 2012 in sy jaarliks
gepubliseerde Global Competitiveness Index weer in die eerste plek geplaas – nog
voor Singapoer, Swede en Finland. Switserland se werkloosheidsyfer was in
Januarie 2013 met 3,4 persent een van die laagstes in Europa. Die inflasiekoers
was negatief met -0,7 persent.

Switserland het sy ekonomiese welvaart aan sy veelsydige, uitvoergerigte
nywerheid- en hoëtegnologiesektor asook sy toekomsgerigte dienstesektor te
danke. Vier van die wêreld se honderd grootste multinasionale maatskappye het
hulle hoofkwartiere in Switserland: die bank Credit Suisse, die
voedselvervaardiger Nestlé asook Novartis en Roche, twee bekende ondernemings
uit die chemiese en farmaseutiese bedryf. Naas multinasionale maatskappye word
die Switserse ekonomie deur innovatiewe klein en middelgroot ondernemings
oorheers wat 90 persent van alle maatskappye en twee derdes van die Switserse
mannekrag verteenwoordig.

Daarenteen speel masjienbou en voedselverwerking steeds 'n sentrale rol, waarby
ondernemings soos Asea Brown Boveri (ABB) en Nestlé tot multinasionale
maatskappye gegroei het. In 2008 het die industriële waardeskepping van
Switserland persentasiegewys dieselfde vlak soos dié van Duitsland bereik en
intussen by dié van Japan verbygesteek. Hierdie prestasie is aan die
grootskaalse vervaardiging van hoogwaardige goedere soos geneeskundige
tegnologie, farmaseutiese produkte, presisie-meetinstrumente of luukse-horlosies
te danke.

Switserland se industriële produksie is met 'n jaarlikse waarde van sowat
VSA$100 miljard aansienlik groter as dié van België, Noorweë of Swede en
vergelyk goed met dié van die Republiek van Sjina (Taiwan) en Nederland. Per
capita is dit selfs die hoogste ter wêreld met sowat VSA$12 000, nog voor Japan
met $8 600 en Duitsland met $7 700.

Boerderye in bergagtige gebiede spits hulle oorwegend op veeteelt en
melkproduksie toe, terwyl boere in die Mittelland veral graan, aartappels en
suikerbeet verbou. Die vrugtebedryf is in Oos-Switserland en Wallis (Valais)
gekonsentreer, terwyl in die Romandie wynbou 'n belangrike speel. Die Switserse
landbousektor word tans nog deur geïntegreerde (konvensionele) landboumetodes
oorheers, tog het die ekologiese landbou in die afgelope dekades steeds
belangriker geword en verteenwoordig intussen nege persent van die Switserse
landbouopbrengs. Geneties veranderde gewasse word – behalwe vir
navorsingsdoeleindes – in Switserland nie verbou nie.

Die land beskik nie oor noemenswaardige natuurlike hulpbronne nie, en mynbou is
beperk tot die ontginning van kies, kalk, klei, graniet en sout. Waterkrag is 'n
beduidende bron van hernubare energie – meer as 500 waterkragsentrales voorsien
in sowat twee derdes van Switserland se elektrisiteitsbehoefte.

Spoorweë het as vervoermiddel 'n sentrale rol by die ontwikkeling van
Switserland tot 'n moderne nywerheidsland en dienste-ekonomie gespeel. Talle
tegniese en ekonomiese prestasies word met die bou van spoorweë in die dikwels
moeilike Switserse bergterrein verbind, terwyl die maatskaplike ontwikkelinge
wat daaruit voortgespruit het die moderne Switserse samelewing gevorm het. Om
ekologiese redes neem spoorweë ook in die huidige vervoerbeleid van Switserland
'n sentrale plek in.

Switserland is 'n lidstaat van 'n groot aantal internasionale organisasies. Dit
was in 2002 een van die laaste lande wat by die Verenigde Nasies (VN) aangesluit
het, maar ook die eerste staat waar die VN-lidmaatskap deur die bevolking in 'n
referendum goedgekeur is.

Switserland is tans ook 'n lid van die Organisasie vir Veiligheid en Samewerking
in Europa (OVSE) en die Raad van Europa en het ook die Europese
Vryehandelsooreenkoms (EVA) en die Kyoto-protokol onderteken. Die land beywer
hom ook vir die menseregte, onder meer deur sy lidmaatskap in die VN se
Menseregteraad.

Switserland het nie by die Europese Unie (EU) aangesluit nie, alhoewel daar 'n
aantal tweesydige ooreenkomste met die EU bestaan. Daar is baie samewerking op
die gebied van navorsing, en Switserland is een van die stigterslede van die
CERN, die Europese Organisasie vir Kernnavorsing wat navorsing in verband met
elementêre deeltjies doen. Genève huisves die CERN se navorsingsentrum.

Vanaf 1658 het enkele Switsers in diens van die Nederlandse Verenigde
Oos-Indiese Kompanjie (VOIK) 'n tyd lank in die Kaapkolonie vertoef, terwyl
ander hulle later as boere aan die Kaap gevestig het. Jean Pierre Pury wat in
1713 'n besoek aan die Kaap gebring het, het 'n bydrae tot die vestiging van die
Suid-Afrikaanse wynboubedryf gelewer.

In die 19de eeu het Switserse koop- en ambagsmanne, kroegbase en ingenieurs, wat
onder meer by die bou van spoorweë betrokke was, hulle in Suid-Afrika gevestig.
Die ontdekking van diamante- en goudvelde het meer Switserse immigrante na die
Kaap gelok. Arnold Theiler het saam met enkele landgenote 'n waardevolle bydrae
tot veeartsenykundige navorsing in Suid-Afrika gelewer.

Gedurende die Tweede Vryheidsoorlog (1899–1902) het ook Switsers by die
Boeremagte aangesluit. Die Britse oorlogvoering het in Switserland baie kritiek
uitgelok en politieke betrekkinge met Londen vertroebel. Die Switserse Rooi
Kruis en enkele gereformeerde kerke het humanitêre hulp aan Afrikaners verskaf.
Nadat Afrikanermagte 'n nederlaag gely het, het die president van die
Zuid-Afrikaansche Republiek (Transvaal), Paul Kruger, hom as balling in
Switserland gevestig. Hy is hier in 1904 in Clarens, 'n stadsdeel van Montreux,
oorlede.

Gereformeerde Switserse Christene het reeds vanaf 1831 as sendelinge van die
Paryse en Baselse Sendinggenootskap na Suid-Afrika gereis. Switserse sendingwerk
is vanaf 1875 deur die Vrykerk van die kanton Vaud en geloofsgenote uit Genève
en Neuchâtel (Neuenburg) gedoen. In landelike gebiede het die Switsers vanaf
1879 hospitale en vanaf 1906 ook skole gestig. Soortgelyke instellings vir
mynwerkers in Pretoria en Johannesburg het vanaf respektiewelik 1897 en 1904
ontstaan.

Switserse diplomatieke sendings is in Pretoria (1887–1895 konsulaat, vanaf 1952
sending, sedert 1960 ambassade), Johannesburg (konsulaat vanaf 1895, 1899–1918
verteenwoordiging deur die Duitse konsul, 1925–1952 en sedert 1959
konsulaat-generaal) en Kaapstad (konsulaat sedert 1916) geopen.

Een van die eerste Switserse ondernemings wat aanlegte in Suid-Afrika geopen
het, was Bally wat vanaf 1921 skoene plaaslik vervaardig het. Later het
maatskappye soos Nestlé gevolg. Nestlé se kondensmelkfabriek was die grootste in
Suid-Afrika. In 1931 is ook 'n sjokoladefabriek gebou, en in 2006 het Nestlé se
Suid-Afrikaanse dogtermaatskappy reeds werk aan meer as 4 000 Suid-Afrikaners
verskaf. 'n Ander Switserse sjokoladeprodusent, Suchard, het tussen 1949 en 1960
'n kleiner aanleg in die land bedryf.

Holderbank, 'n Switserse sement- en boumateriaalvervaardiger, het in 1938 tot
die Suid-Afrikaanse mark toegetree. Met 4 300 werknemers het dié maatskappy in
die 1980's reeds meer as 'n derde van die Suid-Afrikaanse sementproduksie
opgelewer. Ook die plaaslike eternietmark is deur Switserse vervaardigers
oorheers, met ondernemings soos Everite (gestig in 1942) en Anglo-Alpha. Ander
belangrike Switserse ondernemings met filiale aan die Kaap was Alusuisse
(aluminium), Brown Boveri (elektriese ingenieurswese), Ciba-Geigy, Roche, Sandoz
(chemiese en farmaseutiese produkte), Schindler (hysbakke), Luwa (lugreëling en
verwarming), Oerlikon-Bührle (masjienbou) en Sulzer (tekstielmasjiene en
mynpompe). In 1988 het Switserse ondernemings altesaam 17 000 Suid-Afrikaanse
werknemers in diens gehad.

Die drie grootse bankmaatskappye in Switserland, Schweizerische Kreditanstalt,
Schweizerischer Bankverein en Schweizerische Bankgesellschaft (SBG) het vanaf
1946 sake in Suid-Afrika gedoen. Suid-Afrikaanse staatsobligasies is reeds vanaf
1910 in Switserland uitgereik. In 1952 het Suid-Afrika se grootste
diamanteprodusent die monopolie van Londense handelaars op diamantinvoere
deurbreek en 'n ooreenkoms met SBG oor diamantuitvoere na Switserland gesluit.
Die land het sodoende veral in die 1980's as 'n belangrike sentrum van die
internasionale diamantehandel gefungeer. Die drie groot Switserse banke het in
1968 as goudinvoerders saamgesluit, en vervolgens is meer as die helfte van
Suid-Afrika se goudproduksie na Switserland uitgevoer. Switserse banke se
sakebedrywighede aan die Kaap het hul hoogtepunt in 1984 met 'n jaarlikse omset
van meer as 4 miljard frank bereik.

Elkeen van die kantonne beskik oor sy eie grondwet, wetgewende mag, regering en
howe. Die meeste kantonale parlemente is eenkamerstelsels met tussen 58 en 200
setels. 'n Klein aantal van parlemente word deur sogenaamde Landsgemeinden
gevorm, dit wil sê 'n vergadering van alle burgers wat oor wetsake besluit neem.
Vroue het in enkele kantonne eers in 1971 stemreg by die vergaderings gekry.

Sedert die stigting van die Franssprekende kanton Jura in 1978 is daar geen nuwe
kantonne meer geskep nie. Volgens die grondwet van 1999 is daar amptelik 26
kantonne. Die aantal state wat 'n rol speel by die verkiesing van die Eerste
Kamer (Duits: Ständerat, Frans: Conseil des États) van die Switserse
Konfederasie en die stemming by federale wetsontwerpe, beloop egter 23: Die
kantonne Unterwalden, Appenzell en Basel bestaan elkeen uit twee halfkantonne.
Unterwalden word verdeel in Obwalden en Nidwalden, Appenzell in
Appenzell-Innerrhoden en Appenzell-Ausserrhoden en Basel in Basel-Stad en
Basel-Landschaft.

Sedert die begin van die 20ste eeu het die Switserse bevolking meer as verdubbel
– van 3,3 miljoen in 1900 tot 8,05 miljoen in Maart 2013. Die hoogste
bevolkingsgroei het in die twee dekades tussen 1950 en 1970 plaasgevind, terwyl
dit in 2006 tot 0,6 persent verswak het. Hierdie groei was in 2006 enersyds aan
'n geboorteoorskot van 13 100 (73 600 geboortes en 60 500 sterfgevalle) en
andersyds aan 'n immigrasie-oorskot van 35 000 persone te danke. As gevolg van
laer geboortesyfers het die persentasie inwoners wat minder as 20 jaar oud was
tot 21,7 (2000: 23,1%) gedaal, terwyl 16,2 persent van die bevolking ouer as 64
jaar was. Die lewensverwagting van Switserse vroue by geboorte was in 2005 83,9,
dié van mans 78,7 jaar.

'n Baie groot persentasie van die Switserse bevolking is van buitelandse herkoms
– 22,4 persent of 1,815 miljoen in 2010. Hiervan behoort 1,48 miljoen tot die
eerste generasie van immigrante. Die aantal buitelanders van die tweede
generasie met tenminste een Switsers-gebore ouer het in 2006 126 000 beloop,
terwyl daar 14 000 buitelanders van die derde generasie in Switserland gewoon
het. Sowat 'n tiende van die huidige bevolking met 'n Switserse paspoort is
ingeburgerde immigrante. Die aantal Duitsers in Switserland het in 2006 met
25 000 immigrante die vinnigste gegroei en beloop tans 172 600. Ander belangrike
groepe buitelanders is Italianers (291 684 in 2006), Serwiërs (190 794),
Portugese (173 477) en Turke (73 861). In 2011 was 28,2 persent van die
ekonomies aktiewe bevolking van buitelandse herkoms.

Die aantal Switserse burgers wat in die buiteland bly, het in 2006 met 645 010
'n nuwe rekordvlak bereik. Hiervan het 460 065 dubbelburgerskap gehad. 60,5
persent van alle Switserse burgers in die buiteland was in lande van die
Europese Unie woonagtig, waarvan 171 732 in Frankryk en 72 384 in Duitsland,
11,2 persent in die Verenigde State, 5,6 persent in Kanada en 3,3 persent in
Australië.

22,5 persent van die Switserse bevolking (of 21 persent van die burgers met
Switserse nasionaliteit en 18 persent van die buitelanders) is Franstalig, veral
in die westelike gebiede van die land, die sogenaamde Suisse romande (Romaanse
Switserland of Romandie). Switserse Frans verskil nouliks van Frankryk se
Standaardfrans. Italiaans is die taal van die kanton Ticino en vier suidelike
valleie van Graubünden (Grisons), met sowat 8,1 persent van die bevolking.

Van die inheemse Switserse bevolking was in 2010 38,8 persent Rooms-Katolieke,
30,9 persent Gereformeerdes, 4,5 persent was aanhangers van Islamitiese
gemeenskappe, en 20,1 persent was ongebonde. Van die buitelanders was 44 persent
Rooms-Katoliek, 5 persent Gereformeerdes, 17 persent aanhangers van Ortodokse
kerke, 18 persent Moslems en 2 persent ongebonde.

Hierdie verdeling was die resultaat van die godsdienstige oorloë in die 16de
eeu, waarvolgens die godsdiens van die plaaslike bevolking deur die owerhede
bepaal is (cuius regio, eius religio - "die heerser se godsdiens" is ook aan sy
onderdane opgedwing). Pariteit, dit wil sê die gelyktydige voorkoms van die
Protestantse en Rooms-Katolieke geloof in een kanton, was 'n uitsondering en het
net in Toggenburg, in deelgebiede wat aan die Konfederasie onderdanig was
(Aargau, Thurgau en Echallens) en in 'n aantal dorpe in Grisons en Glarus
voorgekom.

Die Christkatolieke of Oud-Katolieke Kerk is meesal beperk tot
Noordwes-Switserland. 0,33 persent van die Switserse bevolking is Boeddhiste –
een van die grootste persentasies in Europa.

Die nasionale uitsaaikorporasie van Switserland, SRG SSR idée suisse, saai tans
ses televisiekanale uit, waarvan twee elk vir die Duitse (SF 1 en SF zwei),
Franse (Télévision Suisse Romande, TSR1 en TSR2) en Italiaanse (TSI 1 en TSI 2)
taalgebied. In die Duitse taalgebied word 'n bykomende nuuskanaal (SF info)
uitgesaai. Alle ses televisiekanale kan ook via die satelliet Hotbird opgevang
word.

Ter bevordering van die Retoromaanse taal bied die eerste kanaal van die
Duitssprekende taalgebied daagliks twee kort programme van Televisium Rumantscha
aan. 'n Bykomende kanaal, HD suisse, saai sedert 2007 programme in HDTV (hoë
resolusie met 720p) uit.

Alle televisiekanale van SRG SSR idée suisse word deur middel van lisensiegelde
en advertensies gefinansieer.

Privaat televisiekanale wat orals in Switserland opgevang kan word, sluit Star
TV, U1 TV en 3+ in. Die musiektelevisiekanaal VIVA word in byna alle
kabeltelevisie-netwerke van die Duitssprekende landsdeel aangebied. Daarnaas
word 'n aantal plaaslike televisiekanalekanale uitgesaai, maar ook programme uit
die buurlande word via kabeltelevisie versprei. Met die uitsondering van
streekkanale kan byna alle Duitse en Oostenrykse televisiekanale ook in
Switserland opgevang word.

Privaat Duitse televisiekanale soos RTL Television, Sat.1, kabel eins en
ProSieben saai hul programme in die Duitssprekende gebied met Switserse
advertensies en 'n klein aantal programme wat vir die Switserse mark geproduseer
word (soos byvoorbeeld Switserse sokker), uit.

Streeksgebonde privaat radiostasies saai kommersiële programme uit. Maar daar is
ook 'n verskeidenheid privaat uitsaaiers wat hulle op kultuur en musiek buite
die hoofstroom toespits. Hierdie stasies het hul eie vereniging, die Union
nicht-kommerzorientierter Lokalradios (UNIKOM), in die lewe geroep.

Die Switserse rolprentbedryf het in vergelyking met ander Europese lande
betreklik laat begin ontwikkel. Eers vanaf die 1930's kon daar sprake wees van
'n selfstandige Switserse filmkuns, veral danksy die immigrasie van toegewyde
kunstenaars en ondernemers. Sleutelfigure in die vroeë tydperk van klankfilms
tot omstreeks 1950 was die Oostenryks-gebore Lazar Wechsler wat die
rolprentmaatskappy Praesens-Film gestig het – destyds die enigste
noemenswaardige rolprentvervaardiger, en Leopold Lindtberg, sy produktiefste en
suksesvolste regisseur. Aan Praesens-Film is altesaam vier Academy Awards
(Oscars) asook pryse op alle belangrike internasionale filmfeeste toegeken.

Een van die bekendste Switserse rolprente is Die Schweizermacher, 'n ironiese
komedie oor Switserse amptenare wat by die inburgeringprosedure van buitelandse
immigrante betrokke is, en die toegewyde pogings van buitelanders om by die
Switserse leefstyl en dialek aan te pas. Ander suksesvolle komedies wat plaaslik
vervaardig is, sluit Daniel Schmid se Beresina oder Die letzten Tage der Schweiz
en Urs Odermatt se Gekauftes Glück in.

Daarenteen skets Fredi M. Murer se werk Höhenfeuer 'n meer ernstige agtergrond –
insestuese verhoudings in afgeleë berggebiede. Ook Yves Yersin se film Kleine
Fluchten speel teen 'n landelike agtergrond af.

In 1991 is Xavier Koller se rolprent Reise der Hoffnung, waarin 'n Koerdiese
vlugtelinggesin 'n beter heenkome in Switserland probeer vind, met 'n Academy
Award bekroon. Ook ander produksies, waarby Switsers betrokke was, het
internasionale sukses behaal. So het Halle Berry wat die hoofrol in die
Switserse regisseur Marc Forster se rolprent Monster's Ball vertolk het, 'n
Academy Award as beste aktrise ontvang. Meer onlangse rolprente wat kommersieel
suksesvol was, sluit Achtung, fertig, Charlie, Mein Name ist Eugen en Grounding
– Die letzten Tage der Swissair in.

Die rolprentvervaardiger Arthur Cohn is tans die suksesvolste Switser in die
internasionale rolprentbedryf. Cohn is al vier keer vir 'n Academy Award
genomineer en het drie Awards in die kategorie "Beste doklumentêr" ingepalm.

Die Switserse Filmprys word jaarliks in laat Januarie tydens die filmfees
Solothurner Filmtage toegeken. Die bekendste internasionale filmfees in
Switserland word jaarliks in Augustus in Locarno in die Kanton Ticino gehou.
Sedert 2005 het ook Zürich sy eie filmfees, die Zurich Film Festival.

Op die vooraand van die Eerste Wêreldoorlog was daar 'n behoefte aan 'n nuwe
nasionale konsensus oor die taalgrense heen. Rossel en Henri Ernest Jenny se
werk Geschichte der schweizerischen Literatur wat in 1910 in twee boekdele
gepubliseer is, het die literêre eenheid van Switserland en die gemeenskaplike
gees en ideale van die verskillende taalgebiede beklemtoon – 'n sienswyse waarna
as "literêre Helvetisme" verwys is en wat kritiek deur sommige deskundiges
uitgelok het. So het die essayis en literêre kritikus Edmond Gilliard
(1875–1969) taal as die fundamentele en belangrikste kriterium beskou en die
gedagte van 'n selfstandige Franstalige literatuur in Vaud bevorder (Du pouvoir
des Vaudois, 1926). Die publisis en professor in Italiaanse letterkunde Arminio
Janner (1886–1949) het daarna verwys dat daar wél skrywers in Ticino is, maar
dat daar geen sprake kan wees van die "literatuur van Italiaanssprekende
Switserland".

Die opkoms van totalitêre ideologieë in Europa het in die 1930's binne die
bestek van "geestelike landsverdediging" weer eens die gedagte van 'n nasionale
Switserse literatuur laat ontstaan. In die vroeë 21ste eeu word die kulturele
waarde van meertaligheid in Switserland algemeen erken, maar nogtans 'n
onderskeiding gemaak tussen nasionale en literêre identiteit.

Die middeleeuse digkuns word volgens taalhistoriese kriteria in drie literêre
tydperke verdeel. Aan die beginpunt van die Oudhoogduitse en
Vroeg-Nieuhoogduitse periode tussen omstreeks 700 en 1150 staan 'n reeks glosse,
woordeboeke, teologiese werke, vertalings en Bybeluitgawes en -bewerkings in
Oudhoogduits wat tussen 750 en 900 deur monnike in die klooster van St. Gallen
geskep is. Die enigste skrywer wat in hierdie vroeë periode met volksliteratuur
verbind word, was Notker die Duitser wat sy werke omstreeks 1000 geskryf het.
Min ander werke van belang het in Oudhoogduits ontstaan. Naas die heldegedigte,
wat deel van die mondelingse literêre tradisie uitgemaak het, is slegs een werk
in Latyn oorgelewer. In Waltharius wat heel waarskynlik in die klooster van St.
Gallen ontstaan het, is motiewe uit die Germaanse epiek vir geleerde gehore
bewerk.

Die tweede literêre periode van middeleeuse Duitstalige literatuur (omstreeks
1150 tot 1350) word onderverdeel in die sogenaamde bloeitydperk (omstreeks 1190
tot omstreeks 1220) en 'n laat periode tussen omstreeks 1220 en 1350. Veral
liriek en epiek het onder die invloed van die hoofse kultuur gefloreer, waarby
in die tweede helfte van die 12de eeu 'n verskeidenheid nuwe literêre genres uit
die Romaanse wêreld ingang tot die Duitstalige digkuns vind. In die lieddigkuns
het die minnesang sentraal gestaan wat in Switserland veral danksy die liedere
van graaf Rudolf von Neuenburg gewild geraak het. Die latere periode is deur 'n
groter aantal lirici en sangdigters oorheers. Hul werke is onder meer in
sangbundels soos die Manessiese Handskrif (Codex Manesse) versamel en
oorgelewer.

Die hoofse epiek omstreeks 1200 is deur drie groot literêre persoonlikhede
oorheers – Hartmann von Aue, Wolfram von Eschenbach en Gottfried von Strassburg.
Hulle is vandag steeds bekend as bewerkers van Artus- en liefdesromans, maar ook
as digters van werke wat op legendes baseer het, asook liriese gedigte. Ander
belangrke werke is deur Ulrich von Zatzikhoven, Konrad Fleck, Rudolf von Ems en
Konrad von Würzburg geskep. Die outeur van een beroemde werk, Reinfried von
Braunschweig, is onbekend. Die oudste sogenaamde paasspel, 'n belangrike
geestelike literêre genre, het in die tweede helfte van die 12de eeu met die
"Paasspel van Muri" ontstaan.

Terwyl bestaande literêre genres in die laat middeleeue verder ontwikkel is, het
nuwe genres soos allegoriese leergedigte (soos dié van Konrad von Ammenhausen),
die bîspel (kort verhale wat as voorbeeld vir 'n wye verskeidenheid onderwerpe
gebruik is), didaktiese werke, verskillende vorme van vakliteratuur en talle
geestelike tekste soos Walter von Rheinau en Wernher se "Lewe van Maria"
(Marienleben) en Konrad von Helmsdorf se Duitse vertaling van die Speculum
humanae salvationis ("Spieël van menslike verlossing"). Die eerste Hoog-Duitse
bewerking van Aesopus se fabels is in die eerste helfte van die 14de eeu deur
Ulrich Boner as Edelstein gepubliseer.

Tipiese Switserse spesialiteite is kaas-fondue, raclette, Älplermagronen ('n
soort bredie van onder meer makkaroni, aartappels, kaas, uie, room of melk, wat
dikwels saam met appelmoes geniet word) en Rösti. Birchermüesli is 'n gewilde
graankos wat omtrent 1900 deur 'n Switserse arts in Zürich ontwikkel is en nou
internasionaal gewild geraak het.

Ander gewilde Switserse voedselprodukte is Switserse kaas en Switserse
sjokolade. Plaaslike spesialiteite uit die Switserse kantons sluit Basler
Läckerli, Vermicelles, Appenzeller Biber, Aargauer Rüeblitorte (Worteltjieskoek
uit Aargau) en Zuger Kirschtorte (Kersieskoek uit Zug) in.

Die bergagtige topografie van Switserland het 'n beduidende invloed op die
vryetydsbesteding van sy inwoners uitgeoefen. So het skisport in die laat 19de
en vroeë 20ste eeu gewild geraak. Die opkoms van bergtoerisme en vinnige groei
van toeristeoorde, waarby Britse toeriste 'n belangrike rol gespeel het, het van
Switsers 'n geesdriftige wintersportnasie gemaak wat aktief by die tegniese
ontwikkeling van sportdissiplines betrokke geraak het. Alpynse ski, waaronder
sportsoorte soos langafstandski, en deesdae ook sneeuplankry, word deur baie
Switsers beoefen. Daarnaas is somersport ook deur die geografie beïnvloed, in so
'n mate dat staptoere, voetslaansport en bergklim algemeen beoefen word.
Motorsport en fietsry het as sportdissiplines uit die industriële ontwikkeling
van Switserland voortgespruit.

Fietsry as sport is aanvanklik veral deur welgestelde burgers beoefen wat belang
gestel het in nuwe tegnologie. Die massavervaardiging van fietse het hierdie
sport gaandeweg vir die breë publiek aantreklik gemaak, terwyl fietse in die
vroeë 20ste eeu ook die belangrikste vervoermiddel in stedelike nedersettings
geword het. Sogenaamde veloklubs (fietse word in Switserse Duits velo genoem)
het orals in die land fietstoere begin organiseer en sodoende ook binnelandse
toerisme bevorder. Danksy die groot belangstelling in fietswedrenne is hierdie
sportsoort ook georganiseerd en op 'n professionele vlak beoefen.

Tipies inheemse sportsoorte is Schwingen, 'n variant van stoei wat steeds orals
in die land beoefen word, en Hornussen wat in Suid-Afrika as "Switserse gholf"
bekend staan, maar tans nog nouliks gespeel word. Dieselfde geld vir skietsport
wat vroeër deur die Switserse leër bevorder is.

Gewilde spansporte met baie aktiewe deelnemers sluit sokker, handbal, vlugbal en
uni-hokkie in, terwyl sokker en yshokkie die belangrikste professionele
spansporte is. Die Switserse Nasionale A-Liga (National League A) kompeteer op
'n internasionale vlak.

'n Groot getal internasionale sportbeheerliggame, waaronder die Internasionale
Yshokkie-federasie (IIHF), die FIFA, die Fédération Internationale de Ski (FIS),
die Internasionbale Ysskaatsunie (ISU) en die Internasionale Fietsryvereniging
(UCI) het hulle hoofkantore in Switserland. Lausanne beklee 'n besondere posisie
as setel van die Internasionale Olimpiese Komitee en die Internasionale
Sporthof. Na dié stad word dikwels as "die wêreld se sporthoofstad" verwys.
Daarnaas het die Europese Sokkervereniging UEFA sy hoofkantoor in Nyon.



https://af.wikipedia.org/wiki/Seksposisie

Seksposisies is posisies wat mense inneem tydens of vir die doel van seksuele
omgang of ander seksuele aktiwiteite. Dit word gewoonlik genoem na die posisie
wat die deelnemers inneem vir die seksdaad. Hoewel seks gewoonlik die penetrasie
van een persoon se liggaam deur ’n ander persoon behels, of die direkte
stimulasie van die een se geslagsorgaan deur die ander, is dit nie altyd die
geval nie.

Drie kategorieë seksuele omgang word gewoonlik beoefen: vaginale omgang, wat
penetrasie van die vagina behels; anale penetrasie; en orale seks, wat die
stimulasie van die een persoon se geslagsorgaan deur die ander persoon se mond
behels. Meer as een van dié dade kan tydens seks uitgevoer word. Seksdade kan
ook ander soorte genitale stimulasie behels, soos solo- of wedersydse
masturbasie, wat die vryf van ’n geslagsorgaan of penetrasie met ’n vinger of
seksspeelding, soos ’n dildo of vibrator, behels. Daar is verskeie seksposisies
wat in enige van die seksdade ingeneem kan word.

Die vroegste Europese Middeleeuse geskrif oor seksposisies is die Speculum al
foderi (letterlik " ’n Spieël vir Naaiers", soms genoem " ’n Spieël vir
Koïtus"), ’n 15de-eeuse Katalaanse geskrif wat in die 1970's ontdek is.

Hierdie posisies behels die plasing van ’n falliese voorwerp (’n penis, dildo,
prop of ander voorwerp) in die vagina, mond of anus.

Vir die "lepelposisie" lê albei seksmaats op hul sy en kyk in dieselfde rigting.
Variasies sluit die volgende in:

Swangerskap is ’n moontlike gevolg van enige vorm van seks waar sperma in
aanraking met die vagina kom (veral vaginale seks). Dit kan egter ook gebeur ná
enige ander vorm van seks waar spermvloeistof aan die vingers in die vaginale
area beland. Orale seks op sigself kan nie tot swangerskap lei nie, behalwe
wanneer sperma aan die hande in aanraking met die vagina kom. Hoewel sommige
seksdade makliker tot swangerskap lei as ander, is geen metode veilig as ’n
soort voorbehoedmiddel nie.

Die doel is om oormatige druk op die maag te verhoed en penetrasie te beperk
soos deur die onderskeie seksmaats vereis. Van die volgende posisies is gewild
tydens swangerskap.

Orale seks is die stimulasie van ’n geslagsorgaan met die mond. Dit kan
penetrasie behels of nie, en kan gebeur voor, saam met of ná seksuele omgang.
Dit kan óf felatio óf cunnilingus wees, of in ’n "69-posisie" waar die seksmaats
mekaar gelyktydig stimuleer. ’n Verskeidenheid variasies is moontlik.

Fellatio of fellasie is orale seks waartydens die man se penis gestimuleer word.
Moontlikhede sluit in:

Posisies vir anilingus, ook bekend as "anale-orale seks" of rimming, is
gewoonlik variasies op die genitaal-orale posisies. Dit kan een van die volgende
posisies behels:

Genitale wrywing kan verwys na die skuur van geslagsdele teen mekaar. Die term
GG rubbing word dikwels deur primatoloë gebruik wanneer hulle verwys na dié
soort seksuele gedrag onder bonobo-wyfies.

Verskeie mense van verskillende geslagte kan saam aan groepseks deelneem. Al die
deelnemers is nie noodwendig altyd in kontak met al die ander nie, maar sommige
posisies is net moontlik met seks tussen drie of meer persone.

’n Threesome is wanneer drie mense saam seks het. Al drie kan op verskeie
maniere by die seksdaad betrek word:

’n Persoon kan tegelykertyd op verskeie maniere gepenetreer word. Die vingers,
tone, penis of ’n seksspeelding kan gebruik word om die vagina, anus en/of mond
te penetreer.



https://af.wikipedia.org/wiki/Londen

Londen (Engels: London [ˈlʌndən] luister (hulp·inligting)) is die hoofstad en
grootste stad van Engeland en die Verenigde Koninkryk. Die stad, wat aan die
Teemsrivier in die suidooste van Engeland geleë is, is in 50 n.C. deur die
Romeine as Londinium gestig en het in die 19de eeu tot die grootste metropool
ter wêreld gegroei. As hoofstad van die Britse Ryk het Londen tot enkele dekades
gelede 'n beduidende rol as middelpunt van 'n wêreldryk gespeel waaroor "die son
nooit ondergaan nie" en fungeer tans nog steeds as die hoofstad van die Britse
Statebond (Engels: Commonwealth).

Vandag het ander metropole ten opsigte van hul bevolkingsgetal lankal by Londen
verbygesteek. Desondanks is die stad naas Moskou en Parys een van die drie
grootste stedelike sentra in Europa en een van die vernaamste finansiële sentra
ter wêreld naas New York en Tokio. Net soos dié twee metropole word Londen as 'n
Globale Alfastad (Alpha Global City) geklassifiseer en kan dus aanspraak daarop
maak dat dit een van die episentra van die wêreldekonomie is. Londen genereer
sowat 'n vyfde van die Verenigde Koninkryk se bruto nasionale produk. Eeue lank
reeds is Londen daarnaas 'n invloedryke sentrum in politiek, kunste en
modeontwerp. In 2012 het Londen die eerste stad ter wêreld geword wat drie keer
as gasheer van die Olimpiese Somerspele opgetree het.

Londen het vanuit die Teemsrivier gegroei. Die rivier het sy eerste deurgang
gevorm, en tydens die verskeie immigrasiegolwe het Italianers, Jode, Hugenote en
baie ander nuwe aankomelinge hulle in die East End van Londen, 'n vroeë
voorstadgebied met sy tipiese werkersklasbuurte langs die rivieroewer, gevestig.
As buitelanders is hulle aanvanklik nie tot die stad toegelaat nie.

Die oorspronklike historiese stadskern of "The City" is vroeër deur 'n stadsmuur
beskerm en beslaan net 'n klein oppervlakte van sowat een vierkante myl tussen
Tower Bridge en Blackfriars Bridge. "The City" is vandag die finansiële distrik
van Londen wat nog steeds deur sy eie burgemeester, die "Lord Mayor" van Londen,
geregeer word en om historiese redes ook sy eie polisie-eenheid, die City of
London Police, het wat onafhanklik van Groter Londen se Metropolitaanse Polisie
bestaan. Die administratiewe setels van Londen is buite die City of London in
Southwark (hier het die moderne City Hall ontstaan) en in Londen se stadswyke
(boroughs) geleë wat oor hul eie administratiewe liggame beskik, terwyl die
Britse regering in Westminster (in die historiese "West End" met sy koninklike
paleise) gesetel is.

Die huidige metropool het uit twee onafhanklike middeleeuse stede ontwikkel, die
City of London en die City of Westminster (tans die geografiese sentrum van
Londen), wat oor die eeue steeds verder uitgebrei het om nedersettings in die
omgewing in te sluit en uiteindelik die huidige Groter Londen te vorm. Maar nog
in die 19de eeu was daar geen sprake van 'n sentrale stadsregering nie en is die
gebied van Groter Londen deur 150 parogieë met altesaam 300 administratiewe
liggame bestuur. Die London County Council as eerste plaaslike owerheid vir die
stadsgebied is eers in 1889 gevorm.

Die stad is ook nie stelselmatig as koninklike hoofstad beplan nie, en daar is
geen statussimbole soos breë lane wat in ander magsentrums soos byvoorbeeld in
Parys en Moskou aangelê is nie. Net soos Berlyn bestaan die huidige Groter
Londen in werklikheid uit 'n verskeidenheid stadsbuurte wat hul oorsprong in
histories selfstandige nedersettings het en tot vandag dikwels hul eie karakter
bewaar het, soos Greenwich in die ooste en Richmond in die weste. Die meeste van
hulle beskik oor hul eie High Street as historiese hoof- en winkelstraat.

Die Teemsrivier was in die verlede duidelik wyer en minder diep. Vandag word sy
loop grotendeels deur damme begrens, en die meeste takriviere vloei ondergronds.
Die getye van die Noordsee kom hier nog duidelik in, en die seewater wat in die
rivier opstoot, hou steeds 'n bedreiging vir Londen in. Om oorstromings en
stormvloed te voorkom, is die sogenaamde Thames Barrier in die 1970's naby
Woolwich (oos van Greenwich) gebou.

Die geografiese koördinate van die stadsentrum naby Trafalgar Square is die
noordelike breedtegraad 51,30 en die westelike lengtegraad 0,08. Die bekende
Nulmeridiaan loop deur die Koninklike Sterrewag in Greenwich en dien as die
uitgangspunt van die lengtegrade en sodoende ook die tydsones.

Londen het net soos die grootste deel van Suid-Engeland 'n gematigde seeklimaat.
Ondanks sy reputasie as 'n reënerige stad ontvang Londen met 611 mm minder
jaarlikse neerslae as byvoorbeeld Rome met 834 mm of Bordeaux met 923 mm.
Oktober, November en Desember is die natste maande met 'n gemiddelde reënval van
57 mm.

Lente- en herfsmaande word deur wisselende weerstoestande gekenmerk, met
uiterstes tussen -10 °C en 37,9 °C. Inversielae oor Londen kom gereeld voor. Hoë
vlakke van lugbesoedeling tydens 'n inversielaag met swaar mis het op 5 Desember
1952 tot duisende sterfgevalle gelei. Hierdie ramp staan as die Great Smog of
'52 of die Big Smoke bekend.

Twee nedersettings in Groter Londen, die City of London en die City of
Westminster, het stadstatus (city status). Die City of London en die res van
Groter Londen vorm daarnaas seremoniële graafskappe. Die huidige Groter Londen –
met 1 600 km² tans die tweede grootste metropool ter wêreld volgens oppervlakte
na Moskou – sluit intussen ook gebiede in wat vroeër deel uitgemaak het van die
historiese graafskappe Middlesex, Kent, Surrey, Essex en Hertfordshire en is
tans een van die streke waarin Engeland vir administratiewe doeleindes verdeel
is.

Oorspronklik het Winchester as hoofstad van Engeland gedien, maar toe die
Westminster-paleis in die 12de en 13de eeu tot die permanente setel van die
koninklike hof ontwikkel het, het Londen sy funksie as politieke hoofstad
oorgeneem. Westminster en Whitehall vorm al byna 'n millennium lank 'n
politieke, godsdienstige en koninklike magsentrum nadat die laaste
Angel-Saksiese koning Eduard die Belyer (1042–1066) Westminster tot koninklike
en biskopsetel verhef het.

Die vroeë Engelse parlement het oorspronklik in die 14de eeu in die
Westminster-abdy vergader en kon later, toe die koninklike hof onder Hendrik
VIII na Whitehall verhuis het, die hele koninklike Westminster-paleis as sy
setel oorneem. In die 19de eeu, toe die mag van die Britse Ryk sy hoogtepunt
bereik het, het die regeringsdepartemente van Whitehall oor 'n kwart van die
wêreldbevolking geregeer.

Londen is in die 1ste eeu n.C. deur die Romeine gestig, maar daar het al vroeëre
nedersettings in die huidige stadsgebied bestaan. Wortels soos Londin- en
Lundin- kom in die meeste naamvariante voor waarmee vanaf die Romeinse tydperk
na Londen verwys is. Geoffrey of Monmouth se 12de eeuse werk Historia Regum
Britanniae ("Geskiedenis van die Konings van Brittanje") beweer dat die
stadsnaam van koning Lud afgelei is wat in die vroeë geskiedenis oor Londen
geregeer en dit Kaerlud genoem het. Die oudste historiese verwysing na die
Romeinse naam Londinium dateer van 121 n.C.

Vanaf 1898 is algemeen aangeneem dat die stadsnaam van Keltiese oorsprong sou
wees. Sy betekenis is geïnterpreteer as die "plek wat aan 'n man met die naam
Londinos behoort". Hierdie stelling word deur moderne wetenskaplikes verwerp. In
1998 het Richard Coates met 'n nuwe teorie na vore gekom waarvolgens die naam
van die voor-Keltiese Oud-Europese wortel *(p)lowonida ("rivier wat te wyd is om
dit te deurwaad"). Volgens Coates is daardie naam vir 'n deel van die
Teemsrivier gebruik wat deur Londen vloei en sou later die basis vir die
Keltiese benaming Lowonidonjon vorm.

Tot en met 1889 is slegs na die City of London amptelik as London verwys, maar
sindsdien is die naam ook vir die graafskap Londen gebruik. Dit verwys tans na
die hele stadsgebied van Groter Londen.

Twee onlangse argeologiese ontdekkings dui daarop dat die geskiedenis van Londen
verder terug strek as aanvanklik aangeneem. So is in 1999 oorblyfsels van 'n
brug uit die Bronstydperk noord van Vauxhall-brug opgegrawe. Hierdie brug het òf
die Teemsrivier oorspan òf tot 'n (verlore) riviereiland gelei. Dendrologiese
ondersoeke het die brughout op 1500 v.C. gedateer.

Alhoewel kleiner nedersettings van Britoniese Kelte spore in die gebied gelaat
het, is Londen as stedelike nedersetting eers in 43 n.C. deur die Romeine
gestig. Hierdie vroeë Romeinse nedersetting het slegs sewentien jaar lank as
belangrike hawe en middelpunt van die Romeinse padnetwerk in Brittanje bestaan
voordat dit in 61 tydens 'n opstand deur die Keltiese Iceni-stam onder bevel van
koningin Boudica ingeneem en tot die grond afgebrand is.

Die heropbou van Londinium is noukeurig beplan, en uiteindelik het dit in 100
Camulodunum (die huidige Colchester) as administratiewe hoofstad van die
Romeinse provinsie Britannia vervang. Vanaf 197 n.C. was Londinium die hoofstad
van die provinsie Britannia superior en vanaf omstreeks 300 n.C. die hoofstad
van Maxima Caesariensis. Op sy hoogtepunt het Londinium in die 2de eeu sowat
60 000 inwoners getel. 'n Aantal belangrike openbare geboue het hier ontstaan,
waaronder die grootste basiliek noord van die Alpe, tempels, baddens, 'n
amfiteater en 'n groot fort vir die stedelike garnisoen. As 'n welvarende
handelsentrum is die stad met 'n muur versterk. Ook ses van Londen se sewe
tradisionele stadspoorte dateer uit die Romeinse periode: Ludgate, Newgate,
Aldersgate, Cripplegate, Bishopsgate en Aldgate. Die enigste uitsondering is
Moorgate wat eers in die middeleeue ontstaan het.

In die tyd tot die 7de eeu het 'n nuwe Angel-Saksiese nedersetting, Lundenwic,
sowat twee kilometer rivier-op vanaf die ou Romeinse stad ontstaan, met die
huidige Covent Garden as sy middelpunt. Hierdie nedersetting met 'n geometriese
straatrooster het 'n bevolking van tussen 10 000 en 12 000 gehuisves.
Waarskynlik was daar 'n vissers- en handelshawe by die monding van die
Fleet-rivier wat van Lundenwic 'n florerende handelsentrum gemaak het voordat
die nedersetting deur Wikings ingeneem is en ooswaarts na die ou Romeinse
stadsgebied met sy beskermende stadsmuur verskuif moes word. Die agtervoegsel
-wic dui in elk geval daarop dat dit 'n handelsplek was.

Essex het in hierdie tyd onder die gesag van koning Æthelberht van Kent gestaan.
Hierdie monarg het ook as beskermheer vir die eerste katedraal gefungeer wat
deur Mellitus opgerig en aan Sint Paulus gewy is. Volgens tradisionele
oorlewerings het hierdie katedraal op die terrein van 'n vroeëre Romeinse
Diana-tempel ontstaan, maar die latere boumeester Christopher Wren het geen
bewyse gevind wat dié bewering sou kon gestaaf het nie. Dit was nog 'n taamlik
eenvoudige kerkgebou en is moontlik vernietig nadat Mellitus deur Saeberht se
heidense opvolgers uit die stad verdryf is.

Londen is vir die grootste deel van die 9de eeu deur Wiking-aanvalle geteister
wat vanaf omstreeks 830 in intensiteit toegeneem het. Die stad is twee keer, in
842 en nog eens in 851, geplunder. Die Deense "Groot Heidense Leër", wat vanaf
865 deur Engeland getrek en dood en verwoesting gesaai het, het in 871 in Londen
oorwinter. Die stad het nog tot in 886 in Deense hande gebly voordat dit deur
koning Alfred die Grote se magte ingeneem en 'n vredesooreenkoms met die Deense
leier Guthrum gesluit is. Engeland is in 'n Saksies-oorheerste koninkryk onder
Alfred se gesag en in die Deens-oorheerste Danelaw opgedeel. Londen is
vervolgens weer by Mercia ingesluit wat destyds deur Alfred se skoonseun
Ealdorman Æthelred geregeer is.

Die fokus van die nedersetting, wat voortaan as Lundenburgh bekend gestaan het,
is destyds om veiligheidsredes na die ou Romeinse stad met sy beskermende
stadsmuur verskuif. Die muur en ander versterkings is herstel, terwyl ook die
Teemsbrug waarskynlik in hierdie periode, wat as die historiese beginpunt van
die City of London en sy besondere administrasie beskou word, herbou is. Die
tradisionele stadsgrense van die City kom ook vandag nog grotendeels met die ou
stadsmuur ooreen.

'n Tweede versterkte borough het aan die suidoewer in die huidige Southwark
ontstaan, die Suthringa Geworc of "Verdedigingswal van die mans uit Surrey". Die
oorspronklike Saksiese nedersetting Lundenwic het voortbestaan as Ealdwic ("ou
stad"), 'n naam wat steeds voortleef in Aldwych (tans in die City of Westminster
geleë).

Ná Æthelred se afsterwe het Londen weer onder die regstreekse gesag van die
konings van Engeland gestaan. Die Koninkryk Engeland, wat deur Alfred gestig is,
is deur sy seun Edward die Ouere na voormalige Deense gebiede uitgebrei. Londen
was in die vroeë 10de eeu al 'n belangrike handelsentrum, en alhoewel die
regeringsetel van die Engelse konings steeds in Winchester geleë was, het dit
ook tot 'n politieke sentrum begin ontwikkel. Onder koning Æthelstan is
Koninklike Raadsvergaderings in Londen gehou en ook baie wette hier afgekondig.
Koning Æthelred II het van Londen sy gunstelinghoofstad gemaak en hier in 978
die sogenaamde Londense Wette (Laws of London) afgekondig.

Net vyf weke nadat hy as koning geproklameer is, is Sven oorlede en het Æthelred
sy regentskap herstel. Sven se seun Knut het die Deense aanvalle in 1015 hervat.
Ná Æthelred se afsterwe in 1016 is sy seun Edmund Ironside deur die witangemot
as koning uitgeroep en het darna na Wessex vertrek om daar sy troepe te
versamel. Londen is deur Knut se magte beleër, maar deur koning Edmund se magte
ontset. Ná sy neerlaag in die slag van Ashdown het Edmund alle Engelse gebiede
noord van die Teemsrivier aan Knut afgestaan, insluitende Londen. Met Edmund se
dood enkele weke later het die hele land onder Knut se bewind gekom.

Die Engelse heerskappy oor die land is eers in 1042 na die uitwissing van Knut
se dinastie onder Eduard die Belyer herstel. Eduard het bekendheid verwerf as
die stigter van die Westminster-abdy waar hy baie tyd deurgebring het. Sodoende
het Westminster geleidelik die City of London as regeringsetel vervang.

Edward is in 1066 sonder duidelike erfgenaam in die Westminster-abdy oorlede.
Vervolgens is graaf Harold Godwinson en Willem die Baster, hertog van Normandië,
in 'n opvolgingsgeskil gewikkel. Harold Godwinson is deur die witenagemot as
Engelse koning verkies en in die Westminster-abdy gekroon, maar kort daarna deur
Willem in die Slag van Hastings gedood. Die oorlewende lede van die witan het in
Londen vergader om Edward se jong neef Edgar die Ætheling as opvolger te
verkies.

In 1067 het Willem 'n oktrooi uitgereik waardeur die Saksiese regte, voorregte
en wette bevestig is. Die koning, wat voortaan as Willem die Veroweraar bekend
gestaan het, het 'n aantal koninklike vestings langs die Londense Teemsoewer
laat bou, waaronder die Tower of London (Londense Tower), Baynard en Montfichet
se kastele, om die stad teen seeaanvalle deur Wikings te beskerm en opstande te
voorkom. Londen se status as selfregerende nedersetting is tydens die heerskappy
van koning John in 1199 en 1215 deur verkiesingsregte bevestig.

Westminster Hall, wat vanaf 1097 deur Willem Rufus, die seun van Willem die
Veroweraar, opgerig is, sou later die basis vir die Westminster-paleis vorm wat
gedurende die middeleeue as belangrikste koninklike setel gedien het. Die
koninklike Bermondsey-landgoed is deur Willem in 1089/90 aan Alwinus Child, die
stigter van 'n abdy, geskenk, wat hier net teenoor die White Tower 'n nuwe
klooster laat bou het. 'n Ander sakrale gebou, die Augustynse Sint
Bartolomeus-die-Grote-kerk, het vanaf 1123 in West Smithfield ontstaan. Alhoewel
slegs die kansel van hierdie groot kerkgebou tot vandag toe bewaar gebly het en
tans as parogiekerk fungeer, is dit nogtans een van die belangrikste oorblyfsels
van Normandiese boukuns in Londen.

Gedurende die Protestantse Hervorming was Londen 'n vroeë sentrum van
Protestantisme in Engeland. Die stad se nou handelsbande met die Protestantse
hartland van Noord-Europa, groot gemeenskappe buitelandse handelaars, die
buitegewoon groot persentasie geletterde inwoners en Londen se rol as sentrum
van die Engelse drukkerybedryf het daartoe bygedra dat die idees van
kerkhervorming hier vinnig neerslag gevind het. Voor die Reformasie was meer as
die helfte van die Londense stadsgebied in besit van kloosters en ander
godsdienstige instellings.

Die ontbinding van kloosters op bevel van koning Hendrik VIII het groot
omwenteling in Londen gebring aangesien byna alle kerk- en kloosterbesit
herverdeel is. Hierdie proses het teen die middel van die 1530's begin, en in
1538 was die meeste groot kloosters al ontbind. Holy Trinity Aldgate is deur
Lord Audley oorgeneem, die Charterhouse deur Lord North, Blackfriars deur Lord
Cobham, die St. Giles-melaatsehospitaal deur Lord Dudley, terwyl die koning die
St. James-melaatsehospitaal vir homself as St. James-paleis laat herbou het.

Onder die regentskap van die Tudor-dinastie het Londen 'n al hoe belangrike rol
as een van Europa se groot handelsmetropole begin speel. Handelsbetrekkinge, wat
voorheen hoofsaaklik met Wes-Europa onderhou is, is uitgebrei tot Rusland, die
Levant en die Amerikas. Merkantilisme en groot maatskappye met handelsmonopolies
soos die Moskouse Kompanjie (1555) en die Britse Oos-Indiese Kompanjie (1600),
wat in Londen per koninklike oktrooi gestig is, het hul bloeitydperk beleef. Die
laasgenoemde, wat uiteindelik Indië sou beheer, was twee en 'n halfeeu lank een
van die sleutelinstellings in die Engelse hoofstad en die hele Brittanje.
Immigrante, wat hulle in Londen gevestig het, het nou nie net uit Engeland en
Wallis gekom nie, maar ook vanuit die buiteland na die hoofstad gestroom, soos
byvoorbeeld Hugenote uit Frankryk. Die stadsbevolking het gegroei van 'n
geskatte 50 000 in 1530 tot sowat 225 000 in 1605. Hierdie aanwas is net soos
die groeiende welvaart deur die grootskaalse uitbreiding van kusskeepvaart
bevorder.

In die laat 16de en vroeë 17de eeu het ook Londen se toneelbedryf gefloreer, met
William Shakespeare as die bekendste verteenwoordiger van dramakuns. Die laat
regeringsjare van koningin Elizabeth I was 'n redelike rustige tydperk
waartydens sommige van haar howelinge, net soos welgestelde Londenaars,
herehuise vir hulself in landelike gebiede soos Middlesex, Essex en Surrey laat
bou het. Dit was die beginjare van die sogenaamde villa-beweging toe wonings
ontstaan het wat nòg as stadshuise gekwalifiseer het nòg op groot plase geleë
was. Londen was, toe die Tudors in die 17de eeu uitgesterf het, nog 'n relatief
kompakte nedersetting.

Onhigiëniese toestande het Londenaars indertyd aan 'n verskeidenheid siektes en
infeksies blootgestel. So moes die voorbereidinge vir die kroning van koning
James I weens die uitbreek van 'n verwoestende pesepidemie, waaraan na ramings
moontlik dertigduisend inwoners dood is, tydelik gestaak word.

Die kerkskip van die ou St. Paul's-katedraal het in dié tyd bedags as die
belangrikste algemene vergaderplek gedien waar handelaars hul goedere in die
gange te koop aangebied het, terwyl die doopvont as toonbank gebruik is.
Advokate het van hul klante by bepaalde suile ontvang, en werkloses het in die
kerk werkgeleenthede kom soek. Die kerkhof van St. Pauls was die middelpunt van
Londen se boekhandel, terwyl die omgewing van Fleet Street tot 'n gewilde
vermaakdistrik ontwikkel het.

In 1625 het Charles I die Engelse troon bestyg. Tydens sy regentskap het
adellikes hulle in groot getalle in die Londense West End begin vestig. Naas die
adellikes, wat aan die koningshof verbonde was, het ook steeds meer adellike
grondbesitters uit ander dele van die land saam met hul gesinne 'n deel van die
jaar in die hoofstad deurgebring om aan Londen se sosiale lewe deel te neem. Dit
was die begin van die tradisionele London season.

Tydens die Engelse Burgeroorlog het Londenaars die kant van die parlement
gekies. Aanvanklik het die koninklike magte die opperhand in die oorlog gehad,
en in November 1642 het die koning 'n oorwinning in die Slag van Brentford
enkele kilometer wes van Londen behaal. Nadat die hoofstadbewoners haastig
troepe saamgestel het om in die stad teen 'n aanval te kan verdedig, het koning
Charles I die aanwending van verdere militêre aksie verwerp en sy troepe aan die
hoofstadgebied onttrek. Vervolgens is nuwe uitgebreide versterkings rondom
Londen, Westminster en Southwark gebou.

Oorloë was egter nie die enigste bedreiging vir die stadsbewoners nie.
Onhigiëniese toestande en oorbevolking was deur die eeue steeds weer die oorsaak
van pesepidemieë. In 1665 en 1666 het die Swart Dood vir die laaste keer groot
verwoesting gesaai – 'n gebeurtenis wat later as die "Groot Plaag" bekend sou
staan. Sowat 60 000 Londenaars het aan die aansteeklike siekte beswyk. Die
kroniekskrywer Samuel Pepys berig in sy dagboek oor die skrikbewind wat die pes
in Londen gevoer het: "Ek het in die stad aangebly totdat meer as 7 400 in een
week gesterf het, en hiervan het sowat 6 000 aan die plaag beswyk, en
doodsklokke was die enigste geluid wat bedags en snags hoorbaar was."

Sowat 350 jaar gelede was die brandgevaar in Londen nog besonder groot omdat die
meeste geboue nie net heeltemal van hout gebou nie, maar ook besonder na aan
mekaar gebou is. Londen se strate was só dig bebou dat die boonste verdiepings
van woongeboue mekaar byna aangeraak het. Kerse was gewoonlik die enigste vorm
van beligting, terwyl oop vure vir verhitting en kookdoeleindes algemeen
gebruiklik was. Klein brande het gereeld uitgebreek, maar kon meestal gou in
bedwang gebring word.

Dat dié brand totaal buite beheer kon raak, was aan die destydse nalatigheid ten
opsigte van die stoor en hantering van ontvlambare materiaal te wyte. Londen was
in die 17de eeu die handelspilpunt vir heel Engeland, met die Teemsrivier as 'n
besige waterweg waarop groot hoeveelhede goedere op bote vervoer is. Weerskante
van die rivier was stoorhuise van vloer tot dak volgepak met hoogs ontvlambare
handelsware soos papier, suiker, speserye, tekstiele, toue, olie, alkoholiese
dranke, hooi, bouhout en swartkruit. Weersinvloede het ook 'n sekere rol gespeel
- die somer van 1666 was net soos dié van die vorige jaar baie warm en droog
sodat watervoorrade uitgeput geraak het.

Terwyl die brand verder uitgebrei en hele blokke woongeboue en stoorhuise hoog
in vlamme gestaan het, het chaotiese tonele op die Teems begin afspeel. Paniek
het huisbewoners en handelaars gepak wat hul besittings en ware van die
dreigende vlamme probeer red het deur hulle in die rivier te gooi. Londen se nou
straatjies was eweneens volgepak met duisende mense wat hul besittings op karre
na veiligheid probeer bring het, maar sodoende ook die weg versper het vir die
brandbestryders. Londenbrug was tot in die 18de eeu die enigste brug oor die
Teems. In 1666 was dit egter nog dig bebou met woonhuise en sodoende té nou om
as maklike vlugpad te kan dien. Die heersende windrigtings gedurende die Groot
Brand en 'n brandskot op die brug het gekeer dat die vlamme nie langs Londenbrug
na Southwark kon uitbrei nie.

Later die aand het die besorgde koning die inisiatief geneem en die bevel gegee
om so veel huise soos nodig af te breek. Op dié stadium het die brand reeds
vinniger uitgebrei as brandbestryders huise kon afbreek. Uiteindelik moes geboue
met buskruit opgeblaas word. Vanweë die sterk wind, wat tydens die brand gewaai
het, het die vlamme langs die Teemsoewer na die middestad uitgebrei. Die brand
het vyf dae en nagte gewoed en altesaam 13 200 woonhuise, 87 van Londen se 109
kerke, drie stadspoorte en 52 gildehuise vernietig. Vier vyfdes van die
stadsgebied is in puin gelê en sowat 100 000 Londenaars dakloos gelaat. Terwyl
die bevestigde dodetal op slegs vier staan, dui berigte van waarnemers op 'n
hoër aantal slagoffers. So het moontlik 'n groter aantal gevangenes wat in
Londen se tronke vasgeketting was, gestremdes en alleenstaande ouer mense hul
lewens verloor. Dit het sowat vyftig jaar geneem om die stad te herbou, en saam
met nuwe woonhuise, wat van steen gebou is en sodoende meer bestand teen brande
was, het ook die eerste versekeringsondernemings ontstaan.

Tydens en kort ná die Groot Brand was die soeke na sondebokke 'n onversadigbare
behoefte by getraumatiseerde Londenaars. Allerhande gerugte was in omloop, en
selfs die koning is van brandstigting verdag - moontlik kon hy op dié manier
wraak geneem het oor die teregstelling van sy vader. Ook buitelanders - Iere,
Franse, Spanjaarde en veral Nederlanders is verdag aangesien Engeland steeds in
die Tweede Nederlands-Engelse Oorlog gewikkel was. Daarnaas was Rooms-Katolieke
hoofverdagtes.

'n Tweede monument, die Golden Boy of Pye Corner, markeer die plek waar die vuur
opgehou het om te brand. Die vergulde houtstandbeeld by die hoek van Giltspur
Street en Cock Lane in Smithfield is vernoem na die historiese kroeg Fortune of
War Public House, wat in die volksmond ook as Magpie Tavern bekendgestaan het,
en bedoel as 'n waarskuwing vir toekomstige generasies. Baie 17de eeuse
Londenaars het immers geglo dat God hulle weens hul vreetsug met die Groot Brand
gestraf het.

Die Georgiaanse tydperk was 'n periode van ongekende stedelike groei waartydens
Londen - in vergelyking met die metropole van vastelandse Europa - tot 'n
uitgestrekte stad met 'n relatief lae bevolkingsdigtheid ontwikkel het wat
hoofsaaklik uit enkelgesinshuise bestaan het. Dié ontwikkeling was enersyds aan
die afwesigheid van enige vorm van stadsmure of ander versterkings te danke wat
die uitbreiding van die beboude gebied sou kon belemmer het. Maar nog
belangriker was die byna onbeperkte aanbod van bougrond teen lae koste danksy
die gebruiklike langtermyn-pagstelsel.

Nogtans het Londen se bevolking in die tydperk tussen 1700 en 1800 gegroei van
600 000 tot een miljoen. Die Britse hoofstad was in dié tyd nie net die grootste
metropool op aarde nie, maar het met sy uitgebreide wêreldwye netwerk van
handels- en militêre belange alle Europese mededingers by verre oortref. Die
Protestantse geloof en die vroeg-kapitalistiese ekonomiese stelsel met sy vrye
mark, waar alle goedere - in die destydse tydperk van slawerny selfs mense -
sonder enige beperkings van staatskant af ver- en gekoop kon word, word algemeen
as dryfkragte van Londen se buitengewone groei aangevoer.

Londen huisves 'n ryk verskeidenheid kulture, en meer as 300 tale word in die
stadsgebied gebesig. Met 'n totale bevolking van bykans 8,2 miljoen, of 12,5
persent van die Britse bevolking, in Maart 2011 is Londen die mees bevolkte
munisipaliteit in Europa. Saam met omliggende nedersettings vorm die Britse
hoofstad ook die grootste metropolitaanse gebiede in Europa met tussen 12 en 14
miljoen inwoners. Groter Londen strek oor 1 579 km² en is die mees dig bevolkte
van alle administratiewe streke van Engeland met 4 542 inwoners per vierkante
kilometer.

Londen het as die politieke, kulturele en ekonomiese sentrum deur die eeue heen
vinnige bevolkingsgroei ervaar wat in die 19de en vroeë 20ste eeu nog deur die
industrialiseringsproses aangevuur is. Die antieke Romeinse Londinium het reeds
in 140 n.C. omtrent 30 000 inwoners getel. Omstreeks 1300 het die plaaslike
bevolking op 100 000 gestaan, en in 1801 het dit die eenmiljoenkerf
verbygesteek. Londen se bevolking was byna 'n eeu lank, in die tydperk tussen
1831 en 1925, toe New York by die Britse metropool verbygesteek het, selfs die
grootste van alle stedelike nedersettings op aarde. Die inwonertal het sy
historiese hoogtepunt met meer as 8,6 miljoen kort voor die begin van die Tweede
Wêreldoorlog in 1939 bereik. Daarenteen het die bevolking van die City of London
vanaf die middel van die 19de eeu steeds verder afgeneem – van 130 000 in 1851
tot slegs 11 700 vandag.

Londen is, naas Istanboel en Moskou, steeds een van die drie grootste metropole
in Europa. Immigrasie het naas die natuurlike bevolkingsaanwas 'n beslissende
rol by Londen se demografiese ontwikkeling gespeel. So het die netto-resultaat
van immigrasie en emigrasie in die dekade tussen 1991 en 2001 'n wins van
726 000 persone getoon.

Londen se East End, 'n gebied wat vroeër met armoede, misdaad, buitelandse
immigrante en sosiale uitsluiting geassosieer is en intussen tot 'n gewilde
woonbuurt herontwikkel word, was van oudsher Londen se smeltkroes van kulture.
Hier het mense hulle gevestig aan wie toegang tot die City of London om een of
ander rede geweier is. Sy ligging naby die hawe van Londen het van East End 'n
tipiese werkersbuurt gemaak.

Ná die Normandiese verowering van Engeland in 1066 was Joodse immigrante die
eerste buitelanders wat hulle in East End kom vestig het. In 1290 is alle Joodse
bewoners van Engeland deur koning Eduard I uit die land verdryf. Eers in 1656
kon Joodse immigrante hulle weer op die eiland vestig. In 1685 het Hugenote as
godsdiensvlugtelinge in East End 'n nuwe heenkome gevind, en die 17de eeu was
ook die beginpunt van immigrasie uit Afrika. Han-Sjinese het in die 18de en
Indiërs in die 19de eeu gevolg.

Teen die middel van die 19de eeu het sowat 100 000 Iere werk in Londense
fabrieke gevind, en in die laat 19de eeu het dieselfde aantal Joodse vlugtelinge
uit Rusland en Pole na Londen gestroom. In die tyd voor die Eerste Wêreldoorlog
was ook sowat 30 000 Duitse immigrante in East End saamgetrek.

In die vroeë 20ste eeu was dit veral Iere, Pole, Italianers en Joodse emigrante
uit Oos-Europa wat hulle in Londen gevestig het. Sedert 1950 het veral mense uit
voormalige Britse kolonies, waaronder Indië, Pakistan, Sri Lanka, Bangladesj,
die Karibiese See en talle Afrikalande geïmmigreer.

Volgens die laaste sensus van 2001 was 6,1 persent van die Londense bevolking
van die Indiese subkontinent, 5,3 persent uit Afrika suid van die Sahara, 4,8
persent uit die Karibiese Seegebied en 1,1 persent uit Sjina afkomstig. 72,9
persent van die inwoners was in die Verenigde Koninkryk gebore, 5,3 persent in
lidstate van die Europese Unie en 21,8 persent in ander lande. Die persentasie
Londenaars, wat in die buiteland gebore is, is in 2012 op meer as 'n derde
beraam (teenoor slegs agt persent in die res van die land). Twee vyfdes van alle
migrante in die Verenigde Koninkryk is in Londen saamgetrek.

Minder streng regulasies vir ekonomiese bedrywighede het daartoe gelei dat ook
baie burgers van EU-lidstate hul sake in Londen doen. So het die aantal Franse
burgers tot tussen 300 000 en 400 000 gegroei sodat Londen die sesde grootste
Franse stad geword het. In stadsdele soos Kensington en Chelsea het meer as vier
persent van die bewoners 'n Franse paspoort.

'n Relatief groot persentasie van Londen se bestaande behuising dateer van die
19de en 20ste eeu en beskik net oor dun enkelverglasing sonder voldoende dak- en
muurisolering. Binne die bestek van sy Green Deal-program stel die Britse
regering tans lenings vir die energiebesparende opgradering van ouer woonstelle
en woonhuise beskikbaar. Nuutgeboude wonings moet vanaf 2016 koolstof-neutraal
wees.

Terwyl huispryse in die Verenigde Koninkryk in die eerste dekade van die 21ste
eeu verdubbel het, word die Londense eiendomsmark as gevolg van binne- en
buitelandse migrasie meer nog as dié in ander stede en streke deur buitensporige
prysverhogings en 'n knellende behuisingstekort gekenmerk. Huurgelde vir
woonstelle het tussen 2012 en 2013 met meer as tien persent gestyg en beloop
tans 'n gemiddeld van meer as ₤1 000 per maand. Die gemiddelde huisprys in
Londen het in Junie 2014 ₤500 000 beloop.

Om die behuisingstekort te verlig, word ou nywerheidsgeboue en selfs kerkgeboue
in Londen in moderne woonstelkomplekse omgeskep. Belangrike vlagskipprojekte in
dié verband is die ou termiese kragsentrale in die stadsdeel Battersea suid van
die Teemsrivier waar teen 'n koste van sowat £8 miljard woon- en kantooreenhede
sal ontstaan. Dieselfde bedrag word in Earls Court, 'n stadsdeel in die Royal
Borough of Kensington & Chelsea, belê waar woon- en kantoorgeboue op 'n
uitgestrekte terrein opgerig sal word. Aangesien die terrein vroeër vir
uitstallings en konserte en in 2012 ook vir wedstryde van die Olimpiese Spele
gebruik is, is baie Londenaars steeds gekant teen dié bouprojek.

'n Ander omstrede voorstel is om beperkings op voorstedelike ontwikkeling op te
hef en dele van Londen se Groen Gordel te bebou. Dié gordel is in die 1940's
geskep om die natuurlike omgewing teen die ongekontroleerde uitbreiding van
woongebiede te beskerm. Dit is met 1 900 vierkante myl drie keer so groot as die
beboude gebied wat deur die gordel omsluit word (600 vierkante myl).

Stadsdele, waar vroeër tradisioneel bewoners uit laer inkomstegroepe gehuisves
is, is reeds in die jare ná die Tweede Wêreldoorlog deur gentrifikasie geraak.
In stadsdele, wat aan die City of London grens soos Islington, het huiskopers
uit die middelklas al vroeg begin om ou woongeboue te renoveer. Die nasionale en
Londense beleid van stadsontwikkeling, waarvolgens kwartiere soos die East End
deur nuwe bouprojekte geregenereer word, het sedert die 1980's steeds meer
welgesteldes na die sentrale stadsdele gelok en sodoende ook hier armer bewoners
uit hul woonbuurte verdring.

In 2014/5 is 30 persent van die Britse inkomste uit sogenaamde ekonomiese
belasting - belasting op inkomste, grondbesit en eiendomme - in Londen
gegenereer.

Ten minste vanaf die Tudor-tydperk het Londen as internasionale handelsentrum sy
stempel op die Britse en Europese ekonomie begin afdruk. Hierdie status is in
1570 bevestig toe Thomas Gresham die Londense Royal Exchange gestig het. In die
volgende eeu sou Londen ten opsigte van sy handelsaktiwiteite by die res van die
land verbysteek – met 'n bevolking van 'n halfmiljoen was die hoofstad die
onbestrede metropool. Die destyds naasgrootste nedersetting in Engeland,
Norwich, het slegs 30 000 inwoners getel.

Britse handelsaktiwiteite is in die agttiende eeu danksy die binnelandse vraag
na suiker, tee, tabak en koffie uit Amerika en Asië asook hout uit Noord-Europa
(verbruikersgoedere wat vervolgens ook na die vasteland van Europa uitgevoer is)
en die beskermde oorsese markte vir Britse uitvoergoedere in die kolonies in
Noord-Amerika en Afrika in 'n ongekende mate uitgebrei, en dit was veral Londen
wat voordeel uit hierdie handel kon trek. As magtigste seemoondheid ter wêreld
kon Groot-Brittanje sy koloniale handelsbetrekkinge ook ná die verlies van
Amerika uitbrei, so onder meer na Kanada, Wes-Indië en Indië.

Londen het sy ekonomiese welvaart destyds onder meer aan sogenaamde koloniale
goedere te danke gehad – naas voedsel en dranke het ook katoen, kleurstowwe en
gekleurde en bedrukte tekstiele 'n belangrike rol gespeel. Die Royal Exchange
was die ekonomiese middelpunt van Londen waar handelaars en gespesialiseerde
makelaars byeengekom het.

Die opening van die sogenaamde Euromarkte in die 1960's was 'n eerste stap in
die rigting van ekonomiese modernisering in die City of London. Veral sedert die
middel van die 1980's het Londen as gevolg ekonomiese prosesse en besluite soos
die deregulasie van finansiële markte ingrypend verander nadat talle buitelandse
banke en ander finansiële ondernemings hulle in die Britse hoofstad gevestig
het. Londen het sedert 1986 – die jaar waarin met die liberalisering van die
Londense effektebeurs begin is – naas New York en Tokio tot een van die drie
belangrikste finansiële sentrums ter wêreld ontwikkel. Meer as 500 banke het
hulle hoofkwartier in die stad, waaronder ook The Hongkong and Shanghai Banking
Corporation, die grootste Europese bank.

Alhoewel die Verenigde Koninkryk nie self lid is van die sogenaamde Europese
Eurosone nie, hanteer Londen se banke meer transaksies in Euro as enige stad op
die Europese vasteland. Naas finansies het ook ander bedrywe in die tersiêre
sektor in hierdie tydperk sterk groei getoon, terwyl nywerhede minder belangrik
geword het. 'n Aantal verlate nywerheidsterreine, sogenaamde brownfields, getuig
nog van hierdie proses van deïndustrialisering.

Die oostelike stadsdele, wat twee eeue lank op nywerhede en die hawe gesteun
het, het sedert die 1980's hul oorspronklike werkersklaskarakter toenemend
kwytgeraak. Stadsvernuwing is deur 'n aantal vlagskipprojekte soos die
ontwikkeling van die Lea Valley as die toneel van die Olimpiese Somerspele in
2012 teweeg gebring.

Nadat visavereistes vir Sjinese toeriste deur die Britse regering verslap is,
het in 2013 'n rekordgetal van 16,8 miljoen besoekers na Londen gestroom – 'n
styging van nege persent teenoor die vorige jaar. Londen het sodoende die
gewildste toeristestad ter wêreld geword – nog voor Bangkok (15,9 miljoen
besoekers), Parys (13,9 miljoen) en New York (11,9 miljoen). Volgens die
nasionale statistiekburo ONS het toeriste ₤12,7 miljard (€13,7 miljard) vir hul
hotelverblyf, restaurantbesoeke, inkopies en toere bestee – meer as die €13,4
miljard wat besoekers in 2013 in New York bestee het.

Londen se aantreklike eiendomsmark, wat goeie waarde vir 'n belegging bied, en
relatief lae belastingtariewe wek die belangstelling van buitelandse beleggers.
Veral welvarende sakelui uit die Russiese Federasie, die Nabye en die
Midde-Ooste asook ander dele van Asië belê miljoene in eiendomme en stig nuwe
ondernemings in die Britse hoofstad. Terwyl die sogenaamde Silicon Roundabout
('n bynaam vir Old Street Roundabout) in Shoreditch, waar baie Britse
internet-ondernemings saamgetrek is, intussen ook aantreklik geword het vir
buitelandse ondernemings uit die hoëtegnologiebedryf, belê ondernemings uit die
Verenigde State en die Volksrepubliek van Sjina miljarde in nuwe bouprojekte.

Sjinese beleggers was in Mei 2014 by projekte ter waarde van meer as ₤3 miljard
betrokke, waaronder die historiese Royal Albert Docks wat deur die Sjinese
maatskappy ABP in 'n moderne besigheidspark omgeskep word, en 'n nuwe hotel in
Nine Elms, wat deur die Sjinese Wanda-groep teen 'n koste van ₤700 miljoen
opgerig word.

Op 23 Junie 2016 het 'n algehele meerderheid van Britse kiesers (51,9 persent)
hulle teen die Verenigde Koninkryk se voortgesette lidmaatskap in die Europese
Unie uitgespreek. Al het kiesers in Londen merendeels (met sowat 60 persent) ten
gunste van die status quo gestem (in kiesafdelings in die middestad is die
hoogste persentasies stemme ten gunste van 'n voortgesette lidmaatskap
aangeteken), sal Londen se ekonomie - en hier veral die banksektor - deur die
sogenaamde Brexit geraak word. So het sommige banke gedreig om werkgeleenthede
na die Europese vasteland uit te plaas, terwyl ook beleggers besorgd is oor die
Britse finansiële bedryf se ekonomiese vooruitsigte aangesien dit dreig om die
sogenaamde EU-paspoort vir finansiële instellings te verloor - die reg vir banke
en ander instellings met setel in Londen om finansiële produkte, wat aan
EU-regulasies onderworpe is, in die hele Europese Unie aan te bied.

Londen se finansiële sektor het egter in die vroeë 21ste eeu 'n merkwaardige
transformasie ondergaan. Die Britse hoofstad is een van min finansiële spilpunte
in Europa waar duisende nuwe ondernemings, sogenaamde FinTechs ('n afkorting van
financial technology), 'n grootskaalse omwenteling in die bankbedryf begin het.
Min van dié ondernemings bied finansiële produkte aan wat aan regulasie
onderworpe is. Digitalisering en desentralisering staan sentraal in nuwe
sakemodelle waarin tradisionele groot bankondernemings soos Goldman Sachs deur
innovatiewe sagteware vervang word. So word na Londen intussen as die "Silicon
Valley van die bankbedryf" verwys. 'n Newe-effek van dié datagedrewe
omwentelingsproses is die potensiële uitskakeling van bedrieglike transaksies.

Behalwe sy rol as Europa se finansiële spilpunt, handhaaf Londen hegte
ekonomiese en kulturele bande met die Europese vasteland. Meer as 'n vyfde van
Europa se grootste ondernemings het hul hoofkwartier in die Britse hoofstad,
terwyl ook byna 'n miljoen burgers van EU-lidstate hulle hier gevestig het.
Londen se ontwikkeling tot 'n ekonomiese spilpunt vir Europa het gepaard gegaan
met sy reputasie as kulturele sentrum. Volgens Paul Owens, direkteur van die
World Cities Cultural Forum (wat gegewens oor meer as dertig metropole op ses
vastelande verskaf), is die stad se breë kulturele aanbod ongeëwenaar - nie net
vanweë sy omvang nie, maar ook danksy sy verskeidenheid en dinamisme - dit
kombineer eersterangse museums, kunsgalerye en ander instellings met 'n media-
en vermaakbedryf wat op die wêreldmark gerig is, en 'n groot breinpoel van
kreatiewe entrepreneurs en kunstenaars asook 'n florerende naglewe.

Met 'n mannekragbasis van 'n halfmiljoen, 'n jaarlikse omset van £34 miljard en
'n groeikoers wat twee keer so groot is as dié van die ekonomie as geheel is die
kreatiewe bedryf 'n belangrike rolspeler in die hoofstadekonomie. Nogtans is dit
aangewese op diversiteit en buitelandse werknemers. Dieselfde geld vir Londen se
onderwyssektor wat van die stad die onbestrede Europese spilpunt vir navorsing
en akademiese opleiding maak. Londen se veertig universiteite en ander
akademiese instellings met altesaam 400 000 studente (waarvan sowat 'n kwart uit
die buiteland) dra met 'n jaarlikse omset van £7 miljard by tot die nasionale
ekonomie.

Die geskiedenis van Londen se moltreinnetwerk dateer terug tot 1863 toe die
eerste ondergrondse spoorlyn ter wêreld, die Metropolitan Railway, met ses
stasies tussen Paddington en Farringdon geopen is. Die netwerk het intussen
gegroei tot elf lyne met altesaam 270 stasies wat Sentraal-Londen, die voorstede
en selfs gebiede buite Groter Londen bedien.

Die ontwikkeling van Londen tot die leidende wêreldstad in die 19de, 20ste en
21ste eeu sou ondenkbaar gewees het sonder die mobiliteit wat die uitgestrekte
moltreinnetwerk aan Londenaars verskaf het. Die grootste deel van moltreinlyne
in Sentraal-Londen is reeds in die eerste vyftig jaar danksy die inisiatief van
privaat ondernemings voltooi. In dié tyd is die eerste roetes deur arbeiders
gebou wat vlak tonnels langs bestaande bogrondse hoofpaaie gegrawe het.
Passasierwaens is destyds nog deur stoomlokomotiewe getrek sodat die
moltreinlyne met talle luggate voorsien is waar die rook en stoom kon ontsnap.
Waens het aanvanklik ook nog nie oor vensters beskik nie – volgens die
beplanners was daar immers niks te sien tussen die stasies nie.

In die volgende vyf dekades het die fokus na die uitbreiding van bestaande lyne
tot in die voorstadgebiede verskuif. Baie voorstede het eers ontstaan nadat
moltreinlyne voltooi is, en dit was juis spoorwegmaatskappye wat hulle
ontwikkeling voortgedryf het. Sodoende het Londen se voorstede die bynaam
Metroland gekry. Die verskillende privaat ondernemings, wat elkeen hul eie lyn
bedryf het, is in 1933 genasionaliseer en in 'n enkele liggaam, die London
Passenger Transport Board, saamgesmelt.

In 2003 het London Underground 'n dogtermaatskappy van Transport for London
geword wat in die vroeë 21ste eeu sy ambisieuse en omvattende opknappingsprogram
– die Tube Improvement Plan – van stapel gestuur het. Bestaande stasies is
omgebou en gemoderniseer, spoorlyne opgegradeer om vinniger en meer betroubare
dienste met korter intervalle aan te bied, 'n Ander doelwit, wat in 2014 nog net
gedeeltelik verwesenlik is, was die verskaffing van traplose toegang tot stasies
om in die behoeftes van rolstoel-passasiers te voorsien.

Toe Londen se openbare vervoerstelsel in 1933 onder die beheer van die London
Passenger Transport Board (LPTB) gekom het, het die plaaslike busnetwerk Groter
Londen en groot dele van aangrensende graafskappe gedek. Dié netwerk is deur 'n
uitgebreide trem- en trolliebusstelsel aangevul. In 1952 is alle tremdienste
gestaak, en 'n dekade later het ook Londen se trolliebusse verdwyn. Hulle is
deur busroetes vervang.

Tussen 1970 en 1984 het London Transport (LT) regstreeks onder die beheer van
die Groter Londenraad (Greater London Council) geval wat die uitgebreide
busnetwerk aangepas en verklein het. 'n Klein aantal busdienste in verder
afgeleë gebiede het egter voortbestaan.

Met die Wet oor Londen se Streeksvervoer van 1984 (London Regional Transport
Act) het die vervoerstelsel onder die beheer van die Britse regering gekom. Om
die doeltreffendheid en mededingendheid van die stelsel te verseker, is
dogtermaatskappye gestig en privaat diensverskaffers toegelaat. Busdienste buite
Londen is in 1985 gedereguleer sodat enige gelisensieerde diensverskaffer
aansoek kon doen om 'n bepaalde busroete te bedien, selfs al was daar 'n reeds
'n ander verskaffer op dié roete.

In dieselfde jaar het London Transport die dogtermaatskappy London Buses Limited
(LBL) gestig om sy busdienste te bestuur. Londen se busnetwerk is een van die
grootstes en mees toeganklikes ter wêreld. Tans bedien 'n vloot van 8 600 busse
sowat 700 roetes met 19 500 bushaltes. Londen se busse vervoer daagliks sowat
6,5 miljoen passasiers – meer as in die hele res van Engeland.

'n Dogtermaatskappy van Transport for London (TfL), London Bus Services Ltd,
beplan busroetes, lê diensvlakke op roetes vas en hou wag oor die gehalte van
dienslewering. Daarnaas val vyftig busstasies en Londen se bushaltes onder sy
beheer. Die meeste busroetes word tans deur privaat ondernemings bedien. Die
dienskontrakte, wat deur TfL per openbare tender aan hulle toegeken word, word
deur London Bus Services bestuur. 'n Klein aantal roetes word op kommersiële
basis bedryf deur ondernemings aan wie 'n dienspermit hiervoor toegeken is.

Na aanleiding van 'n aantal jubileums wat in 2014 gevier is – die ikoniese
Routemaster-bus se 60ste, die RT-tipe-bus se 75ste en die wêreld se eerste
massavervaardigde bus, die B-tipe of Battle Bus (wat sy naam aan die troepe te
danke het wat dit gedurende die Eerste Wêreldoorlog na die frontlinies vervoer
het) se 100ste bestaansjaar – het Transport for London en die London Transport
Museum dié jaar tot die Jaar van die Bus verklaar. 'n Verskeidenheid
uitstallings en ander aktiwiteite het die belangrike rol, wat Londen se busse
vir die mobiliteit, sosiale vooruitgang en groeiende ekonomie van die Britse
hoofstad gespeel het.

Die Britse hoofstad is een van die grootste lugspilpunte ter wêreld en word deur
altesaam vyf lughawens bedien ('n verdere lughawe, London Southend, is oos van
die metropool geleë). Saam hanteer hulle meer passasiers en bedien hulle meer
internasionale roetes as enige ander lugspilpunt.

Behalwe vir Heathrow en London City Airport is alle lughawens buite Groter
Londen geleë. Heathrow is tans die wêreld se besigste lughawe waar die bestaande
kapasiteit al jare lank oorbelas word, terwyl die meeste internasionale roetes
vanaf Gatwick bedien word. Stansted is 48 km noordoos van Londen. Die Not For
Tourists Guide to London 2015 is allesbehalwe gaande oor Luton-lughawe:
"...calling Luton Airport an 'Airport' is pushing it: the reality is it's one
huge shit pit that airplanes depart and arrive from occasionally."

Geboue in die stadsgebied word nie deur 'n enkele boustyl oorheers nie, maar het
eerder oor 'n lang periode ontstaan. Min strukture dateer uit die tyd voor die
Groot Brandramp van September 1666, waaronder die oorblyfsels van die 2de eeuse
Romeinse stadsmuur, die Londense Tower, die Westminster-abdy, die Groot Saal van
Hampton Court (1536) en die argitek Inigo Jones se meesterwerk, Banqueting House
in Whitehall.

Die laasgenoemde deel een kenmerk met talle ander bekende geboue in Londen en
die Britse eilande – dit is van portlandsteen gebou, 'n wit-grys natuursteen wat
in steengroewe op Portland-eiland in Dorset ontgin word. Dit is maklik
herkenbaar as die boumateriaal vir onder meer die Westminster-paleis, die
Londense Tower, die Buckingham-paleis, die Britse Museum en die Bank van
Engeland-gebou.

Inigo Jones, 'n boorling van Smithfield, was 'n baanbreker vir die
gesofistikeerde Italiaanse Renaissance-boukuns en die elegante simmetrie wat
kenmerkend vir boumeesters soos Andrea Palladio was. Jones het met sy ontwerpe
'n belangrike rol by die ontwikkeling van Covent Garden gespeel, veral met sy
Piazza (1631–1639) en Londen se eerste twee geboue in die Palladiaanse styl,
Banqueting House (1619–1622) en Queen's House in Greenwich.

Wren het daarnaas ook 'n aantal wêreldlike geboue ontwerp soos die Royal Naval
Hospital in Greenwich (1696–1702) en die Koninklike Hospitaal in Chelsea
(1681–1691). Wren het naas sy assistent Nicholas Hawksmoor, wat 'n aantal
kerkgeboue soos St. Mary Woolnoth (1716–1724) geskep het, ook invloed op ander
argitekte soos James Gibbs, 'n leidende verteenwoordiger van die Engelse
Barokstyl, uitgeoefen wat met St. Martin-in-the-Fields (1722–1726) 'n geslaagde
kombinasie van Renaissance- en Barokelemente geskep het. Sy toring kontrasteer
met die hoofgebou wat op 'n antieke tempel lyk.

Kenmerkend vir hierdie stylperiode is die Georgiaanse terrashuise waarmee Robert
Adam (1728–1792) bekendheid verwerf het. Sy ontwerpe deel elegante fasades as
hul unieke stylelement. Die Regency-argitek John Nash (1752–1835) het dié
elemente in die laat Georgiaanse tydperk ingespan om 'n elegante voorkoms aan
die stadsbeeld van die middestad te gee. Sy mees ambisieuse plan het voorsiening
gemaak vir 'n Royal Mile ("Koninklike Myl") wat vanuit die prins-regent se
woning in Carlton-huis tot Regent's Park sou strek. Carlton House Terrace
(1827–1832) en Park Crescent (1812–1822) in Regent Street gee steds 'n indruk
van sy visie wat later, in die 1820's en 1830's, deur Thomas Cubitt se
terrashuise en halfmaanvormige strukture in Belgravia en Chelsea voortgesit is.

Die morele waardes van die Victoriaanse tydperk is in 'n aantal kerkagtige
ontwerpe soos dié vir die Houses of Parliament (Parlementsgebou) weerspieël wat
tussen 1840 en 1850 volgens planne van Sir Charles Barry en Augustus Pugin
ontstaan het. Die Victoriaanse styl, wat later as Gothic Revival (Gotiese
Herlewing) bekend sou staan, het nogtans ook fantasievolle elemente ingesluit
soos uit sy Sir Gilbert Scott se ontwerp vir St. Pancras-stasie met sy
toringspitse (1868–1874) blyk.

Baie voorbeelde van 20ste eeuse argitektuur het nie onmiddellik byval gevind by
die publiek nie, maar is eers dekades later gewaardeer soos die industriële
boukuns van die 1920's en 1930's wat strukture soos die Hoover-fabriek in
Western Avenue en die Battersea-kragsentrale (1939) opgelewer het. Berthold
Lubetkin (1901–1990), 'n Russiese emigrant, het die ontwerpgroep Tecton in die
lewe geroep wat onder meer deur Le Corbusier vir hul behuisingskompleks
Highpoint Flats (1936) in Highgate, 'n voorbeeld van Internasionale
Styl-boukuns, geprys is.

Na-oorlogse projekte in Londen was dikwels omstrede, soos Richard Seifert se
veelverdieping-kantoorgebou Centre Point (1966) in Oxford-straat en Denys Lasdun
se National Theatre (1967–1977) wat deel uitmaak van die South Bank-kompleks. In
sommige dele van die stadsgebied is daar beperkings ten opsigte van die aantal
verdiepings van nuwe projekte sodat die uitsig op bekende bakens soos St.
Paul's-katedraal en ander historiese geboue nie belemmer word nie.

Nogtans het ook in die historiese middestad 'n aantal wolkekrabbers ontstaan
soos die Lloyd's-gebou, Richard Rogers se gewaagde futuristiese hoofkwartier vir
die assuransie-maatskappy Lloyd's of London; Norman Foster se 30 St Mary Axe,
wat intussen 'n ikoniese simbool van Londen geword het; en Renzo Piano se The
Shard (2012) wat met 72 verdiepings tans die rekord vir die hoogste gebou in
Europa hou. Buite die City of London is wolkekrabbers veral in Londen se tweede
belangrikste finansiële distrik Canary Wharf opgerig.

Ander bekende voorbeelde van moderne argitektuur in Londen sluit City Hall in
Southwark, die Britse Biblioteek (British Library) in Somers Town/Kings Cross en
die O2 Arena aan die Teemsoewer oos van Canary Wharf in.

Londen is die enigste stad ter wêreld wat reeds drie keer Olimpiese Somerspele
aangebied het: 1908, 1948 en 2012. Daarbenewens het Londen ook twee keer as
gasheer van die Statebondspele opgetree: 1911 (destyds Inter-Ryk Kampioenskappe
genoem) en 1934.

In Londen vind sedert 1981 elke jaar die Londen-maraton plaas, volgens
prysgelde, wentye en aantal deelnemers een van die belangrikste maratons ter
wêreld.

The Boat Race tussen die roerspanne van die Universiteit van Oxford en die
Universiteit van Cambridge is een van die mees tradisionele wedstryde ter wêreld
en word sedert 1856 op die Londense Teems aangebied.

Londen beskik oor twee krieketvelde: Lord’s (tuisveld van Middlesex C.C.C.) en
The Oval (tuisveld van Surrey C.C.C.). Beide stadions is in die 19de eeu
opgerig. Lord’s het vier eindstryde van die Krieketwêreldbeker-toernooi
aangebied (1975, 1979, 1983 en 1999). Die eindstryd van die Krieketwêreldbeker
in 2019 sal hier ook beslis word.

Bekende Londense rugbyspanne sluit Harlequins en Saracens in. Internasionale
wedstryde word in die Twickenham-stadion gespeel. Die eindstryd van die
Rugbywêreldbeker 2015 tussen die All Blacks van Nieu-Seeland en die Wallabies
van Australië is hier op 31 Oktober beslis wat deur die verdedigende kampioen
Nieu-Seeland met 34–17 gewen is. Ander wedstryde soos die bronseindstryd tussen
die Suid-Afrika en Argentinië wat deur die Springbokke met 24–13 gewen is, is
daarbenewens in die Olimpiese Stadion en die Wembley-stadion gehou.

Van die Engelse Premier League se suksesvolste sokkerspanne is in Londen
gebaseer. Ses van die 20 spanne wat in die 2014–2015 seisoen in die Premier
League gespeel het kom van Londen. Hierdie spanne is: Arsenal, Chelsea,
Tottenham Hotspur, West Ham, Queens Park Rangers en Crystal Palace. Tweedeliga
spanne Charlton Athletic en Fulham is ook van Londen. Die mees bekende
sokkerstadion is die Wembley-stadion, waar die eindstryd van die FIFA
Sokker-Wêreldbekertoernooi in 1966 tussen Engeland en Wes-Duitsland gespeel is
wat deur die gasheer gewen is.

Tussen einde Junie en die begin van Julie word vir twee weke in Londen die
oudste belangrike en mees prestigeryke kampioenskap in tennis aangebied: Die
Wimbledon-kampioenskap. Dit vorm saam met die Australiese Ope, Franse Ope en VSA
Ope die vier "Grand Slam"-toernooie van elke jaar.



https://af.wikipedia.org/wiki/Frans

Die Franse taal (le français [lə fʁɑ̃sɛ] luister (hulp·inligting) of la langue
française [la lɑ̃ɡ fʁɑ̃sɛz]) behoort tot die Romaanse groep binne die
Indo-Europese taalfamilie. Van alle Romaanse tale het dit ten opsigte van sy
struktuur en uitspraak die sterkste wegbeweeg van die oorspronklike Latyn.

Frans is naas Engels die enigste wêreldtaal wat op vyf vastelande gepraat word,
en dit is die amptelike- of verkeerstaal van meer as die helfte van die
Afrikalande. Dit is ook een van die belangrikste tale van die internasionale en
diplomatieke verkeer, 'n beduidende onderwystaal en die taal van internasionale
organisasies soos die UPU (Wêreldposunie).

Die oorspronklike Gallies ('n Keltiese taal) is na die Romeinse verowering van
Gallië oor 'n tydperk van vyf eeue deur die Latynse taal verdring, waarby die
stedelike gebiede, die administrasie, die Romeinse garnisoene en die
skoolstelsel die voortou geneem het. In teenstelling met hierdie instellings het
die plattelandse gebiede die Keltiese taal nog tot in die 5de eeu n.C. bewaar.
Net 'n klompie woorde (soos petit "klein", lieue "myl" en brasser "brou") en
plekname (met byvoorbeeld die agtersetsel -ac soos in Cognac) het tot vandag van
die Galliese taal oorgebly.

Die feit dat die Kelte nie die desimale stelsel met die getal tien as basis
gebruik het nie, maar die getal twintig, leef voort in die Franse woord
quatre-vingts ("tagtig", eintlik "vier (keer)-twintig", naas die uit die Latynse
taal oorgeërfde woord octante, wat in Kanada, België en Switserland gebruiklik
is, of huitante, 'n Belgiese en Switserse term).

Met die Germaanse invalle van die Wes-Gote in Akwitanië, die Boergondiërs in die
ooste en veral die Franke in die noorde van die huidige Frankryk het die verval
van die Galloromeinse kulturele lewe begin. Alhoewel die Germane die
verromanisering van die land veral danksy die magsposisie van die Katolieke
kerk, wat as bewaarder van die antieke Grieks-Latynse kultuur opgetree het, nie
meer kon keer nie, het hulle tog 'n groot invloed by die vorming van die
Gallies-Franse variant van die Vulgêrlatynse taal uitgeoefen, wat later aan die
Franse taal sy besondere karakter binne die Romaanse taalfamilie gegee het.

Die Franke het oorspronklik uit die gebied van die Nederryn en Weser (in die
huidige Duitsland) gekom en in die tydperk van die volksverhuising verder wes-
en suidwaarts getrek. Die huidige Frankiese taalgebied sluit die gewes Franken
in Noord-Beiere en Noord-Württemberg, Suid-Thuringe, Hesse, Noord-Baden,
Rynland-Palts, die noordelike Elsas, Lotaringe, Saarland, Luxemburg, die
Rynland, die Duitstalige gebiede van Oos-België, die Nederryn-gebied, Limburg,
Holland, Zeeland, Brabant en Vlaandere in. Omtrent 500 was Keulen die sentrum
van die Frankiese gebied.

Vanaf die agste eeu het destydse geskiedkundiges 'n onderskeiding tussen die
Saliese Franke (in die gebied van die huidige België en Nederland; die naam is
afgelei van Oudfrankies sal(a) "heerskappy" of Sala "die rivier IJssel") en die
Ripuariese Franke van die huidige Duitse Rynland gemaak. Die Saliese Franke het
nouer bande met die Romeine gehandhaaf en was die leiers by die uitbreiding van
die Frankiese magsgebied in die vierde en vyfde eeu.

Die Frankiese koning Clovis I het in 496 die Katolieke geloof aangeneem en
sodoende die steun van die geestelikheid vir sy heerskappy verseker. Dit was
veral die klerus en die Romaanstalige stede wat by die Frankiese veroweraars die
gebruik van die Latyns-Romaanse taal bevorder het.

In wat tot die Franse taalgebied sou ontwikkel, is die Frankiese bevolking - 'n
klein minderheid - uiteindelik geleidelik verromaniseer, maar hierdie proses was
baie stadig. Die noorde van Frankryk het eeue lank tweetalig gebly; tekste van
Isidor van Sevilla is in die 9de eeu in Neustrië (die gebied tussen die Engelse
kanaal, die Bretagne en die Loire) nog steeds in Oudhoogduits vertaal. Ook ná
die tyd van Karel die Grote tot by die splitsing van die ryk in 843 het die
immigrasie van Franke voortgeduur. Die aantreklikheid en superioriteit van die
Romaanse kultuur, die Latynse ampstaal van die Merowingiese Ryk en die oormag
van die Romaanstaliges was die vernaamste redes vir die feit dat die Frankiese
dialekte in Frankryk binne 'n tydperk van sowat driehonderd jaar uitgesterf het.
Omtrent 800 was die meeste Frankiese krygers die Germaanse taal nie meer magtig
nie, tog het jong Frankiese edellui uit die Wes-Frankiese Ryk in die 9de eeu
dikwels 'n tyd lank in die Oostelike (Duitse) Ryk gebly om die Frankiese taal
aan te leer.

Baie min tekste van die geskrewe Oudhoogduitse taal uit die Karolingiese Ryk is
bewaar, onder meer twee sogenaamde geselsboekies uit Parys en Kassel wat
voorbeelde gee van die Oudhoogduits-Frankiese taal: Wer pist du? Wanna quimis?
Fona weliheru lantskeffi sindos? (Nieuhoogduits: Wer bist du? Woher kommst du?
Aus welcher Gegend reist du an?) In die tydperk tussen 850 en 1000 het ook die
Romaans-Germaanse taalgrens in die noorde verstewig, waar vanaf die 9de eeu die
Nederfrankiese en uiteindelik Nederlandse dialekgebied ontstaan het.

Talle van die morfologiese en sintaktiese veranderings wat die Galloromaanse
taal ondergaan het, is deur die invloed van die Frankiese taal veroorsaak. Die
Oudfranse klanke het meer ooreenkomste met dié van Germaanse tale getoon as met
die Vulgêrlatynse taal.

Die Frankiese ontlenings in die Oudfranse taal het natuurlik talle aspekte van
die Frankiese kultuur weerspieël; dit was veral woorde uit die krygskuns soos
beffroi (van Frankies *bergfrid "wagtoring"), regswese en politiek (Frans fief
"leen" van Frankies *fehu "vee, fortuin"; Middellatyn feudum), hofhouding
(Oudfrans maréchal "perdekneg" van Frankies *marahskalk), huisbou en huisraad
(Frans malle "reiskoffer" van Frankies *malha), werktuie en gereedskap,
natuurlewe (jardin "tuin" van Frankies *gard), landbou, klerasie (Frans gant
"handskoen" van Frankies want), liggaamsdele en ander gebiede. Ook 'n aantal
voor- en agtervoegsels is van Frankiese herkoms, soos mé- "mis-" in byvoorbeeld
méconnaître en mépriser, -ard en -art uit Frankies -hart en -hard. Die
agtervoegsel -ard is in die Nieufranse taal nog steeds produktief en kom voor in
woordvormings soos vieillard "grysaard, ou man", canard "eend", campagnard
"plattelander" en dreyfusard (histories) "aanhanger van Dreyfus".

Die Oud-Franse (vieux français) taal het geleidelik uit die Vulgêrlatynse
omgangstaal van Gallië (lingua rustica romana) ontstaan; die oudste Franstalige
dokument van 842 is die Straatsburgse Ede (Latyn: Sacramenta Argentariae) wat
deur Lodewyk die Duitser en Karel die Kale tydens die stryd teen hulle broer
Lotharius afgelê is. Karel het die Germaanse (Oudhoogduitse), Lodewyk die
Romaanse (Oudfranse) taal gebruik. Die skrywer van die eed wat gewoonlik net
Latynse tekste moes handhaaf het gesukkel met die opskryf van die destydse
spreektaal, en daar is soms twee spellings vir woorde soos "fradre" (wat ook as
"fradra" voorkom). Lodewyk se woorde in Oudfrans:

Pro Deo amur et pro christian poblo et nostro commun salvament, dist di in
avant, in quant Deus savir et podir me dunat, si salvaraeio cist meon fradre
Karlo, et in adiudha et in cadhuna cosa, si cum om per dreit son fradra salvar
dist, in o quid il mi altresi fazet; et ab Ludher nul plaid numquam prindrai,
qui meon vol cist meon fradre Karle in damno sit.

Die bostaande teks in die Oudfranse taal van die 11de eeu: Por dieu amor et por
del cretsiien poeple et nostre commun salvement, de cest jorn en avant, quan que
Dieus saveir et podeir me donet, si salverai jo cest mine fredre Charlon, et en
aiude, et en chascune chose, si come on par dreit son fredre salver deit, en ço
que il me altresi façet, et a Lodher nul plait onques ne prendrai, qui mien
vueil cest mien fredre Charlon en dam seit.

Die huidige Franse vertaling: Pour l'amour de Dieu et pour le peuple chrétien et
notre commun salut, de ce jour en avant, en tant que Dieu savoir et pouvoir me
donne, si défendrai-je mon frère Charles (et lui serai) en aide et en chaque
chose, ainsi qu'un homme par droiture son frère doit défendre en chose que lui
également ferait, et avec Lothaire aucun accord jamais ne prendrai qui de mon
vouloir, à ce mien frère Charles à dommage soit.

Met die Verdrag van Verdun (843) het die skeiding van die Wes-Frankiese (Francia
occidentalis, hiervan is ook die moderne naam France "Frankryk" afgelei) en die
Oos-Frankiese Ryk (Francia orientalis), wat later as Duitsland bekend sou staan,
begin.

Die Oudfranse taal (langue d'oïl; vergelyk Oksitaans, die langue d'oc) wat
tussen 850 en 1350 in Noord-Frankryk gepraat is, het eintlik uit 'n handvol
dialekte soos Normandies, Pikardies, Sjampanjies, Fransies en Lotaringies
bestaan wat almal ook as skryftale gedien het. Langsamerhand het die streektaal
van die Île-de-France rondom Parys, die Fransiese dialek, omtrent 1200 die
standaardtaal van digters en ander skrywers geword.

Die Oudfranse klankstelsel het sterk van moderne Frans verskil; terwyl die
huidige Franse net oor 16 kinkers beskik, was daar in die Oudfranse taal nog
nege vokale, vyf nasale, twaalf diftonge, vyf nasaaldiftonge en drie triftonge.
Die letter c is voor die medeklinkers e en i nog met 'n affrikaat /ts/
uitgespreek, en die g in estrange het nog soos die g in Engels gentleman
geklink. Desgelyks het die uitspraak van die "j" en "ch" ook eers later versag.
Die Middelengelse taal het hierdie Oudfranse klanke uit die Anglo-Normandiese
dialek oorgeneem wat na die verowering van Engeland eeue lank as ampstaal
gepraat is; Engelse woorde soos judge en change het die ou j- en g-klanke
bewaar, terwyl die moderne Frans juge en changer met 'n sagte "j" en "ch" laat
begin.

Aan die einde van die 12de eeu het ook die "s" verdwyn in gevalle waar dit deur
'n medeklinker opgevolg is: feste het geleidelik fête geword (die accent
circonflexe, of kappie, dui aan dat die "s" verdwyn en die uitspraak van die "e"
verander het). Ook in hierdie geval het die Engelse taal die ou klanke bewaar:
fête - feast, bête - beast, tempête - tempest, hôtel - hostel (die Franse hôtel
is later nog eens as hotel oorgeneem).

Die woordvolgorde was - veral in die digkuns - nog taamlik vry soos in die
Latynse oorsprongstaal, terwyl die ses Latynse naamvalle verdwyn het. Die
Oudfranse taal het die subjeks- en objeksnaamval (rektus en obliquus) geken en
maskulina en feminina by selfstandige naamwoorde en byvoeglike naamwoorde
onderskei. Aangesien die kenmerkende uitgange van die werkwoorde persoons- en
getalverskille aangedui het, is nog geen persoonlike voornaamwoorde benodig nie.
Die dubbele ontkenning met ne... pas het nog nie in die Oudfranse taal bestaan
nie, die konstruksie met ne... was voldoende. Ook die tye is gewoonlik sonder
vaste reëls gebruik.

Die 12de eeu is deur 'n sterk belangstelling vir die Latynse taal gekenmerk. Dit
was veral lede van die klerus wat die werke van klassieke outeurs gekopieer het,
en Latyn het die akademiese lewe aan die Universiteit van Parys oorheers wat
teen die begin van die 13de eeu opgerig is. Latyn het die taal van die hoër
onderwys, die regswetenskap, die kerk, die wysgerige en wetenskaplike
letterkunde gebly. Net die geskiedskrywers en digters het die Oudfranse taal bo
Latyn verkies. Die digkuns het sy inspirasie in die ou klassieke mites gevind
wat as Christelike en hoofse verwerkings nuwe aandag getrek het, die
Kelties-Bretonse Artussage (matière de Bretagne), die literêre opbloei van die
Oksitaanstalige Suid-Frankryk waarvandaan talle leenwoorde soos amour gekom het,
en met die kruistogte ook die Oosterse luukse van die Bisantynse Ryk. Vir die
hoofse romans is 'n verfynde taal ontwikkel wat met die uitbreiding van hierdie
genre van Oudfrans die leidende literêre taal van Europa gemaak het.

Die Middelfranse (moyen français) tydperk het omtrent 1350 begin en in die 15de
en 16de eeu geëindig.

Ná die uitbreek van die Honderdjarige Oorlog tussen Frankryk en Engeland is 'n
agteruitgang van die literêre lewe bespeur, terwyl daar ingrypende veranderings
op die gebied van die klankstelsel plaasgevind het wat ook die sinsbou geraak
het. Die diftonge het grotendeels tot monoftonge verander, die "s" het voor
medeklinkers verdwyn (net soos die "e" indien dit aan die woordeinde staan of
nie beklemtoon word nie). Aangesien die "s" die naamvalle, meervoud en persoon
aangedui het, is 'n onbepaalde lidwoord vir die meervoudsvorm geskep, en voor
die werkwoord staan nou verpligte persoonlike voornaamwoorde. Die vervoeging en
verbuiging is vereenvoudig, die woordvolgorde (wat nou gereeld as subjek -
werkwoord - objek genormeer word) en die gebruik van die tye is aan vaste reëls
onderwerp.

Die belangrikste wysigings op die gebied van die grammatika was die dubbele
ontkenning met ne... pas, die ontwikkeling van die futur proche met aller +
infinitief en die refleksiewe vorm van die werkwoord wat nou in plaas van die
passief gebruik word.

Terwyl talle Germaanse leenwoorde uit die Middelfranse taal verdwyn het, het die
klassieke tale en Italiaans 'n sterk invloed op die Franse taal uitgeoefen. Daar
was 'n behoefte om steeds meer vakterme te skep, en mettertyd het die
Middelfranse taal oor doeblette van Latynse woorde beskik wat sowel in 'n
oorgeërfde asook in 'n nuut ontleende vorm bestaan, soos chose - cause (van
Latyn causa) en loyal en légal (van Latyn legalis, -e).

In 1523 het Lefèvre d'Étaples die Nuwe Testament vertaal, vyf jaar later was ook
die Hebreeuse Geskrifte in Frans beskikbaar, ondanks die hewige kritiek vanuit
geleerde kringe - met name die Sorbonne. Met die vertaling van Johannes Calvyn
se werke vanaf 1541 het Frans die taal van die Hugenote geword.

Vanaf die 16de eeu het 'n aantal digters die bewys gelewer dat Frans as taal van
die wetenskap, wysbegeerte en digkuns sonder meer met Latyn kon meeding. Die
digter François Rabelais (omtrent 1494–1553) het byvoorbeeld oor 'n geweldige
woordeskat beskik en ook sy eie neologismes geskep wat van sy Frans 'n tot
dusver ongekende uitdrukkingsmiddel gemaak het. Pogings om die Franse spelling
by die moderne taalgebruik en uitspraakgewoontes aan te pas het egter misluk, en
die geleerdes het selfs 'n historiese spelling ingevoer waar medeklinkers, wat
in die gesproke taal lankal verstom was, weer geskryf moes word om die Latynse
oorsprong van woorde aan te dui. Woorde soos sept (sewe, van Latyn septem),
temps (tyd; weer, van Latyn tempus) en vingt (twintig, van Latyn viginti) is
voorbeelde van hierdie histories-etimologiese spelling.

In die 15de en 16de eeu het die geleidelike oorgang na die moderne Nieufranse
spreektaal begin. Die oorgangstydperk is deur 'n noukeurige slyping van die taal
gekenmerk. Die Edik van Villers-Cotterêts het in 1539 bepaal dat Frans (of
beter, die standaardtaal van die Île-de-France rondom Parys) die enige ampstaal
van die Koninkryk Frankryk sou wees (la seule et unique langue du Royaume de
France).

In dieselfde jaar het die eerste woordeboek van die Franse taal verskyn.
Grammatikale publikasies en nuwe woordeboeke, wat in die volgende dekades
saamgestel is, het daarin geslaag om die taal te standaardiseer. Die
hoofinvloede in dié tyd was die Italiaanse renaissance en die humanisme. Terwyl
die een die Latynse oorsprong van die Franse taal beklemtoon het, het die ander
die rol van die volkstaal bevorder.

Die Italiaanse Accademia della Crusca het die aanleiding vir die stigting van
die Académie française (1635) gegee wat hom op taalsuiwering, die grammatikale
taalontwikkeling en die retoriek toegespits het. Kardinaal Richelieu, die
beskermheer van die akademie, het in 1694 'n nuwe woordeboek en grammatika deur
die taalkundiges laat saamstel. Dit is ook die akademie wat tans die taalbeheer
oor Frans uitoefen.

Die 17de eeu was die klassieke eeu van die Franse letterkunde, en die filosoof
René Descartes (1596–1650) het met sy werke die bewys gelewer dat die Franse
taal wetenskaplike en wysgerige gedagtes net so gemaklik kon formuleer soos
Latyn, wat nou ten gunste van Frans op alle gebiede afgeskaal is. In adellike
kringe het die salons baie gewild geraak; hier het die edeles in die huise van
aristokrate saamgekuier en literêre werke bestudeer. Dit was die salon van die
Madame de Rambouillet, later dié van Madame de Sablé, Madame de Maintenon en
veral Mademoiselle de Scudéry wat die taal deur die bespreking van literêre,
wetenskaplike en amoureuse sake laat opbloei het. Die Presieuses, soos hulle
genoem is, het hulle vir 'n verhewe taalgebruik beywer wat nuwe, geesryke
woordskeppings soos enthousiasmer en féliciter ingesluit het. Byvoeglike
naamwoorde, wat uiterste toestande kan beskryf, was baie gewild onder die
Presieuses; uitdrukkings soos terrible, horrible, admirable, furieux en
effroyablement was tipiese neologismes van hierdie tydperk. Nederige en
onbeskaafde uitdrukkings is vermy en met behulp van nuwe woorde omskryf. Die
digter Molière (1622–1673) het die salongangers in sy Femmes Savantes (Geleerde
Vroue) en Précieuses Ridicules bespot. Tog het hulle 'n waardevolle bydrae tot
die ontwikkeling van die Franse taal gelewer wat in Europa vanaf die vroeë 18de
eeu die taal van die beskaafde kringe en die diplomatie geword het. Die
Pruisiese koning Frederik die Grote het byvoorbeeld oorwegend Frans gepraat en
geskryf, terwyl sy Duits steeds gebrekkig gebly het.

Die uitspraak, woordvorming en sinsbou van Frans het al in die 17de eeu begin
verstewig. In die tyd voor die Franse Rewolusie is die woordeskat nog eens deur
woorde uit die streek- en volkstaal verryk, waarby die literêre werk van onder
meer Rousseau en Diderot 'n belangrike rol gespeel het. Engelse en Duitse
vakterminologie uit die politieke sfeer, die sport, mynbou en geologie is
ontleen. Die sentralisering van die administrasie in die verloop van die Franse
Rewolusie het weer eens die posisie van die Paryse Frans verstewig; tegelykertyd
is nuwe begrippe uit die klassieke tale se woordeskat gevorm, wat veral vir die
nuwe bedeling en die nuwe maatstelsel benodig is: Arrondissement, département,
municipalité, préfet; gramme, mètre, kilomètre en litre is neologismes uit
hierdie tydperk. Aangesien teen die einde van die 18de eeu sowat 'n kwart van
die bevolking die Franse taal nie magtig was nie, is die streekdialekte en die
tale van die minderhede verdruk.

Die digters van die 19de eeu het gepoog om die woordeskat van die taal verder
uit te brei; hul bronne was die taal van die 15de en 16de eeu, streekdialekte en
die omgangstaal. Dit was die tydperk van die nominalisme, 'n styl wat werkwoorde
en byvoeglike naamwoorde deur nominale konstruksies vervang het, en die begin
van die sterk Engelse invloed. Die Franglais, 'n taalgebruik wat deur 'n groot
aantal anglisismes gekenmerk word, word deur die owerhede bestry.

Die moderne omgangstaal met sy talle afwykings van die grammatikale norme, die
sogenaamde français avancé (Gevorderde Frans), gee 'n indruk van wat moontlik in
die toekoms die nuwe standaardtaal sal wees. So is byvoorbeeld die dubbele
ontkenning aan die verdwyn, en ne...pas is in die omgangstaal al vereenvoudig
tot pas.

Daar bestaan 'n enorme kloof tussen die literêre taal, wat deur die taalbouers
geslyp word, en die algemene omgangstaal. Die norme van die skryftaal en
korrekte spreektaal - français écrit en français parlé correct - geld nie
noodsaaklik vir die gewone spreektaal - français parlé - nie. Die gesproke Frans
het variante soos die langue familière - die omgangstaal van die goed
opgeleides, die langue populaire - die algemene omgangstaal - en die argot, die
groeptaal van 'n spesifieke beroep, klas of kring.

Kritici wys op die feit dat bepaalde woordvormings, wat deur die owerhede
vasgelê is, in die omgangstaal steeds nie gebruik word nie - die amptelike term
vacancelle byvoorbeeld het die Engelse leenwoord week-end nie verdring nie. Die
Kanadese Frans gebruik egter uitsluitlik die term fin de semaine.

Tog is daar op baie gebiede suksesvol Franse neologismes geskep, byvoorbeeld in
die rekenaarwetenskap, waar net ordinateur (rekenaar), logiciel (sagteware) en
matériel (hardeware) gebruiklik is.

Sowat sewe miljoen Kanadese praat Frans as hulle moedertaal, waarvan ses miljoen
in Quebec, en Frans is naas Engels een van die twee amptelike tale. Kanadese
burgers het die reg op diensverskaffing in albei tale, waaronder ook die reg op
moedertaalonderwys, selfs al is hulle taal 'n minderheidstaal in die betrokke
provinsie, sodra die aantal sprekers dit regverdig.

Danksy die immigrasie van 'n aantal Hugenote-gesinne na die Kaap is tussen 1688
en die vroeë 18de eeu 'n tyd lank Frans aan die Kaap gepraat. Suid-Afrika se
Hugenote is oorspronklik Franse vlugtelinge, wat 'n toevlug in Nederland gevind
het en later deur die Verenigde Oos-Indiese Kompanjie aangemoedig is om na die
Kaap te emigreer.

Vandag is daar nog talle plek- en familiename van Franse oorsprong in
Suid-Afrika. Franschhoek, een van die sentrums van die Franse setlaars, het
selfs Franse straatborde. Sedert 1994 lei immigrasie uit die res van Afrika ook
tot beduidende Franssprekende gemeenskappe in Suid-Afrika in plekke soos
Muizenberg. Tans is daar sowat 100 000 Franstaliges in Suid-Afrikaanse,
waaronder 7 600 Franse burgers.

Die invloei van immigrante en asielsoekers uit middel Afrika beteken dat
Franstaliges tans toeneem in groot stede soos Johannesburg, Pretoria en
Kaapstad. Frans is ook 'n populere tweede addisionele taal op skole in hierdie
stede en word in alle groot universiteite in die land aangebied.

Kaapstad beskik oor 'n Franse skool, die L’École française François-le-Vaillant
du Cap. Verder is die Alliance Française teenwoordig in meeste groot sentra in
Suid-Afrika en bevorder die Franse Instituut (Frans: Institut français d'Afrique
du Sud (IFAS)) kulturele, navorsings- en taalbetrekkinge met die Franssprekende
wêreld.

In Julie/Augustus 2014 word Parow Openbare Biblioteek die tweede biblioteek in
Suid-Afrika waar 'n nuwe versameling Franse kinderboeke toegevoeg is. Die Franse
Instituut het in samewerking met Biblionef en die Alliance Française hierdie
skenking gemaak. Die versameling bestaan uit prente-, strokiesprent-, feite- en
woordeboeke. Die skenking is gemaak omdat vele Franssprekende kinders in Parow
bly. Hulle kan sodoende hul moedertaal behou deur dit ook te leer lees en skryf.

Te midde van die ryke kulturele geskiedkundige erfenis, heers daar tot vandag
toe 'n ononderbroke droogte op die Afrikaanse taalakker wat gedrukte tweetalige
woordeboeke tussen Afrikaans en Frans betref. Die enigste
Afrikaans-Frans/Frans-Afrikaanse woordeboek is in 1950 laas geskryf deur B.
Strelen (Departement Frans) en H. L. Gonin (Departement Latyn) aan die
Universiteit van Pretoria. Hierdie baanbrekerswerk het geen herdruk of verdere
ontwikkeling beleef nie. Hierdie woordeboekie van altesaam 412 bladsye het,
weens sy beperkte beskikbare ruimte, geen idiome of spreekwoorde opgeneem nie.
Daar is ook, soos in die voorwoord aangedui is, nie 'n wye verskeidenheid woorde
as alternatiewe verskaf nie. Vakkundige terme kon ook nie opgeneem word nie. By
byvoeglike naamwoorde, waar die vroulike uitgang -e bestaan (soos by grand,
grande), is hoofsaaklik slegs die manlike vorm verskaf. Die grootste sonde was
die gebrek aan fonetiese transkripsie, maar ook woordherkomsverklarings; iets
wat die Oxford Concise French Dictionary en die klein woordeboek van Harrap
reeds kon bied.

Ter geleentheid van die Rugbywêreldbeker 2007, wat vir die eerste keer in 'n
Franssprekende land gehou is, het die Franse Departement van Buitelandse en
Europese Sake en verskeie instellings van die Francophonie - waaronder die
internasionale Franstalige televisiekanaal TV5 Monde, die internasionale
radiodiens Radio France Internationale en die Alliance française in Parys - 'n
veldtog begin wat buitelandse rugby-geesdriftiges aangemoedig het om Frans aan
te leer.

Die veldtog se leuse - Oui, je parle Rugby ("Ja, ek praat Rugby") - was veral
gemik op die sowat 450 000 internasionale besoekers en ander geesdriftiges wat
die wedstryde as toeskouers gevolg het of andersins by die kampioenskap betrokke
was. Frans is as 'n moderne wêreldtaal uitgebeeld, en die organiseerders het
gehoop dat meer belangstellendes Franse taalkursusse in Frankryk se kulturele
instellings in die buiteland sou volg.



https://af.wikipedia.org/wiki/Armeni%C3%AB

Armenië (Armeens: Հայաստան Hayastan [hɑjɑsˈtɑn], Հայք Hayq), amptelik die
Republiek van Armenië (Հայաստանի Հանրապետություն, Hayastani Hanrapetut’yun), is
'n klein landingeslote land in die suidelike Kaukasusberge, tussen die Swartsee
en die Kaspiese See, begrens deur Turkye in die weste, Georgië in die noorde,
die Republiek van Nagorno-Karabach (Artsach) en Azerbeidjan in die ooste en Iran
en die Naxçıvan-eksklawe van Azerbeidjan in die suide.

Armenië is een van die oudste kultuurlandskappe op aarde met 'n geskiedenis wat
verder terugstrek as dié van die meeste Europese lande. Sy ryk kulturele en
argitektoniese verenig elemente van verskillende tradisies. Dit was sy ligging
langs die belangrike Syroete tussen Asië en Europa wat Armenië gedurende sy lang
geskiedenis verskeie kere blootgestel het aan die kulturele en politieke
invloede van ander moondhede. So het periodes van nasionale onafhanklikheid
gewissel met tydperke waartydens die land onder Bisantynse, Persiese, Mongoolse,
Turkse en Russiese bewind gekom het.

Armeens maak deel uit van die Indo-Europese taalfamilie, dog het Armeniërs hul
eie 'n unieke alfabet ontwikkel wat sedert die middeleeue onveranderd in gebruik
is. Armenië was die eerste land ter wêreld wat die Christendom as amptelike
godsdiens aanvaar en met die Armeens-Apostoliese geloof in 301 n.C. 'n nasionale
kerk gevestig het. Die heilige berg van die Armeniërs, Ararat, is tans egter
buite Armenië se staatsgebied in Turkye geleë.

Ook die meerderheid Armeniërs het hulle in die buiteland gevestig. Van die
altesaam agt miljoen Armeniërs leef tans slegs sowat drie miljoen in die
Republiek van Armenië. Verdrywings en etniese suiwerings loop soos 'n draad deur
die geskiedenis van die Armeniërs. As Christelike minderheid in Islamitiese
lande soos Turkye en Azerbeidjan – en dikwels ook as ekonomies suksesvolle groep
– het hulle verskeie kere slagoffers van etniese en godsdienstige onderdrukking
geword.

Vanaf die 15de eeu was Armenië 'n omstrede land tussen die Ottomaanse en die
Persiese Ryk. In die 19de eeu het die Russiese heerskappy oor die Kaukasusgebied
met Oos-Armenië begin. Wes-Armenië, 'n gebied in Klein-Asië, was deel van die
Ottomaanse Ryk. Hier het in 1895 en 1896 eerste massiewe etniese suiwerings en
massamoorde plaasgevind.

Die Armeense volksmoord, wat in 1915 in die Turkse Ottomaanse Ryk begin het
nadat Armeniërs as bondgenote van buitelandse Christelike magte afgestempel is,
het honderdduisende, moontlik 1,5 miljoen menselewens geëis. Die volksmoord, wat
deur Turkye as regsopvolger van die Ottomaanse Ryk nie amptelik erken word nie,
is steeds 'n traumatiese ervaring wat deur Armeniërs dikwels Aghet of die Groot
Ramp genoem word.

Tussen 1920 en 1989 was Armenië 'n relatief welvarende republiek van die
Sowjetunie, maar het ná sy onafhanklikwording deur 'n sterk aardbewing, die
moeilike proses van ekonomiese transformasie, die groot afhanklikheid van
energie-invoere en die konflik met Azerbeidjan oor die Nagorno-Karabach-gebied,
'n enklawe in Azerbeidjan wat hoofsaaklik deur Armeniërs bewoon word, in 'n
moeilike ekonomiese posisie beland.

Armenië is in die oorgangsgebied tussen Klein-Asië en Transkaukasië geleë.
Histories het Armenië veel wyer gestrek – vanaf die suidelike hellings van die
Kaukasusreeks in die noorde tot die oewers van die Iranse Urmiameer in die
suide, en vanaf gebiede naby die Kaspiese See in die ooste tot die Kilikiese
vlakte tussen Sirië en Oos-Anatolië in die weste waar die magtige Taurusgebergte
'n natuurlike grens gevorm het.

Die huidige staatsgebied beslaan 29 800 km² in die noord-ooste van die Armeense
Hoogland en aan die suidelike uitlopers van die Klein Kaukasus. Armenië grens in
die noorde aan Georgië, in die ooste aan Azerbeidjan, in die suidooste aan Iran,
in die suide aan die Azerbeidjanse eksklawe Nachitsjewan en vanuit die suidweste
tot in die weste aan Turkye. Die huidige bevolking is sowat 3 miljoen.

Die hoogste piek in Armenië is die uitgedoofde en vergletserde vulkaankeël
Aragats (4 090 m) naby die Bybelse berg Ararat, sy laagste punt (380 m) is langs
die oewer van die Araks-rivier in die grensgebied met Iran en Azerbeidjan geleë.

Armenië is in 'n uitgestrekte geplooide bergreeks temidde van 'n geologies en
seismies aktiewe gebied geleë. Die berggebied is as gevolg van die botsing van
twee tektoniese plate, die Eurasiese en die Arabiese Plaat, gevorm. Druk en
skeuring langs dié breuklyn veroorsaak aardbewings. Die laaste groot skudding
het in 1988 plaasgevind en groot skade in stede soos Gjoemri (destyds nog
Leninakan genoem), Spitak, Vanadzor asook in kleiner nedersettings berokken.

Die plaaslike gesteentes is dikwels van vulkaniese oorsprong. Natuurlike
hulpbronne, wat in Armenië aangetref word, is onder meer koperoksiede wat
neweprodukte soos molibdeen, yster en goud bevat, naas uraan, 'n verskeidenheid
halfmetale, sierstene, tufsteen, basalt en marmer. Armenië se sowat driehonderd
minerale warmwaterbronne word vir geneeskundige en alledaagse doeleindes
gebruik.

Die Sewanmeer, wat 1 900 meter bo seevlak oos van Jerewan geleë is, is die
grootste in die land met 'n oppervlak van 940 km². Weens oorbenutting van sy
waterbronne het die oppervlak sedert 1984, toe dit nog 1 262 km² beloop het,
sterk gekrimp. Die langste riviere in die land is Araks, Worotan, Kasach,
Hrazdan en Debed.

Armenië is ryk aan endemiese plant- en dierspesies, ondanks die skaars
watervoorrade, ruwe klimaat en bergagtige topografie van die land wat eerder met
sanderige grond en rotsige bergreekse geassosieer word as met groen landskappe.
Slegs in die lente, wanneer die sneeu in die berge begin smelt en die somerhitte
nog nie pla nie, is die hele land vir 'n kort tyd lank met groen gras bedek.

Die inheemse plantespesies is Mediterreens en Alpyns. Soutplante of halofiete
kom hoofsaaklik in die Araksvlakte voor. Kruidagtige plante van die genus
Artemisia word algemeen aangetref in gebiede wat nie hoër as 1 400 m bo seevlak
geleë is nie. Hoër geleë berggebiede is die habitat van xerofiele plantspesies
wat by die droë klimaat aangepas is, veral stekelrige struike en ander
doringplante soos byvoorbeeld distels. Nog omstreeks 1900 was 'n kwart van
Armenië se oppervlakte met bosse of struike bedek. Dié gebiede se aandeel het
voortdurend gekrimp tot sowat vyftien persent in 1964 en slegs agt tot tien
persent in 2005.

In Sangesur in die suide van die land is die boomgrens sowat 2 400 m. Daar is
min beboste gebiede, hoofsaaklik in die noord-ooste en in die bergagtigte dele
van die provinsie Sjoenik in Suidoos-Armenië. Naas wilde vrugtebome aard
dennebome en loofbome soos eike, akasias en neutbome in geskikte klimaatgebiede.
Hoër geleë landsdele het 'n flora wat baie ooreenkomste met dié van die Europese
Alpe toon.

Een van die simbole van Armenië, die appelkoos, wat sy oranje kleur aan die
derde horisontale streep van die Armeense vlag verleen het, is inheems aan die
land. Sy Latynse naam (Prunus armeniaca) kan as "Armeense pruim" vertaal word.
Armeense appelkose het dikwels vuisgrootte en is suikersoet. Naas appelkose word
in die Armeense Hoogland tradisioneel granaatappels, wyndruiwe, perskes en vye
verbou. Armeense moerbeibome dra wit of swart vrugte wat baie gewild is.

Volgens legendes het Noag die eerste wingerdstokke teen die hellings van die
berg Ararat geplant. Historiese dokumente bevestig dat die Urarteërs reeds sowat
2 800 jaar gelede wyn in die gebied verbou het.

Armenië se prehistoriese ekosisteme was deur 'n besonder ryk fauna gekenmerk wat
selfs groot olifante (Elephas armenicus) en troppe wilde perde en bisons
ingesluit het. Die destyds nog dig beboste landsdele was die habitat van wolwe,
roofkatte en bere. Baie van dié spesies het in Armenië lankal uitgesterf,
behalwe vir enkele wolwe wat tans weer in beboste dele die land aangetref word,
net soos Siriese bruinbere, rooi en swart wild soos edelherte en vosse. Alpynse
spesies soos steenbokke, Armeense wildeskape (wat verwant aan Europese moeflons
is) en roofvoëls soos arende en valke kom algemeen voor.

Tans is daar meer as 450 spesies van werweldiere in die land, waaronder 76
soogdier-, 304 voël-, 44 reptiel-, ses amfibiese en 24 visspesies, asook meer as
1 000 spesies van werwelloses.

Vogtige vlaktes is die habitat van wildevarke, jakkalse, reebokke, Europese
nertse, meeue en arende. Daar is baie endemiese reptiele, waaronder die Armeense
rotsakkedis en gifslange soos adders, en skerpioene. Twee slangspesies, Vipera
lebetina transcaucasica en Vipera raddei armeniaca, kan ook vir die mens
gevaarlik wees. Knaagdiere soos springmuise het van die bergagtige steppes van
Armenië hul habitat gemaak. Lynxe, wilde bokke en enkele Kaukasiese luiperde
word nog in die Chosrow-natuurbewaringsgebied aangetref. Naby hierdie reservaat
kom ook Armeense wildeskape (Ovis ammion gmelini) voor, net soos in die
suidelike Sangesur-bergreeks.

Die aantal wildeskape in Armenië word op sowat 250 beraam. Hulle word egter ook
in aangrensende lande soos Iran aangetref. Baie Armeense voëlspesies is in
bosagtige streke en rondom die Sevanmeer saamgetrek. In die Sevanmeer is
intussen weer met die teelt van Armeense forelle ("isjchans") begin

Seismiese aktiwiteit is hoog in die gebied wat naby 'n groot breuk geleë is
sodat Armenië verskeie kere in sy geskiedenis deur aardbewings getref is. Die
geografiese ligging het nog in 'n tweede opsig 'n beslissende rol in die
geskiedenis van Armenië gespeel. As 'n welvarende en kultureel hoogs ontwikkelde
land in die grensgebied tussen Europa en Asië, waardeur hoofhandelsroetes tussen
dié twee vastelande geloop het, het dit steeds 'n geostrategiese belangrike
posisie ingeneem wat die belangstelling van omliggende moondhede gewek het.

Eeue lank was Armeniërs in 'n stryd met 'n reeks invallers en veroweraars
gewikkel – Assiriërs, Romeine, Bisantyne, Parthers, Arabiere en Turke wat almal
oorlog teen Armenië gevoer het om die land in te neem, maar steeds met felle
weerstand te kampe gehad het. Die Armeniërs het ondanks hul onstuimige
geskiedenis daarin geslaag om hul historiese identiteit en hul nasionale erfenis
te bewaar. Sosiale, intellektuele en godsdienstige faktore het naas historiese
gebeure bygedra tot die vorming van 'n veelsydige en unieke beskawing met 'n ryk
kulturele lewe.

Die Armeense mitologie vertel oor die oorsprong van die land en sy bewoners in
verhale soos dié van die Hayk, 'n held wat dieselfde naam dra as die Armeense
volk wat na hulself as Hayk en na hul land as Hayastan verwys het. Movses
Khorenatsi, 'n 5de eeuse geskiedskrywer, het die heldedade van Aram uitvoerig
beskryf wat ver oor die grense van Armenië bekendheid verwerf het. Naburige
volke het na Armeniërs as Armene of Armeniërs verwys.

In geskiedkundige en argeologiese opsig maak die vroegste episode in die
geskiedenis van Armenië deel uit van die vroeë geskiedenis van die
Ašelyan-gebied sowat 500 000 jaar gelede toe die gebied deur jagters en
versamelaars bewoon is. Die Armeense Hoogland is later duisende jaar lank deur
nomadiese volke bewoon voordat Indo-Europese groepe soos die Hetiete en die
Semitiese Hurriters hulle hier gevestig het. Die etnogenese van die huidige
Armeense volk was 'n langdurige en ingewikkelde proses waarin Indo-Europese
stamme uiteindelik 'n beslissende rol sou speel. Navorsers neem aan dat die
Haias-stam die belangrikste invloed uitgeoefen het en ook sy naam aan die latere
Armeense volk verleen het.

In die 9de eeu v.C. het 'n konfederasie van inheemse stamme in 'n eenheidstaat,
Urartu, saamgesluit. Urartu het vinnig tot een van die magtigste ryke in die
Nabye Ooste en 'n ernstige bedreiging vir die Assiriërs as oorheersende
moondheid in die streek ontwikkel.

Die Urarteërs het goedere uit keramiek, steen en metaal vervaardig en uitgevoer,
kastele, kloosters en ander groot openbare geboue opgerig. Waterkanale, wat as
deel van besproeiingstelsels gebou is, is in die hoofstad Jerewan vandag nog in
gebruik. Die antieke Urarteïese vesting van Erebuni is eweneens in Jerewan
geleë. Teen die einde van die Urarteïese periode is Urarteïes as spreek- en
skryftaal gaandeweg deur 'n vroeë vorm van Armeens vervang.

Urartu is in die 6de eeu v.C. deur Medië (Marastan) geannekseer wat ná 'n kort
tyd op sy beurt deur die Persiërs verower is. Armenië het tot in die 4de eeu
v.C. onder Persiese heerskappy gestaan. Op kulturele en godsdienstige gebied het
die Persiërs beduidende invloed op Armenië uitgeoefen. So is die Armeense
religie, 'n politeïstiese en spirituele geloof, deur Zoroastriese elemente
deurweef.

In administratiewe opsig is Armenië in satrapestate verdeel wat deur plaaslike
satrapeleiers geregeer is – onder toesig van Persiese amptenare. Die vreemde
heersers het nie net hoë belasting van die Armeense bevolking ingevorder nie,
maar ook dikwels op hul eiendom beslag gelê. Die Erwanduniërs, 'n
Satrape-dinastie, het die land tweehonderd jaar lank geregeer totdat die Grieke
in Wes-Asië binnegedring het.

Ná die verowering van Persië deur die Makedoniese heerser Alexander die Grote in
331 v.C. is nuwe satrape as administrateurs in Armenië benoem. Die Griekse
keiserryk, wat deur Alexander gestig is, het van Europa tot Asië gestrek en in
sy magsgebied die ontwikkeling van Hellenistiese boukuns, godsdiens en filosofie
asook die stigting van nuwe stede en die uitbreiding van handelsbande tussen die
twee wêrelddele bevorder. Griekse invloede was ook in die Armeense kultuur
waarneembaar, alhoewel die land self nie deur Alexander verower is nie.

Sy nakomelinge het as Artaxidiese dinastie die onafhanklikheid van Groot-Armenië
as selfstandige koninkryk gehandhaaf. In die periode tussen 95 en 55 v.C. was
die Armeense Ryk op die hoogtepunt van sy mag. Tigranes die Grote het homself
tot "koning van die konings" verklaar en 'n tyd lank selfs die voormalige
hartland van die Seleucidiese Ryk, Sirië, beheer. Oor sy politieke alliansie met
Mithridates van Pontos het hy egter in konflik met Rome gekom. Tigranes het nie
net sy heerskappy oor Sirië kwytgeraak nie, maar was ook genoodsaak om sy ryk
aan Romeinse gesag te onderwerp. Veral Wes-Armenië was toenemend aan kulturele
invloede uit die Grieks-Romeinse wêreld blootgestel.

Een van die belangrikste gebeurtenisse in die Armeense geskiedenis was die
verheffing van die Christendom tot staatsgodsdiens. Dit was die begin van
Armenië se unieke Christelike kultuur en leefstyl waardeur die land 'n deel van
die westerse wêreld geword het. Sint Gregorius die Verligter het die Armeense
heerser Trdat III as Christen gedoop, en in 301 het die koning die Christelike
geloof tot staatsgodsdiens verhef. Armenië was sodoende die eerste land waar die
Christendom as amptelike godsdiens erken is. Gregorius is as eerste katholikos
of hoof van die nuwe Armeense kerk verkies.

'n Tweede gebeurtenis van nasionale belang was die skepping van die Armeense
alfabet in 405 deur Sint Mesrop Masjtots. Sy oorspronklike skrif het uit 36
letters en 'n groter aantal spesiale medeklinkers bestaan en het tot hede
onveranderd gebly, alhoewel later twee bykomende letters bygevoeg is om
leenwoorde uit ander tale te akkommodeer.

Die Bisantynse Ryk was egter in politieke en militêre opsig reeds verswak en kon
min weerstand teen die Seldjoek-Turke bied wat vanuit Sentraal- na Klein-Asië
beweeg en uiteindelik ook die Armeense hoogland verower het. Weens die Turkse
invalle was baie Armeniërs genoodsaak om na die Tavros-berge naby die
Middellandse See te vlug.

Hier het Ruben in 1080 die Rubeniede-ryk gestig wat in die middeleeue ook as
Klein-Armeense Koninkryk van Kilikië bekend gestaan het. Danksy die noue
betrekkinge met Europese Kruisridders en hul tuislande het Europese gedagtes ook
in Armenië begin posvat. Die Kilikiese Armenië het onder dié invloed tot 'n
feodale samelewing met baronne, ridders en boere ontwikkel. Regters in Kilikië
het selfs Europese kleredrag gedra.

Naas Armeens is ook Latyn en Frans as tale van kultuur en wetenskap gebruik, en
Europese ornamentiek en miniature het groot invloed op die Armeense kuns begin
uitoefen. Danksy die geografiese ligging naby die Mediterreense wêreld is
handelsbande met Wes-Asië en Europa aangeknoop. Na die Kilikiese periode word
dus dikwels ook as die Goue Tydperk verwys.

Ná 'n bloeitydperk van 300 jaar is die Kilikiese Armenië in 1375 by die
Egiptiese Mamloeke-ryk ingesluit. Die laaste koning van Kilikië, Leon VI, is in
1393 in die Franse stad Calais oorlede en sy as in Saint-Denis naby Parys in die
mausoleum van die Franse konings begrawe. Hy is die enigste buitelandse monarg
aan wie hierdie eer bewys is.

Die Persiese bewind oor Oos-Armenië sou tot in 1828 voortduur toe die gebied by
Rusland ingesluit is. Die grootste deel van die historiese Armenië het nogtans
onder Ottomaanse heerskappy gebly.

Nadat die Georgiërs in die middel van die 18de eeu Oos-Armenië verower het, het
ook die tsaristiese Rusland as nuwe Europese grootmoondheid belang in hierdie
Kaukasusland begin stel. Armeniërs het in stilte die hoop gekoester dat die
Russe as Christelike nasie meer verdraagsame maghebbers sou wees.

Onder die Ottomaans-Turkse heerskappy was die Wes-Armeniërs om etniese en
godsdienstige redes aan diskriminasie blootgestel. Hulle moes nie net hoër
belastingtariewe betaal as hul Turks-Islamitiese landgenote nie, maar het reeds
in die 19de eeu dikwels slagoffers van pogroms geword wat deur die nasionale of
plaaslike owerheid georganiseer is. Na ramings het sowat 300 000 Armeniërs in
hierdie periode gesterf, terwyl 100 000 na Oos-Armenië gevlig het.

Die Jong Turke was van plan om alle Turkse volke in 'n groot ryk te verenig wat
van die Middellandse Seekus tot die Kaspiese See en verder ooswaarts tot
Oesbekistan en Turkmenistan sou strek. Christelike Armeniërs, wat dikwels die
goed opgeleide stedelike elites verteenwoordig het, is as 'n bedreiging vir
hierdie nasionalistiese beleid beskou.

Armeense soldate in die Ottomaanse leër is van hul Islamitiese kamerade geskei,
ontwapen en brutaal vermoor. Die stadsregering van Konstantinopel (tans
Istanboel) het die hele Armeense bevolking laat deporteer. Armeniërs is uit hul
stede en dorpe na Sirië, Mesopotamië en in die Arabiese woestyne verdryf. Die
deportasies en "hervestigings" is met brutale geweld deurgevoer – mense is
doodgeslaan, op spits pale gesit, onthoof, in riviere gegooi en onder water
gedompel totdat hulle verdrink het en stelselmatig laat verhonger. Een oogetuig
het honderde afgekapte kinderhande langs 'n pad teëgekom.

Die Armeense Volksmoord was nie net deur gruweldade teen mans, vroue en kinders
gekenmerk nie, maar ook alle besittings van Armeniërs is deur die Turkse
owerheid gekonfiskeer. In die eerste 20ste eeuse volksmoord het na raming sowat
1,5 miljoen Armeniërs hul lewens verloor. Pogroms teen Armeniërs het later ook
in Bakoe (1918), Sjoesji (1920) en in ander stede plaasgevind.

Binne die politieke en ekonomiese strukture van die Sowjetunie het Armenië
nogtans 'n lang periode van industrialisering en relatiewe ekonomiese welvaart
beleef. Die Armeense SSR het tot 'n beduidende sentrum van wetenskaplike
navorsing en nywerhede ontwikkel waar 'n groot verskeidenheid van goedere
vervaardig is – naas tekstiele en ander verbruiksgoedere ook tegnologiese
produkte soos transistors en halfgeleiers. Danksy die gunstige ekonomiese
ontwikkeling het talle lede van die Armeense diaspora in die buiteland besluit
om hulle in die Sowjet-republiek te vestig. Armenië was vanweë se ryk kulturele
erfenis en berglandskappe ook 'n gewilde bestemming vir Sowjet-toeriste.

Terwyl die hervormingsgesinde Sowjet-premier Michail Gorbatsjof sy konsepte van
glasnost en perestroika toegepas het om die doeltreffendheid van die
verbrokkelende Sowjet-stelsel te verhoog en verdraagsaamheid in die
veelvolkerestaat te bevorder, het Armeniërs in Nagorno-Karabach ná dekades van
onderdrukking in 1988 in 'n referendum vir 'n politieke afskeiding van die
Azerbeidjanse SSR gestem. In Soemgait en die hoofstad van Sowjet-Azerbeidjan,
Bakoe, is tientalle etniese Armeniërs deur woedende menigtes verkrag en
wreedagtig vermoor terwyl die polisie hoegenaamd nie teen die moordenaars
opgetree het nie – net om Azerbeidjanners se misnoeë met die uitkoms van die
referendum en die vereniging van Nagorno-Karabach met die Armeense SSR te wys.
In die Armeense hoofstad het duisende burgers hul steun vir hul landgenote met
groot betogings betoon.

Die Armeniërs, wat hulself հայեր of Hajer (naas Hayk) en hul land Hayastan noem,
is een van die oudste beskawings waarvan die oorspronge onbekend is. Sowat
drieduisend jaar gelede het hierdie volk homself in die Armeense Hoogland en in
die Ararat-vlakte gevestig.

Volgens die Griekse geskiedskrywer Herodotos was hulle nasate van Phrigiërs en
Thrasiërs wat uit westelike gebiede na die ooste geëmigreer en hier met
plaaslike volke vermeng het. 'n Ander teorie, wat op Hetitiese
spykerskrifdokumente baseer, beweer dat hulle vanuit die weste gekom en hulle in
die middel van die tweede millenium v.C. in die gebied van die Klein-Asiatiese
Galisrivier – destyds 'n streek binne die Hetitiese Ryk – gevestig het.
Navorsers neem aan dat hierdie stam, wat as Hajassa bekend staan, inderdaad met
die Armeense etnoniem haj geassosieer kan word wat eers in latere tyd en
uitsluitlik in Armenië gebruik is.

Die Armeniërs lei hul eie naam Hajer uit die mitologiese verhale van die
geskiedskrywer Moses van Chorene af wat ene Hajk as stamvaders van die Armeniërs
noem. Hajk het net met een pyl Bel gedood, een van die tiranniese reuse wat
oorspronklik die Ararat-vallei oorheers het. Hier het Hajk 'n nedersetting
gestig wat na hom vernoem is en later ook sy naam aan die hele gebied gegee het:
Hajots'dzor of "Vallei van Hajk".

Die term Armeniërs, wat tans in die meeste tale gebruik word, is vir die eerste
keer deur die Griekse geskiedskrywer Hekiatos van Milet gebruik. Die Armeniërs
is in elk geval 'n volk van Indo-Europese oorsprong wat in hul lang geskiedenis
baie elemente van die aangrensende beskawings van Klein-Asië, Kaukasië en
Wes-Asië oorgeneem het.

Volgens amptelike statistieke was Armenië se bevolking vroeg in 2013 3,041
miljoen. Daar word egter aangeneem dat die werklike inwonertal laer is – dit
word op sowat drie miljoen beraam. Sedert 1991 het een miljoen Armeniërs
geëmigreer om 'n nuwe heenkome in die buiteland, veral in die Verenigde State,
te vind. Sowat twee miljoen Armeniërs het hulle as permanente immigrante of as
arbeidsmigrante in die Russiese Federasie en hier veral in metropole soos Moskou
en Sint Petersburg gevestig. Daarnaas het duisende manlike bewoners gedurende
die gewapende konflik met Azerbeidjan na die buiteland gevlug om diensplig te
ontduik.

Armenië is tans in etniese opsig die mees homogene land in die Kaukasusstreek.
Terwyl 170 000 etniese Azerbeidjanners uit Armenië gevlug het, was die land
genoodsaak om 419 000 Armeense vlugtelinge uit Nagorno-Karabach en Azerbeidjan
te akkommodeer. Tegelykertyd het groter getalle etniese Armeniërs uit Iran en
lede van die groot oorsese diaspora na die land van hul voorvaders teruggekeer.
Weens die burgeroorlog in Sirië het in 2014 sowat 12 000 etniese Armeniërs uit
dié land as vlugtelinge in Armenië gebly. Die aandeel van etniese minderhede in
Armenië – hoofsaaklik klein groepe Russe, Jessidiese Koerde, Sinti en Roma,
Oekraïners en Jode – het sedert Armenië se onafhanklikwording eweneens as gevolg
van emigrasie afgeneem tot minder as vyf persent.

Die Armeense volk is vandag reg oor die aarde verstrooi – as gevolg van
vervolging, onderdrukking, verowering, maar ook van lewendige en florerende
handelsbetrekkinge met Europa en Asië. Die verowering van Armenië deur
Seldjoeke-magte in 1064 word dikwels as die eerste in 'n reeks Armeense
emigrasiegolwe genoem. Baie Armeense vlugtelinge het hulle in die noorde en
weste gevestig, en vroeë Armeense gemeenskappe het in gebiede soos die
Krimskiereiland, Moldowa, Transsilvanië en Pole ontstaan. In die 13de eeu het
Armeense emigrante hulle ook in Litaue en Roemenië gevestig. Baie Armeense
adellikes het by die kruistogte aangesluit, en saam met Europese magte het ook
Armeniërs na die Nabye Ooste en later terug na Sentraal-Europa getrek.

Menige Armeniërs het nooit na hul geboorteland teruggekeer nie en 'n nuwe tuiste
in Parys of Marseille gevind, ander het belangrike handelsondernemings in
Italiaanse stede soos Genua, Pisa of Venesië gevestig. Hoe meer Armenië in die
14de eeu gebuk gegaan het onder vreemde veroweraars, hoe meer het Armeense
gemeenskappe in die buiteland begin floreer. So het groter getalle Armeniërs in
Noord- en Oos-Europa, Amsterdam en Konstantinopel gebly.

Die 17de eeu was 'n tyd van gedwonge verskuiwings van hele Armeense
dorpsgemeenskappe waartydens meer as 300 000 Armeniërs in Persië gevestig is.
Nieu-Julfa naby Isfahan het tot 'n sentrum van Armeense kultuur en godsdiens in
Persië ontwikkel. Belangrike historiese en kulturele gebeurtenisse het in dié
tyd nie meer in Armenië self nie, maar in Armeense diaspora-nedersettings
plaasgevind. So is die eerste Armeense boek in Venesië gedruk, het die eerste
Armeense dagblad in Chennai, Indië, verskyn en het die vernaamste Armeense skole
en kerke in die buiteland ontstaan.

Die Spitak-aardbewing en die oorlog met Azerbeidjan het baie Armeniërs permanent
gestremd gelaat (die totale aantal gestremdes in die land word op sowat 100 000
beraam). Daarnaas plaas die groot aantal vlugtelinge en hoë vlakke van
sigaretverbruik druk op Armenië se gesondheidsdienste en welvaartstelsel. Nog in
2007 moes sowat vyf persent van die totale bevolking (slagoffers van die
Spitak-aardbewing en vlugtelinge uit Azerbeidjan) van noodbehuising gebruik
maak.

Nogtans word die kerstening van Armenië en die vestiging van 'n Christelike
staatskerk aan Sint Gregorius toegeskryf, 'n heilige wat ook Lusavoritch of die
Verligter genoem word. Na die Armeense Kerk word derhalwe ook as Gregoriaanse
Kerk verwys. Die uitbreiding van die Christelike geloof na alle Armeense
landsdele was die dryfkrag agter die ontwikkeling van die Armeense alfabet deur
die monnik Mashtots Mesrop. Vervolgens is godsdienstige literatuur uit Sirië,
Griekeland en Egipte na Armeens vertaal, waaronder die Evangelies en later die
hele Bybel.

Naas Armeens-Apostoliese Christene is daar ook klein gemeenskappe
Rooms-Katolieke en Protstantse Armeniërs. Katolieke Armeniërs het noue bande met
die Mechitariste-orde, 'n kongregasie van Armeens-Katolieke geestelikes met
gemeentes in die Nabye Ooste, Europa en Noord-Amerika.

Volgens die amptelike stemuitslae het die huidige president van Armenië, Serzj
Sarkisian, in die presidentsverkiesing, wat op 19 Februarie 2008 gehou is, 52,8
persent van die uitgebragte stemme op hom verenig, terwyl die voormalige
staatshoof en opposisiekandidaat Levon Ter-Petrosian 21,5 persent van die stemme
behaal het. Sarkisian is op 18 Februarie 2013 vir 'n tweede (en volgens die
Armeense grondwet laaste) ampstermyn herverkies.

Die Armeense ekonomie het 'n sterk agrariese karakter. Die groot
agro-industriële ondernemings uit die Sowjet-tydperk is intussen in kleiner
eenhede omgeskep. Kort ná die onafhanklikheidwording in 1991 is Armenië in 'n
ernstige ekonomiese krisis gedompel wat deur 'n sterk krimpende bruto nasionale
produk en 'n verlaging van lewenstandaarde gekenmerk was. Eers vanaf die middel
van die 1990's het die ekonomie begin konsolideer. Armoede en inflasie is
verminder en die geldeenheid dram gestabiliseer. Die gemiddelde maandelike
salaris het in 2013 sowat 150 000 AMD (VSA-$369) beloop.

Vanaf 1998 het die Armeense ekonomie stewige groei getoon waarby die bruto
binnelandse produk (BBP) tussen 1998 en 2004 jaarliks met tussen 3,4 en 13,9
persent gegroei het. Baie van dié ekonomiese groei is deur beleggings van
welvarende Armeniërs in die buiteland gestimuleer. Daarnaas is sowat 700 000
Armeniërs ten minste tydelik in die buiteland werksaam en stuur 'n deel van hul
inkomste huis toe. Die geldoordragte van Armeniërs in die buiteland dra sowat 19
persent tot die BBP by. So ontvang Armeense huishoudings jaarliks omstreeks 900
miljoen VSA-$ uit die buiteland, waarvan sowat 40 persent uit Rusland en 25
persent uit die Verenigde State. Die informele sektor speel steeds 'n belangrike
rol.

Die internasionale finansiële krisis het reeds in 2008 negatiewe uitwerkings op
die Armeense ekonomie gehad. Die groeikoers van die BBP het in 2008 verstadig
tot 6,8 persent. In 2009 het die BBP met 14,4 persent gekrimp – dit was die
tweede ergste ekonomiese insinking in 'n lidland van die Gemeenskap van
Onafhanklike State (GOS) ná Oekraïne. Die buitelandse skuldlas het van 1,59 tot
2,9 miljard VSA-$ gestyg, terwyl die begrotingstekort as gevolg van laer
belastinginkomste van 1 tot 8 persent van die BBP vergroot het. 100 000
arbeidsmigrante, wat uit Rusland en Oekraïne teruggekeer het, het tot die
plaaslike arbeidsmark toegetree.

Die Armeense ekonomie het in 2010 geleidelik begin herstel en 'n positiewe groei
van die BBP van 2,6 persent aangeteken. Ontleders verwag nie dat die land in die
afsienbare toekoms weer 'n dubbelsyfergroei soos in die tyd voor die krisis sal
kan behaal nie. Die ekonomiese groei het desondanks versnel tot 4,6 persent in
2011 en 7,2 persent in 2012.

Die aansienlike afname in uitvoere, geldoordragte, regstreekse beleggings en
privaat kapitaaltoevloei het in 2009 'n ernstige tekort op Armenië se
betalingsbalans veroorsaak. Alhoewel die tekort op die handelsbalans in 2010
weer verminder het, bly die kapitaalbalans ongunstig. Uitvoere ter waarde van
een miljard VSA-$ het nie vergoed vir 3,8 miljard VSA-$ se invoere nie en die
handelsbalans het sodoende weer 'n groot tekort getoon. In 2012 is goedere ter
waarde van 4,26 miljard VSA-$ ingevoer, Armeense uitvoere het 1,42 miljard VSA-$
beloop. Die Internasionale Monetêre Fonds, Wêreldbank, Kreditanstalt für
Wiederaufbau (KfW), Rusland en ander leners het sedert 2009 lenings ter waarde
van meer as twee miljard € aan Armenië toegestaan.

Katoen, rys, tabak, suikerbiet, meloene, wyn en vrugte word in gebiede met 'n
hoogte van maksimaal 900 meter bo seevlak verbou, terwyl graan nog in hoogtes
tot 2 300 meter geoes kan word. Naas skaap- en bokteelt speel ook beesboerdery
'n belangrike rol.

Klein hoeveelhede koper, bauxiet, goud, silwer, molibdeen, lood, sink en
nefelien ('n veldspatoïed) word plaaslik ontgin en verwerk. Armenië is ryk aan
sowel vulkaniese gesteentes (waaronder tufsteen in 'n groot verskeidenheid
kleure, die swart glansende vulkaanglas obsidiaan, maar ook marmer en basalt)
asook edel- en halfedelgesteentes soos smaragde, robyne, berille of turkooise.
Minerale en edelgesteentes is naas mineraalwater en brandewyn belangrike
uitvoerprodukte. Geslypte diamante word hoofsaaklik na België, Israel en
Switserland uitgevoer.

Armenië beskik nouliks oor fossiele energiebronne. Klein herwinbare reserwes
aardgas en ru-olie in die Ararat-vallei en in die noord-weste van die land kan
tans nie ekonomies ontgin word nie. Sowat 50 000 ton steenkool word jaarliks in
die klein steenkoolvelde naby Idjewan en Djadjoer ontgin.

Ooreenkomste oor die bou van twee waterkragsentrales by die Araks-grensrivier en
'n gaspyplyn is in 2004 en 2005 met Iran aangegaan, onder meer om Armenië se
afhanklikheid van Russiese gasinvoere te verminder. Nogtans probeer Rusland sy
politieke en ekonomiese invloed in Armenië deur middel van energie-uitvoere en
beleggings in die Armeense energiebedryf te handhaaf en vergroot. Die
meerderheid aandele van die Armeens-Russiese gasmaatskappy ArmRosGas is in hande
van die Russiese gasreus Gazprom en sy dogtermaatskappy Itera, terwyl hulle ook
die Armeense deel van die gaspyplyn tussen Tabris in Iran en die Armeense stad
Kajaran besit. Die Armeense kernaanleg Medzamor word die deur die Russiese
onderneming Rosatom bedryf wat moontlik ook nuwe aanlegte in die land sal bou.

Die sleutelbedrywe energie en telekommunikasie word deur 'n aantal Russiese
ondernemings oorheers. So is die meerderheid aandele aan Armrosgazprom, 'n
Armeense onderneming wat aardgas invoer en aan plaaslike verbruikers verskaf, in
besit van die Russiese staatsbedryf Gazprom, die Armeense kragnetwerk is in
besit van 'n dogtermaatskappy van die Russiese staatsbeheerde onderneming UES,
terwyl die Armenia Telephone Company volledig in besit van die Russiese privaat
onderneming VimpelCom is.

Die Armeense hoë tegnologiebedryf trek voordeel uit die beleggings van
buitelandse inligtingstegnologie-ondernemings wat hul produkte in die land laat
ontwikkel. Lycos Europe het in sy plaaslike filiaal sowat 400 programmeerders in
diens. Die Armenian Internet Company (Arminco) is die grootste
internetverskaffer in Armenië.

Die toerismesektor is een van die snelste groeiende bedrywe in Armenië.
Buitelandse valuta, wat jaarliks in dié bedryf verdien word, word op meer as een
vyfde van die totale uitvoerwaarde beraam. In die eerste ses maande van 2014 het
496 000 buitelandse toeriste 'n besoek aan die land gebring, 'n styging van 17,3
persent in vergelyking met dieselfde periode in die vorige jaar. Die aantal
toeriste tussen Januarie en Desember 2013 het 925 000 beloop, 'n styging van 9,7
persent teenoor 2012.

Die doeltreffende regstelsel is een van baie faktore wat 'n gunstige
beleggingsklimaat in Armenië verseker. Die grootste beleggingsprojekte word tans
– naas Russiese maatskappye – deur ondernemings uit Duitsland, die Verenigde
State, Frankryk, die Volksrepubliek van Sjina, Iran en Japan aangepak.

Armenië is 'n lidstaat van die Wêreldhandelsorganisasie, die Internasionale
Monetêre Fonds, die Wêreldbank, die Europese Bank vir Heropbou en Ontwikkeling,
die Asiatiese Ontwikkelingsbank en die Organisasie vir Ekonomiese Samewerking in
die Swartseegebied . Bilaterale vryehandelsooreenkomste is onder meer met
Georgië en Rusland gesluit. Die Armeense regering het reeds in 2014 aangekondig
dat die land moontlik tot die Russiese Doeane-unie sal toetree.

Op 2 Januarie 2015 het Armenië 'n lidland van die Russies-oorheerste Eurasiese
Ekonomiese Unie (EEU) geword, 'n streekhandelsblok met ’n gemeenskaplike beleid
oor migrasie, investering en energie. Sy lidmaatskap in die EEU sal Armenië
moontlik in staat stel om aardgas, olieprodukte en onverwerkte diamante teen
beter voorwaardes uit die Russiese Federasie in te voer, terwyl die land se
verwerkende nywerhede beter toegang sal kry tot die Russiese afsetmark. Armenië
sal vanweë sy gunstige geografiese ligging verder voordeel kan trek uit die
uitbou van handelsbetrekkinge tussen die Russiese Federasie en Iran.

Die 5de eeu word algemeen as die goue tydperk van die Armeense letterkunde
beskou, waarby literêre aktiwiteite hoofsaaklik aan vertaalwerk gewy is. Nogtans
het ook oorspronklike literêre werke in Armeens ontstaan, soos die verhale van
Eghishe en Ghazar Parpetsi. Die meesterwerk van klassieke Armeense literatuur
was Eznik Koghbatsi se "Verwerping van sekte", 'n polemiese teks wat die
Christelik-ortodokse geloof teen heidense Armeense bygelowe, Iranse dualisme,
Griekse filosofie en gnostiese Marcionitiese leerstellings verdedig. Dié werk,
waarvoor ook Griekse bronne gebruik is, is uniek vanweë sy suiwer klassieke styl
en verskaf bowendien waardevolle inligting oor die genoemde godsdienstige en
filosofiese onderwerpe.

In die 17de eeu was daar eerste tekens van 'n herlewing in die kulturele lewe
van Armeniërs. Terwyl historiese werke uit dié periode, soos geskryf deur Araqel
van Tabriz en Zaqaria die Diaken, oor die dade van Turkse en Persiese
oorheersers handel, het ander outeurs reeds in aanraking gekom met westerse
geleerdes en werke in Latyn. Oskan van Jerewan, wat in 1614 in die nuutgestigte
Armeense nedersetting Nieu-Julfa in Isfahan, Persië gebore is, het met die
Dominikaanse monnik Pirandelli saamgewerk om in 1666 die eerste Armeense Bybel
in Amsterdam te laat druk.

Die laasgenoemdes het uiteindelik geseëvier. So is literêre tekste in die
oostelike Armeense taalgebied in 'n aangepaste variant van Jerewan se dialek
(rusahayeren) geskryf, literatuur in die weste in 'n aangepaste vorm van Armeens
soos dit in Istanboel gebesig is. Maar dit was in Europa waar Armeense skrywers
hul inspirasie en ideale probeer vind het.

Dagblaaie verskyn in Armeens (Azg, Hayastani Hanrapetutiun, Irawunk en Aravot)
en Russies. Die weekblad Noyan Tapan Highlights verskyn in Engels. Die
belangrikste nuusagentskappe is ArmenPress (wat deur die staat beheer word),
Noyan Tapan, ARKA-sakenuus, Arminfo en Mediamax.

Armenia TV is deur die Sarkisian-gesin in 1997 as die eerste privaat
televisiemaatskappy in die nuutgestigte Republiek van Armenië gestig. Artem
Sarkisian, die gesin se patriarg, is 'n bekende televisiepersoonlikheid in die
land wat ook erkenning as intellektueel, geskiedkundige en skrywer geniet.
Armenia TV was 'n projek wat danksy die inisiatief van sy seuns Bagrat en Vaagn
tot stand gekom het en tot die gewildste kanaal in die land ontwikkel het.

In die vroeë 21ste eeu het die televisie-uitsaaier ook na die buiteland begin
uitbrei. So het Vaagn Sarkisian in 2008 die USArmenia Television Network as
Amerikaanse filiaal en basis vir 'n globale Armeense televisienetwerk gestig. As
die gewildste Armeense TV-netwerk in die VSA versprei USArmenia TV sy program
vanuit sy hoofkwartier in Burbank, Kalifornië 24 uur per dag as kabel-,
satelliet- en internettelevisie vir kykers in die VSA, Kanada en Meksiko.

Die bergagtige terrein bemoeilik die bou van verkeersroetes en spoorweë. Groot
dele van die hooglandgebiede is derhalwe nie maklik toeganklik nie. Die Armeense
vervoerstelsel het in 1999 altesaam 852 kilometer se spoorlyne (die spoorlyn
tussen Tbilisi, Jerewan en Bakoe is die belangrikste roete) en 16 000 kilometer
se paaie behels. Groot dele hiervan moet gemoderniseer word.

'n Opvallende kenmerk van Armenië se vervoerwese is die hoë persentasie
motorvoertuie wat met aardgas in plaas van petrol of diesel aangedryf word. Die
Armeense departement van vervoer beraam die aandeel gasaangedrewe motors op
tussen 20 en 30 persent – 'n rekordgetal in vergelyking met ander Europese lande
(drie persent in Nederland, aansienlik minder in Duitsland).

South Caucasus Railways (SCR), 'n dogtermaatskappy van die Russiese Spoorweë
(RŽD), het die Armeense spoorwegbedrywighede (met 85 lokomotiewe, 30 elektriese
motorwaens, 58 passasiers- en 2 000 vragwaens) by wyse van 'n openbare tender
oorgeneem. Die bedrywighede het amptelik op 1 Junie 2008 begin met 'n konsessie
vir dertig jaar wat ná twintig jaar met nóg twintig jaar verleng kan word.

Tradisioneel word 'n Armeense middagmaal in die wintermaande met 'n sop begin
(spas is 'n Armeense joghurtsop waarin eiers, meel, graankorrels en koljander
vermeng word), terwyl in die warm somertyd ligte voorgeregte soos kaas en slaai
genuttig word. Voorgeregte word meestal met vars (of gedroogde) en geurige kruie
bedien. Gewoonlik word daarna gebraaide vleis met 'n verskeidenheid
aartappel-bykosse as hoofdis voorgesit.

Tipiese Armeense geregte is onder meer tolma (maalvleis, rys, uie en geurige
kruie word hiervoor in wynblare toegedraai), harissa ('n soort bredie wat van
grof gemaalde graankorrels en hoendervleis berei en tradisioneel as Paasgereg
bedien word), köfte (maalvleisbolletjies met uie en kruie wat in vleisaftreksel
gaargemaak word), chash (gekookte beesvleis met sout, knoffel en lemoensap,
gewoonlik bedien met lavash, die Armeense platbrood), chorovats (vleisstokkies
met lam-, bees-, vark- of hoendervleis, soms ook vis, word op 'n oop vuur
gebraai en met aartappels en groente voorgesit) en basturma (gedroogde en
gekruide beesvleis).

Lavash of Armeense platbrood word tradisioneel in 'n tonir of kleioond gebak en
saam met baie geregte voorgesit en dikwels gevul met kaas, geurige kruie en
groente.

Armeense maaltye word afgerond met 'n verskeidenheid soet nageregte, waaronder
sappige vars of droëvrugte, gata (Armeense botterkoek), Napoleon ('n roomkoek
met blaardeeg), pachlava (warm blaardeeg wat met gekapte okkerneute, amandels of
pistachioneute gevul en met heuning besprinkel word) en halva ('n mengsel van
sesaamsaad, suiker, heuning en plantaardige olies waarby vanielje, kakao, neute,
amandels of pistachioneute gevoeg word).



https://af.wikipedia.org/wiki/Po%C3%ABsie

Poësie (vanaf Grieks poiesis – ποίησις – wat "maak" of "skep" beteken, meer
spesifiek, die skep van poësie) of digkuns (vanaf Latyn "dictâre" – wat "om op
te skryf" of "om saam te stel" beteken, in Middelnederlands "dichten" - "om te
dig") is 'n literêre kunsvorm wat van estetiese en ritmiese eienskappe of
vermoëns van 'n taal gebruik maak – soos eufonie , klanksimboliek en metrum –
vir die vooropstelling van betekenisse addisioneel tot, of in die plek van,
prosaïes ooglopende betekenisse.

Poësie het 'n lang geskiedenis en dateer terug na die Sumeriese Gilgamesjepos.
Vroeë gedigte ontwikkel uit volksliedere soos die Sjinese boek van liedere, of
uit die behoefte om mondelinge heldedigte oor te vertel, soos in die geval van
die Sanskrit Vedas, Zoroastriese Gathas en die Homeroseposse die Ilias en
Odussee. Pogings uit die oudheid om poësie te definieer, soos Aristoteles se
Poëtica fokus op die gebruik van spraak in retoriek, drama, liedere en komedie.
Latere pogings fokus op kenmerke soos herhaling, versvorm en rym, en lig die
estetika uit wat poësie onderskei van meer objektiewe informatiewe prosaïese
skryfvorme. Sedert die middel van die twintigste eeu is poësie meer algemeen
beskou as 'n fundamentele kreatiewe daad in die aanwend van taal.

Poësie implementeer vorme en konvensies om verskillende interpretasies tot
woorde voor te stel, of om emotiewe reaksies uit te lok. Stylmiddele of
verdigtings soos assonansie, alliterasie, onomatopee en ritme word soms gebruik
om 'n musikale of betowerende effek na vore te bring. Die gebruik van
dubbelsinnigheid, simboliek, ironie en ander poëtiese stilistiese elemente laat
'n gedig dikwels oop vir veelvuldige interpretasies. Insgelyks skep metafore,
vergelykings en metonimie 'n weerklank of resonansie tussen andersins
ongelyksoortige beelde – 'n belaging van betekenisse wat skakels vorm tussen wat
voorheen onwaarneembaar was. Verwante resonansievorme kan tussen versreëls, in
hul rympatrone of ritme voorkom.

Sekere soorte poësie is spesifiek tot 'n kultuur en genre en is vatbaar vir die
karakteristieke van die taal waarin die digter skryf. Lesers wat in die gewoonte
is om digkuns met Dante, Goethe, Mickiewicz en Rumi te assosieer kan dit beskou
as in versreëls geskryf gebaseer op rym en reëlmatige metrum; daar is egter
tradisies soos Bybelse digkuns wat ander metodes gebruik om ritme en eufonie te
skep. Heelwat moderne poësie weerspieël kritiek op poëtiese tradisie, en speel
met, of toets, onder andere, die beginsels van eufonie self – soms sonder enige
inagname van rym of vasgestelde ritme. Met die hedendaagse toenemend
kleinerwordende wêreld, is digters geneig om vorme, style en tegnieke vanuit
ander kulture en tale aan te pas.

Poësie as kunsvorm gaan geletterdheid moontlik vooruit. Epiese digkuns van die
Indiese Vedas (1700 – 1200 v.C.) en Zoroaster se Gathas tot die Odussee (800 –
675 v.C.) blyk asof dit saamgestel is in poëtiese formaat as hulpmiddel vir
memorisering en mondelinge oordrag binne prehistoriese en antieke samelewings.
Ander vorme van poësie ontwikkel regstreeks uit volksliedere. Die vroegste
inskrywings uit die antieke geskrif Shijing is oorspronklik liedere en gaan
latere inskrywings vooraf wat bedoel is om gelees te word. Die oudste
oorblywende heldedig is die Gilgamesjepos uit Sumer (in Mesopotamië, nou Irak),
wat dateer uit die 3de millennium v.C. en in wigskrif op kleitablette en later
papirus geskryf is. Ander antieke heldedigte sluit die twee Griekse eposse,
Ilias en Odussee in; asook die Oudbaktriese boeke, die Gathas en Yasna; die
Romeinse nasionale epos, Vergillius se Aeneis; en die Indiese eposse Ramayana en
Mahabharata.

Die pogings van denkers uit die oudheid om te bepaal wat poësie as vorm
eiesoortig maak, en wat goeie van slegte poësie onderskei, loop uit op "poëtika"
(digkunde) – die studie van die estetika van poësie. Sekere antieke poëtiese
tradisies soos, kontekstueel, Klassieke Sjinese digkuns in die geval van die
Shijing (Boek van liedere), beskryf die ontwikkeling van poëtiese kanons met
rituele en estetiese belange. Meer onlangs worstel denkers daarmee om 'n
definisie te kry wat die formele verskille omarm, selfs die so groot soos tussen
Chaucer se Canterbury Tales en Matsuo Basho se Oku no Hosomichi, asook die
konteksverskille wat strek vanaf Tenakse Bybelse poësie tot liefdespoësie en
sover as kletsrym.

Klassieke denkers maak gebruik van klassifikasie as 'n metode om die kwaliteit
van poësie te definieer en assesseer. Dit is merkbaar dat die oorblywende
fragmente van Aristoteles se Poëtika drie poësie-genres beskryf – die epiek,
komedie en tragedie – en reëls ontwikkel het om tussen die hoogste-kwaliteit
poësie in die onderskeie genres te onderskei, gebaseer op die onderliggende
oogmerk van die genre. Latere estetici onderskei tussen drie belangrike genres:
epiek, liriek en versdrama, en behandel komedie en tragedie as subgenres van
versdrama.

Aristoteles se werk het gedurende die Islamitiese goue era regdeur die
Midde-Ooste 'n groot invloed gehad, asook in Europa tydens die Renaissance.
Latere digters en estetici onderskei dikwels poësie van, en definieer dit
teenoor prosa, wat algemeen begryp is as skryfkuns met 'n neiging tot logiese
ontwikkeling en 'n lineêre verhaalstruktuur.

Dit impliseer nie dat poësie onlogies is of tekort skiet aan narratief nie, maar
eerder dat poësie 'n poging is tot die aanbied van die skone of verhewe sonder
die las van die logiese en narratiewe denkprosesse. Engelse romantiese digter
John Keats noem hierdie ontsnapping van logika Negative Capability. Die
romantiese benadering beskou vorm as 'n sleutelelement tot suksesvolle digkuns
aangesien vorm abstrak is en apart lê van die onderliggende veronderstelde
logika. Die benadering bly invloedryk tot in die 20ste eeu.

Tydens die tydperk is daar ook aansienlik meer interaksie tussen die onderskeie
digterlike tradisies, deels as gevolg van die invloed via Europese kolonialisme
en die gepaardgaande styging in wêreldhandel. Te same met 'n opbloei in
vertaling is talle antieke werke in die romantiese tydperk herontdek.

Sommige 20ste-eeuse literatuurteoretici steun minder op die verskille tussen
prosa en poësie en fokus eenvoudig op die digter as iemand wat skep deur taal,
en op poësie as dit wat die digter skep. Die onderliggende konsep van die digter
as skepper is nie so ongewoon nie en sekere modernistiese digters onderskei in
essensie nie tussen die skep van 'n gedig met woorde en kreatiewe pogings in
ander media nie. Ander moderniste daag egter weer die einste poging tot die
definiëring van poësie uit as misleidend.

Die verwerping van tradisionele poëtiese vorme en strukture wat in die eerste
helfte van die 20ste begin het, val saam met die bevraagtekening van die doel en
betekenis van tradisionele definisies van digkuns en verskille tussen prosa en
poësie, veral in die geval van poëtiese prosa en prosaïese poësie. Talle
modernistiese digters skryf in nietradisionele vorme of in wat as tradisioneel
as prosa beskou sal word, hoewel hulle skryfwerk gewoonlik besiel is met
poëtiese diksie, en dikwels ook ritme en toon, wat vasgestel is deur
nie-metriese metodes. Hoewel daar 'n beduidende formalistiese reaksie was binne
die modernistiese skool tot die afbreek van struktuur, fokus die reaksie net
soveel op die ontwikkeling van nuwe formele strukture en sintese as op die
herlewing van ouer vorme en strukture.

Meer onlangs het postmodernisme begin om meer volledig prosa en poësie as unieke
entiteite te beteken, en ook onder poësie-genres as om slegs betekenis te besit
as kultuurvoorwerpe. Postmodernisme strek verby modernisme se klem op die
kreatiewe rol van die digter, deur die rol van die leser van 'n teks
(Hermeneutiek) uit te lig, en om die ingewikkelde kulturele web te beklemtoon
waarbinne 'n gedig gelees word. Deesdae inkorporeer poësie dikwels wêreldwyd
poëtiese vorm en diksie uit ander kulture en vanuit die verlede, wat pogings tot
definiëring en klassifisering verder bemoeilik. Iets wat eens as verstandig
beskou was binne 'n tradisie soos die Westerse kanon.

Prosodie is die studie van metrum, ritme en intonasie van 'n gedig. Ritme en
metrum verskil, hoewel dit nou verwant is. Metrum is die bepalende vasgelegde
patroon van 'n vers (soos 'n jambiese pentameter), terwyl ritme die eintlike
klank is wat volg uit 'n versreël. Prosodie kan gebruik word om meer spesifiek
te verwys na die skandering van versreëls om metrum te toon.

Die metodes wat gebruik word om poëtiese ritme te verkry verskil tussen tale en
digterlike tradisies. Tale word dikwels beskryf as in besit van tydmate wat
eerstens vasgelê word deur aksente, sillabes en mora’s, afhangende van hoe ritme
vasgestel word, hoewel 'n taal deur meer as een benadering beïnvloed kan word.
Japannees is 'n mora-ritmiese taal. Lettergreep-ritmiese tale sluit Latyn,
Katalaans, Frans, Leonees, Galicies en Spaans in. Engels, Russies, Nederlands,
Afrikaans en grotendeels Duits is aksent-ritmiese tale. Wisselende intonasie
beïnvloed ook hoe ritme waargeneem word. Tale kan steun op toonhoogte soos
Vediese Sanskrit of Antieke Grieks, of op toon. Toontale sluit Sjinees,
Viëtnamees, Litous, en meeste Niger-Kongo tale in.

Metriese ritme behels meer algemeen die presiese ordening van aksent of sillabe
in herhalende patrone binne 'n versreël wat 'n versvoet genoem word. In moderne
Engelse verse onderskei die patroon van aksente algemeen die versvoete, dus word
ritme wat op metrum gebaseer is in tale soos moderne Engels en Afrikaans,
meestal gevind in die patroon van swakker en sterker beklemtoonde sillabes
(alleen of uitgelaat). Met die klassieke tale, aan die anderkant, is die
metriese eenhede dieselfde maar vokaallengte bepaal die metrum eerder as wat
aksente dit bepaal. Oudengelse digkuns maak gebruik van metriese ritme bepaal
deur 'n wisselende aantal sillabes met 'n vaste aantal sterk aksente in elke
versreël.

Die vernaamste stylfiguur van Hebreeuse Bybelse poësie, onder meer meeste van
die psalms, is parallelisme, 'n retoriese struktuur waarin opeenvolgende
versreëls mekaar weerspieël in grammatikale- of klankstruktuur asook
veronderstelde inhoud, of al drie. Parallelisme leen homself tot antifoniese of
roep-en-antwoord optredes, wat versterk kan word deur intonasie. Daarom steun
Bybelse poësie minder op versvoete om ritme te bewerkstellig, maar skep eerder
ritme deur die groter klankeenhede van versreëls, frases en sinne. Sekere
klassieke poësievorme, soos Venpa uit Tamil, besit rigiede grammatika (tot die
punt waar dit as konteksvrye grammatika uitgedruk kan word) wat ritme waarborg.
In die geval van Sjinese poësie skep toon asook aksente die ritme. Klassieke
Sjinese poëtika identifiseer vier tone: die gelyke toon, stygende toon,
vertrekkende toon en inkomende toon.

Die formele patrone van metrum wat in moderne Engels gebruik word om ritme te
bewerkstellig domineer glad nie meer kontemporêre Engelse poësie nie. In die
geval van vrye vers word ritme dikwels gerangskik volgens losser eenhede van
kadans eerder as reëlmatige metrum. Robinson Jeffers, Marianne Moore en William
Carlos Williams is drie belangrike digters wat die idee verwerp het dat
reëlmatige geaksentueerde metrum kritiek is tot Engelse poësie. Jeffers
eksperimenteer met geveerde ritme as 'n alternatief tot geaksentueerde ritme.

Met die Westerse poëtiese tradisie word metrums gebruiklik gegroepeer volgens 'n
kenmerkende versvoet en die aantal voete per versreël. Die getal versvoete in 'n
reël word beskryf deur Griekse terminologie: byvoorbeeld tetrameter vir vier
voete en heksameter vir ses voete. Gevolglik is "jambiese pentameter" 'n tipe
metrum wat bestaan uit vyf versvoete per reël, waarin die dominerende versvoet
die "jambe" is. Die stelsel is oorspronklik vanuit antieke Griekse poësie deur
digters soos Pindarus en Sapfo aangewend, asook die groot tragedieskrywers van
Athene. Soortgelyk bestaan "daktiliese heksameter" uit ses versvoete per reël,
waarvan die dominante voet die "daktilus" heet. Daktiliese heksameter is die
tradisionele metrum van Griekse epiek, waarvan die oudste bestaande voorbeelde
die van Homeros en Hesiodos is. Jambiese pentameter en daktiliese heksameter is
later deur 'n hele aantal digters gebruik, insluitende William Shakespeare en
Henry Wadsworth Longfellow onderskeidelik. Die mees algemene versvoete is:

Daar is 'n wye reeks name vir ander soorte versvoete, tot 'n choriamb, 'n
vierlettergrepige versvoet met 'n beklemtoonde sillabe gevolg deur twee
onbeklemtoonde sillabes afgesluit met 'n beklemtoonde sillabe. Die choriamb is
afgelei uit sekere antieke Griekse en Latynse digkuns. Tale wat van vokaallengte
of intonasie gebruik maak eerder as, of addisioneel tot sillabiese aksente in
die vasstelling van die metrum, soos Osmaans of Vedies, het dikwels konsepte
soortgelyk aan die jambe en daktilus om algemene kombinasies van lang en kort
vokale te beskryf.

Elk van die verskillende versvoete het 'n sekere "hardklop" alleen of in
kombinasie met ander versvoete. Die jambe is byvoorbeeld die mees natuurlike
vorm van ritme in die Engelse taal, en lewer algemeen 'n subtiele stabiele vers.
Nederlandse poësie maak ook meeste van die jambe gebruik en dit is baie algemeen
in Afrikaanse poësie. Die skandering van metrum toon meestal die basiese of
fundamentele patroon wat die vers onderlê, maar toon nie die variërende grade
van beklemtoning , die verskillende toonhoogtes en sillabe-lengtes nie.

Daar heers 'n debat oor die nut van veelvuldige verskillende "versvoete" in die
beskrywing van metrum. Robert Pinsky argumenteer dat hoewel die daktilus
belangrik is in klassieke vers, gebruik Engelse daktielusverse dit baie
ongereeld en kan dit beter beskryf word met patrone van jambes en anapeste,
versvoete wat hy meen natuurlik is in die taal. Werklike ritme is aansienlik
meer ingewikkeld as die basiese geskandeerde metrum wat hierbo beskryf word, en
baie geleerdes het al gepoog om stelsels te ontwikkel wat die komplekse sisteem
kan skandeer. Valdimir Nabokov toon aan dat bo oor die normale patroon van
beklemtoonde en onbeklemtoonde sillabes in 'n versreël, 'n aparte patroon lê van
aksente wat volg uit die natuurlike toonhoogte van die gesproke woorde, en stel
hy voor dat die term "scud" (vaart, vlug) gebruik word om te onderskei tussen
onbeklemtoonde aksent en beklemtoonde aksent.

Verskillende tradisies en genres in poësie is geneig om verskillende metrum te
gebruik, en dit strek van die Shakespeariaanse jambiese pentameter en Homeriese
daktiliese heksameter tot die anapestiese tetrameter wat in heelwat
kinderrympies gebruik word. 'n Hele aantal variasies tot die gevestigde metrum
is egter algemeen, deels om klem te plaas op 'n gegewe versvoet of -reël en
deels om vervelende herhaling te voorkom. Die aksent in 'n versvoet kan
byvoorbeeld omgeruil word, 'n sesuur (pose) kan bygevoeg word (soms in die plek
van 'n versvoet of aksent), of die finale versvoet in 'n versreël kan 'n
vroulike afsluiting gegee word om dit te versag of vervang te word deur 'n
spondee om dit te belig en 'n harde stop te bewerkstellig. Sekere patrone (soos
die jambiese pentameter) neig om redelik algemeen voor te kom, terwyl ander
patrone, soos die daktiliese heksameter, hoogs ongereeld voorkom. Reëlmatigheid
kan tussen tale verskil. Bykomend ontwikkel verskillende patrone dikwels
instinktief in sekere tale, sodat, byvoorbeeld, jambiese tetrameter in Russies
gewoonlik reëlmatigheid reflekteer in die gebruik van aksente om die metrum te
versterk, wat nie, of tot 'n baie klein mate, in Engels en tale soos Nederlands
en Afrikaans voorkom.

Rym, alliterasie, assonansie en konsonansie is metodes vir die skep van
herhalende klankpatrone. Dit kan in 'n gedig gebruik word as onafhanklike
strukturele elemente, om ritmiese elemente te versterk, of as ornamentele
elemente.Dit kan ook betekenis dra apart van die herhalende klankpatrone wat
reeds geskep is. Geoffrey Chaucer het byvoorbeeld swaar alliterasie gebruik om
te spot met Oudengelse verse en om 'n karakter as argaïes in te kleur.

Rym word saamgestel uit identiese ("harde rym") of soortgelyke ("sagte rym")
klanke aan die einde van versreëls of voorspelbare posisies binne versreëls
("interne rym"). Tale wissel in die verskeidenheid van hulle rymstrukture;
Italiaans het byvoorbeeld 'n ryke rymstruktuur wat handhawing van 'n beperkte
rymstruktuur deur 'n lang gedig toelaat. Die rykdom in rymstruktuur is die
gevolg van reëlmatige vorms van woorduitgange. Afrikaans en 'n taal soos Engels
met onreëlmatige woorduitgange is nie so ryk in rym nie. Die mate van
verskeidenheid in 'n taal se rymstrukture is 'n bepalende faktor in die vasstel
van poëtiese vorme wat algemeen in daardie taal gebruik word.

Alliterasie is die herhaling van konsonante aan die begin van twee of meer
woorde wat direk, of met kort intervalle, op mekaar volg; of die voorkoms van
dieselfde letter in geaksentueerde dele van woorde. Alliterasie en assonansie
speel 'n sleutelrol in die samestelling van vroeë Germaanse, Noorse en
Oudengelse digvorme. Die allitererende patrone van vroeë Germaanse digkuns
kombineer metrum en alliterasie tot 'n vername deel van hul struktuur, met die
metriese patroon wat dan bepaal wanneer die luisteraar kan verwag om alliterasie
teë te kom. Dit kan vergelyk word met 'n ornamentele gebruik van alliterasie in
meeste moderne Europese poësie, waar allitererende patrone nie formeel is nie of
deur volledige stansas gedra word. Alliterasie is veral handig in tale met 'n
minder ryke rymstruktuur. Assonansie, die gebruik van ooreenstemmende
vokaalklanke binne 'n woord eerder as ooreenstemmende klanke aan die begin of
einde van 'n woord, is algemeen gebruik in skaldiese digkuns, maar strek terug
tot die Homeriese epiek. Konsonansie kom voor waar 'n konsonantklank regdeur die
versreël herhaal word sonder dat die klank slegs aan die voorkant van die woord
geplaas is. Konsonansie wakker 'n meer subtiele effek aan as alliterasie en is
sodoende minder bruikbaar as 'n strukturele element.

In baie tale, insluitend moderne Europese tale en Arabies, gebruik digters rym
in vaste patrone as 'n strukturele element vir spesifieke poëtiese vorme, soos
ballades, sonnette en rymende koeplette. Die gebruik van gestruktureerde rym is
egter nie universeel nie, selfs nie binne die Europese tradisie nie. Heelwat
moderne poësie vermy tradisionele rymskemas. Klassieke Griekse en Latynse poësie
maak ook nie van rym gebruik nie. Rym betree Europese digkuns gedurende die Hoë
Middeleeue, deels onder die invloed van Arabies in Al-Andalus (moderne Spanje).
Arabiese digters gebruik rym breedvoerig sedert die eerste ontwikkeling van
literêre Arabies in die sesde eeu, soos byvoorbeeld hulle lang, rymende
qasida’s. Sekere rymskemas het geassosieer geraak met 'n spesifieke taal,
kultuur of tydperk, terwyl ander weer in gebruik geneem is regoor tale, kulture
en tydperke. Sommige vorme van poësie dra 'n vaste en goed gedefinieerde
rymskema soos die Chant Royal of Ruba’i, terwyl ander vorme weer veranderlike
rymskemas besit.

Meeste rymskema word beskryf deur letters wat ooreenkom met die rympare, dus as
die eerste, tweede en vierde versreëls van 'n kwatryn met mekaar rym en die
derde versreël nie, word gesê dat die kwatryn 'n "a-a-b-a" rymskema besit.
Hierdie is die rymskema wat byvoorbeeld in die rubaiyat-vorm gebruik word. Net
so word 'n "a-b-b-a" kwatryn (wat bekend staan as "omarmde rym") gebruik in
vorme soos die Petrarkaanse sonnet. Sekere soorte van die meer ingewikkelde
rympatrone het hul eie name ontwikkel, apart van die "a-b-c"-konvensie, soos die
ottava rima en terza rima.

Poëtiese vorm is meer buigbaar in moderne en post-moderne digkuns, en is voorts
minder gestruktureerd as in vorige literêre tydperke. Baie moderne digters vermy
herkenbare strukture of vorme, en dig in vrye vers. Poësie word steeds van prosa
onderskei deur sy vorm, en agting vir basiese formele strukture van poësie sal
selfs in die beste vrye vers gevind word — al is heelwat gedoen om sulke
strukture te vermy. Net so kan gevind word dat selfs met die beste poësie in die
klassieke style geskryf, daar wegbeweeg is van die streng vorm vir beklemtoning
of effek.

Onder die vernaamste strukturele elemente wat in digkuns gebruik word, is die
versreël, die strofe of vers, en groter kombinasies van strofes soos canto’s.
Soms word ook van 'n breër visuele voorstelling van woorde en kalligrafie
gebruik gemaak. Hierdie basiese eenhede van digvorme word dikwels gekombineer in
groter strukture wat poëtiese vorme of poëtiese modusse (sien volgende afdeling)
genoem word, soos die sonnet of haikoe

Gedigte word dikwels opgedeel in versreëls. Die reëls kan gebaseer word op die
getal metriese versvoete, of kan rympatrone aan die einde van die reëls belig.
Versreëls kan ook ander rolle vervul, veral waar gedigte nie in 'n formele
metriese patroon geskryf is nie. Verder kan versreëls ook bewoorde gedagtes in
aparte eenhede opdeel, vergelyk of kontrasteer, of 'n verandering in toon
uitlig.

Versreëls word dikwels in stansas gegroepeer en word gedenomineer volgens die
aantal versreëls in so 'n stansa. Daarom is 'n versameling van twee reëls 'n
koeplet, drie reëls 'n terset, vier reëls 'n kwatryn en so aan. Die reëls kan
onderling ooreenstem deur ritme of rym, of ook nie. 'n Koeplet kan byvoorbeeld
uit twee verseëls bestaan met identiese metrum wat rym of twee versreëls wat
alleen deur 'n gemeenskaplike metrum gebind word.

Sekere gedigte kan verdeel word in versparagrawe, waarin normale rym met vaste
rympatrone nie voorkom nie, en deur poëtiese toon, in plaas van'n versameling
van ritmes, alliterasies en rym vasgelê in paragraafformaat, vasgestel word.
Baie Middeleeuse gedigte is in versparagrawe geskryf, selfs al is gereelde rym
en ritme gebruik.

In heelwat poësievorme is stansas onderling aaneengeskakel, sodat die rymskema
en ander strukturele elemente van een stansa die van die opeenvolgende stansas
bepaal. Voorbeelde van aaneengeskakelde stansas sluit die gazal en villanelle
in, waar 'n refrein (of in die geval van die villanelle, refreine) bepaal word
in die eerste stansa en dan herhaal in die daaropvolgende stansas. Verwant aan
die gebruik van aaneengeskakelde stansas, is daar ook die gebruik om tematiese
dele van 'n gedig te skei. So byvoorbeeld word die strofe, antistrofe en epode
van 'n ode dikwels onderverdeel in een of meer stansas

In sommige gevalle, veral langer formele poësie soos sekere vorme van
heldedigte, word stansas volgens streng reëls saamgestel en dan gekombineer. In
skaldiese digkuns besit die dróttkvætt-stansa agt versreëls, elk met drie
"verheffings" wat verkry word deur alliterasie en assonansie. Bykomend tot twee
of drie alliterasies het die onewe versreëls gedeeltelike rym van konsonante met
verskillende vokale, en nie noodwendig aan die begin van die woord nie; die ewe
versreëls besit interne rym en vaste sillabes (nie noodwendig aan die einde van
die woord nie). Elke halfreël het presies ses sillabes, en elke reël eindig in
'n trogee. Die ordening van dróttkvætts volg heelwat minder streng reëls as die
samestelling van die individuele dróttkvætts.

Selfs voor die koms van die drukpers het die visuele voorkoms van poësie dikwels
bygedra tot betekenis of diepte. Akrostiese gedigte dra betekenis oor in die
eerste paar letters van reëls of deur letters in ander spesifieke plekke binne
die gedig. In Arabiese, Hebreeuse en Sjinese digkuns speel die visuele
voorstelling van fyn kalligrafiese gedigte 'n belangrike rol in die algehele
effek van baie gedigte.

Met die koms van drukkuns verkry digters groter beheer oor die massavervaardigde
visuele voorstellings van hul werke. Visuele elemente word 'n belangrike deel
van die digter se gereedskapskis en heelwat digters maak van visuele
voorstelling gebruik vir wye en uiteenlopende redes. Sommige modernistiese
digters maak die plasing van individuele reëls of groepe reëls 'n geïntegreerde
deel van die gedig se samestelling. Met tye komplimenteer dit die gedig se ritme
deur visuele sesure van verskillende lengtes, of skep jukstaposisies met die
uitlig van betekenis ten doel, dubbelsinnigheid of ironie, of selfs net om 'n
esteties aangename vorm te skep. In sy mees ekstreme vorm kan dit lei tot
konkrete poësie of asemiese skryfwerk.

Poëtiese diksie behandel die manier waarop taal gebruik word, en dit verwys nie
net na die klank nie, maar ook die onderliggende betekenis en die se interaksies
met klank en vorm. Baie tale en poëtiese vorme besit heel spesifieke poëtiese
diksie, tot met 'n punt waar unieke grammatika en dialekte spesifiek vir digkuns
gebruik word. Registers in poësie kan wissel van streng toepassing van gewone
spraakpatrone, soos voorgetrek in meeste laat 20ste-eeuse prosodie, tot hoogs
sierlike gebruik van taal, soos in Middeleeuse en Renaissance-digkuns.

Poëtiese diksie kan retoriese middele soos vergelykings en metafore gebruik,
asook stemtone soos ironie. Aristoteles skryf in die Poëtika dat die grootste
ding by verre is om 'n meester van die metafoor te wees. Sedert die opkoms van
Modernisme verkies sommige digters 'n poëtiese diksie wat die retoriese middele
onderbeklemtoon, en poog in stede daarvan na die direkte voorstelling van dinge
en ondervindinge en die verkenning van toon. Aan die anderkant druk surrealiste
weer retoriese middele tot hul limiete en maak geredelik gebruik van katachrese.

Allegoriese stories staan sentraal tot die poëtiese diksie van heelwat kulture,
en was prominent in die Weste gedurende die klassieke tye, die laat Middeleeue
en die Renaissance. Esopus se fabels wat al herhaaldelik in digkuns en prosa
weergegee is sedert dit die eerste keer opgeteken is in 500 v.C., is moontlik
die rykste enkele bron van allegoriese poësie deur die eeue. Ander belangrike
voorbeelde sluit in die Roman de la Rose, 'n 13de-eeuse Franse gedig, William
Langland se Piers Ploughman in die 14de eeu en Jean de la Fontaine se fabels
(beïnvloed deur Esopus s'n) in die 17de eeu. Eerder as om ten volle allegories
te wees, kan 'n gedig egter simbole of allusies bevat wat die betekenis of die
effek van sy woorde verdiep sonder die samestel van 'n volledige allegorie.

Ander sterk elemente van poëtiese diksie is moontlik die gebruik van duidelike
beelde vir effek. Die jukstaposisie van onverwagse of onmoontlike beelde is,
byvoorbeeld, 'n spesifieke sterk element in surrealistiese poësie en die haikoe.
Duidelike beelde word dikwels versterk met simboliek en metafoor. Heelwat
poëtiese diksie maak gebruik van herhalende frases vir effek, of 'n kort frase
(soos Homeros se "die wyn-donker see") of 'n langer refrein. Die soort herhaling
kan 'n somber toon by 'n gedig voeg, of deurtrek wees van ironie soos die
konteks van die woorde verander.

Meestal kan poësie van prosa onderskei word, deurdat prosataal gemik is om
inligting oor te dra deur middel van 'n logieser en meer rigiede
verhaalstruktuur. Ongelukkig is dit nie altyd só maklik nie, aangesien
prosa-poësie die karaktertrekke van poësie het, maar versteek is binne na wat
oppervlakkig na prosa lyk. Verder is daar ook vertellingspoësie, en
drama-poësie. Beide tipes word gebruik om 'n verhaal te vertel en lyk dus na die
roman en toneelstuk.

Die woord poësie kom van die ou Griekse werkwoord poieo (Ek maak of skep), in sy
vervoeging as selfstandige naamwoord: poiesis (die skeppingsdaad).

Ritme is waarskynlik die allerbelangrikste deel van die klankelement van poësie.
Die ritme van elke versreël word dikwels in 'n spesifieke meter geplaas.
Verskillende soorte meter het sleutelrolle gespeel in die Klassieke,
Vroeg-Europese, Oosterse en Moderne poësie. Wat vryvers aanbetref, is die
versreëls se ritme meer dikwels 'n losser kadans.

Afrikaanse poësie gebruik gereeld rym. Versreëls wat aan die einde daarvan met
een of meer ander versreëls in die gedig rym, meestal in 'n rympatroon, vorm die
grondslag van 'n hele aantal algemene digvorme soos die ballades, die sonnette
en rymende koeplette. Rym word egter nie regdeur in die kunsvorm gebruik nie.
Talle van die moderne poësie vermy juis rympatrone. Rym is eintlik 'n "nuwe"
Westerse verskynsel, sedert die Middeleeue, toe dit geleen is uit Arabies. Die
Klassieke Grieks en Latyn het glad nie rym gebruik nie.

Alliterasie was sentraal tot die struktuur van die vroeë Germaanse en Engelse
poësie. (Dit word alliteratiewe vers) genoem. Hierdie alliteratiewe patrone het
ook meter gebruik: die leser verwag, as gevolg van die meter, dat alliterasie of
rym gaan voorkom. Dit is in kontras met die hoofmetodiek van "parallelisme" in
Hebreeuse of Bybelpoësie. Dié vorm het 'n retoriese struktuur: opeenvolgende
versreëls stem ooreen met die vorige, deur hul grammatikale –, klank-,
konsepstruktuur, of al drie. Dit is ook hierdie tipe poësie wat tot die
antifoniese vertolking en gedigvorme gelei het.

Bo en behalwe rympatrone en alliterasie, help assonansie, konsonansie,
dissonansie en binnerym om genotvolle elemente van die gedig te skep.

Siende dat poësie geskep word deur middel van taal, gebruik dit soos die prosa
dieselfde taaleenhede soos frases, sinne en paragrawe. Maar dit gebruik ook
organisasie-eenhede wat net in die poësie voorkom. Hierdie sluit die versreël,
die koeplet, die strofe, die stanza en die versparagraaf in. Versreëls kan net
so op hul eie staan, betreffende 'n begripseenheid. 'n Voorbeeld hiervan is:
"Die vy die val dat sop so spat." Aan die ander kant kan 'n versreël in die
middel van die frase of sin ophou: "Is kopstamp dan nie maar" en die res van die
begripseenheid word dan gewoonlik in die volgende versreël voltooi: "net deel
van wysword nie?" Hierdie tegniek word enjambement genoem, en word gebruik sodat
die leser 'n sin van verwagting het oor wat nou gaan volg, of omdat die tegniek
'n sekere dinamika aan die vloei van die gedig verleen. Baie dikwels verkry 'n
gedig die beste resultate deur 'n spanning tussen die taaleenhede en die
vormeenhede te skep. Vandat die drukpers ontwikkel is, het digters al hoe meer
beheer gekry oor hoe hul gedig op papier lyk. Witspasie en vorm het al hoe meer
belangrik as instrumente in die digter se gereedskapkissie geword. In die
modernistiese poësie is die proefneming tussen taal en vorm -- versreëls kan
byvoorbeeld op verskillende areas van die bladsy voorkom -- soms waaroor die
hele samestelling van die gedig gaan, soos in konkrete poësie.

Vergelykings en metafore word dikwels in poësie gebruik. Reeds in die jaar 350
voor Christus het Aristoteles geskryf dat dit in poësie die belangrikste is om
die metafoor te bemeester. Sommige digters verkies egter, veral sedert die
opkoms van die Modernisme, om minder van hierdie tipe digtegnieke gebruik te
maak, en verkies eerder om 'n direkte voorstelling van voorwerpe en ervarings
neer te pen. Aan die ander kant, gebruik moderne digters, veral die Surrealiste,
dié tegniek tot sover as wat dit kan gaan, en maak dikwels gebruik van
katakrese.



https://af.wikipedia.org/wiki/Republiek_van_Ierland

Ierland (Iers: Éire [ˈeːɾʲə] luister (hulp·inligting)) is 'n onafhanklike staat
in die noordweste van Europa, wat met 70 273 vierkante kilometer sowat vier
vyfdes van die eiland Ierland beslaan. Noord-Ierland, die gebied in die
noordooste van Ierland, is een van die deelstate van die Verenigde Koninkryk.
Die Ierse grondwet bepaal dat die naam van die staat Éire is, of, in Engels,
Ireland. Desondanks word na die onafhanklike staat Ierland soms ook as Republiek
van Ierland verwys om dit te onderskei van die eiland Ierland.

Ierland het volgens die sensus van 2011 'n bevolking van 4,59 miljoen, 'n
toename van 8,2 persent teenoor die laaste sensus in 2006. In April 2016 is
Ierland se inwonertal op 4,67 miljoen beraam.

Die amptelike simbool van die republiek is die Keltiese harp, wat ook op die
Ierse Euromunte uitgebeeld word. Dikwels word egter die klawer gebruik, onder
meer deur die Republiek van Ierland se nasionale rugbyspan.

Ierland is sedert 1973 'n lidstaat van die Europese Unie en beskik oor 'n hoogs
ontwikkelde ekonomie, wat immigrante uit ander Europese en oorsese lande lok.
Die land het sedert die 1990's tot een van die welvarendste Europese nasies
ontwikkel, maar is ná die ongekende finansiële krisis van 2008 in 'n ernstige
resessie gedompel.

Die Ierse staat het al meer as een amptelike titel gehad. Die rewolusionêre
staat, wat deur Ierse nasionaliste in 1919 gestig is, het as die Ierse Republiek
bekend gestaan. Die Paasfees-Proklamasie van die jaar 1916 gebruik reeds die
Ierse term Poblacht na hÉireann ("Republiek van Ierland"). Nadat die staat in
1922 ook de jure onafhanklik geword het, het dit as die Ierse Vrystaat bekend
gestaan (Iers: Saorstát Éireann). Hierdie naam is tot 1937 behou.

Die term Republiek van Ierland het gebruiklik geword, nadat die Wet van die
Republiek van Ierland dit in 1949 as die amptelike benaming van die staat
gedefinieer het. Die wet sou verduidelik dat die staat 'n republiek was en geen
konstitusionele monargie nie. Dit is ook die gebruiklike naam in die Verenigde
Koninkryk sedert die Ierland-Wet daar in 1949 in krag geraak het. Alhoewel die
term Republiek van Ierland aanvaarbaar is, word die naam Ierland vir amptelike
doeleindes soos internasionale ooreenkomste, regerings- en regsdokumente en die
lidmaatskap in internasionale organisasies gebruik. Slegs indien daar 'n
onderskeiding gemaak moet word tussen die onafhanklike republiek en
Noord-Ierland, soos byvoorbeeld op die gebied van sport, waar Ierse en
Noord-Ierse spanne bestaan, of by verwysings na die "grens tussen Noord-Ierland
en die Republiek van Ierland", is dit ook vir die amptelike taalgebruik
noodsaaklik om aan hierdie naam die voorkeur te gee.

In Engels staan Ierland onder meer ook bekend as Éire, Die Vrystaat (The
Freestate) en die Ses-en-twintig Graafskappe (Twenty-six Counties). Weens die
negatiewe historiese konnotasies van die naam Éire word dit tans nie meer
dikwels gebruik nie.

Die Republiek van Ierland beslaan die grootste deel van Ierland, die mees
westelike en tweede grootste van die Britse Eilande, en word van Groot-Brittanje
deur (van noord na suid) die North Channel, die Ierse See en die
Sint-Georgekanaal geskei, waarby die afstande tussen die twee eilande van 18 tot
193 kilometer (11 tot 120 myl) wissel. Ierland vorm ook die mees westelike
Atlantiese randgebied van Eurasië, 'n uitgestrekte landmassa op die Noordelike
Halfrond waarvan die eiland saam met die ander Britse Eilande vroeër self deel
uitgemaak het. As deel van die Eurasiese kontinentale plaat word Ierland deur
seegebiede met 'n maksimale diepte van 200 meter omring.

Ierland is in die gematigde klimaatsone en op dieselfde breedtegraad soos
Labrador in Kanada geleë, maar het 'n gematigder klimaat as dié streek in
Noord-Amerika.

Die amptelike tale is Iers en Engels. Iers is as nasionale taal 'n verpligte
skoolvak in Ierland en word deur meer as 77 000 Iere buite die onderwysstelsel
as daaglikse omgangstaal gepraat. Meer as 110 000 mense praat dit weekliks, en
meer as 613 000 gebruik die taal minder dikwels. Die sogenaamde
Gaeltacht-gebiede, waar Iers deur 23 000 bewoners as huistaal gebesig word, is
in die uiterste weste van die eiland geleë. Met die Wet oor die Amptelike Tale
(Official Languages Act) van 2005 is die name van 'n aantal stede en dorpe van
Engelse na Ierse weergawes gewysig.

Meer as 90 persent van die bevolking is Rooms-Katolieke. Daar is 'n Protestantse
minderheid van Anglikane en ander groepe. Naas die klein Joodse gemeenskap is
daar 'n groeiende Islamitiese bevolking, veral immigrante.

Sowat 115 500 Britte het hulle in die land gevestig. Ierland het daarnaas baie
immigrante uit die nuwe lidstate van die Europese Unie soos Pole (122 000
immigrante), Litaue (36 000; die Litause Vereniging in Ierland het 90 000 lede)
en Letland (20 000) gelok. Ander belangrike groepe van onlangse immigrante sluit
Roemene (17 000), Indiërs (17 000) en Nigeriërs (17 000) in. Nadat Ierland in
2008 in 'n resessie gedompel is, het baie buitelandse werknemers weer na hul
tuislande teruggekeer.

Die demografiese ontwikkeling in Ierland was oor 'n lang tydperk deur 'n
krimpende bevolking en hoë emigrasiesyfers gekenmerk. Maar sedert die 1990's het
die prentjie ingrypend verander nadat stewige ekonomiese groei groot getalle
immigrante na Ierland gelok het. Aanvanklik het veral Ierse burgers na hul
geboorteland teruggekeer, terwyl daar vanaf 2000 ook noemenswaardige immigrasie
uit lande buite die Europese Unie plaasgevind het. Die meeste van hierdie nuwe
aankomelinge was op soek na werk, sommige het aansoek gedoen om politieke asiel.

Die immigrasiestroom het Ierse politici onder druk geplaas aangesien daar geen
spesifieke immigrasie- en asielbeleid was nie. Die kodifisering van só 'n beleid
in 'n wetsontwerp, die Immigration, Residence and Protection Bill, is vertraag
sodat Ierland se immigrasiebeleid op die besluite van amptenare in plaas van 'n
wet gebaseer is.

In die periode tussen April 2015 en April 2016 was daar vir die eerste keer
sedert 2009 weer 'n oorskot van immigrante bo emigrante nadat die aantal Iere,
wat hulle in die buiteland gevestig het, skerp gedaal het. Tegelykertyd het 'n
groter aantal Ierse burgers uit die buiteland teruggekeer.

Ierland was oor 'n lang tydperk 'n emigrasieland. Terwyl die gebied van die
huidige Republiek van Ierland in 1841 nog deur meer as 6,5 miljoen mense bewoon
is, het hierdie syfer in die volgende dekades skerp gedaal, hoofsaaklik weens
die groot stroom emigrante en hoë sterftesyfers as gevolg van die Groot
Hongersnood (Great Famine) wat Ierland vanaf 1845 tot 1848 geteister het. In
1901 het die bevolking op 3,25 miljoen te staan gekom en daarna verder afgeneem,
alhoewel teen 'n laer koers. In 1961 is die laagste inwonertal ooit met 2,818
miljoen aangeteken.

Die meerderheid Iere, wat in die 19de en vroeë 20ste eeu 'n nuwe heenkome in die
buiteland probeer vind het, het hulle in Noord-Amerika gevestig waar die aantal
inwoners van Ierse afkoms tans op sowat veertig miljoen beraam word. Hierdie
emigrasiestroom het weens die Groot Depressie in die vroeë 1930's skielik tot
stilstand gekom. Die meeste Ierse emigrante het sedertdien na die Verenigde
Koninkryk toe gegaan waar hulle veral gedurende die Tweede Wêreldoorlog en die
opboufase, wat daarop gevolg het, maklik werk kon vind. Volgens beramings het
tussen 1946 en 1951 86 persent van alle Ierse emigrante na die Verenigde
Koninkryk toe gegaan.

Die geskiedenis van Ierland het 'n aanvang met die eerste menslike nedersettings
in die steentydperk geneem. Ierland was sowat 8 000 jaar gelede nog met die
eiland van Groot-Brittanje verbonde, en die eerste bewoners het waarskynlik
vanaf die Europese vasteland gekom. Toe die eerste Gaelies-Keltiese setlaars die
eiland in die 4de eeu v.C. bereik het, het daar reeds 'n ander Keltiese
beskawing, die Iverners, bestaan. Die huidige Ierse volk het dus verskillende
etniese oorspronge.

Britse slawe, waaronder ook die nasionale beskermheilige Sint Patrick, het 'n
groot rol by die kerstening van Ierland omtrent 430 gespeel. Saam met die
Christelike godsdiens is ook die Latynse alfabet ingevoer, waaruit in Ierland 'n
plaaslike variant, die Ogham-alfabet, ontwikkel is. Die eerste historiese
dokumente in die Iers-Gaeliese taal dateer uit die 5de eeu n.C.

In die laat 6de eeu het Ierse setlaars hulle ook in Skotland, in Wallis en op
die eiland Man gevestig. Iers het tot die algemene omgangstaal van Skotland en
Man ontwikkel, maar heeltemal verdwyn in Wallis.

Nogtans het die Normandiërs net 'n gedeelte van Ierland oorheers. Eeue lank was
Dublin en sy omgewing die enigste gebied wat werklik verengels het. In die 16de
eeu het die Engelse Tudor-dinastie 'n nuwe poging onderneem om die Engelse
heerskappy in Ierland te vestig. Engelse adellikes is uitgenooi om hulle in
landelike gebiede van die eiland te vestig, en Mary Tudor en haar eggenoot
Filips van Spanje het die sogenaamde Queen's and King's County in die huidige
Laois en Offaly gestig.

Die sogenaamde Engelse volksplantings (Plantations) van Protestantse
grondeienaars en setlaars het onder koningin Elizabeth I (1558–1603)
voortgegaan, en vanaf 1609 het die London Livery Companies nedersettings in die
noordooste van Ierland gestig. Derry het tot een van die Protestantse sentrums
in Noord-Ierland ontwikkel.

Die beleid van die Engelse landeienaars het tot die groot Ierse hongersnood van
die jare 1845 tot 1847 gelei. Maatreëls, wat die hongersnood sou kon bestry het,
is deur die Britse owerhede doelbewus vertraag. 1,5 miljoen Iere het verhonger
of aan siektes beswyk, en baie inwoners was genoodsaak om na die Verenigde State
te emigreer.

Ierland het in 1955 'n lidstaat van die Verenigde Nasies en in 1973 van die
Europese Ekonomiese Gemeenskap geword.

Die Eerste Minister (Iers: Taoiseach) word deur die parlement genomineer en deur
die Staatspresident benoem. Dit is gewoonlik die voorsitter van die party wat
die meeste setels in die algemene verkiesing gewen het. Dikwels word die Ierse
regering deur 'n koalisie van twee partye gevorm.

Die Oireachtas, die tweekamerparlement van Ierland, bestaan uit die Senaat
(Iers: Seanad Éireann) en die Laerhuis (Dáil Éireann). Die Senaat het sestig
lede, waarvan elf deur die Taoiseach benoem en ses deur twee universiteite
gekies word. 43 senatore word deur afgevaardigdes van die Laerhuis, Senaat en
die graafskappe uit 'n naamlys van kandidate gekies, waarby die kandidatelys
volgens maatskaplike groepe (kultuur en opvoeding; landbou; werkers en vakbonde;
nywerhede en handel; administrasie) saamgestel word. Die huidige
Senaatspresident (Cathaoirleach) is Paddy Burke (Fine Gael).

Die Dáil het 166 lede (Teachtai Dála) wat volgens die beginsel van
representatiewe verteenwoordiging (single transferable vote) elke vyf jaar in
die kiesafdelings gekies word. Die huidige parlementspresident (Ceann Comhairle)
is Seán Barrett (Fine Gael).

Die grondwet beperk die regering tot vyftien lede. Hoogstens twee
kabinetsministers mag uit die Senaat gekies word, terwyl die Taoiseach, Tánaiste
(Adjunkpremier) en Minister van Finansies moet lede van die Dáil wees. Die
huidige koalisieregering word deur twee partye gevorm – Fianna Gael ("Familie
van die Iere") onder die leiding van Taoiseach Enda Kenny en die Arbeidersparty
onder die leiding van Tánaiste Eamon Gilmore.

Die hoofopposisie in die Dáil word tans deur Fianna Fáil ("Soldate van die Lot")
gevorm. Daar is ook kleiner partye in die Dáil verteenwoordig, soos Sinn Féin,
die Sosialistiese Party, die People Before Profit Alliance (PBPA), die Workers
and Unemployed Action Group (WUAG) en onafhanklikes.

Voor die vorming van die Republiek van Ierland was die eiland van Ierland
opgedeel in 32 graafskappe (counties). Die graafskappe, wat deel van die
Republiek vorm, is Carlow, Cavan, Clare, Cork, Donegal, Dublin, Galway, Kerry,
Kildare, Kilkenny, Laois, Leitrim, Limerick, Longford, Louth, Mayo, Meath,
Monaghan, Offaly, Roscommon, Sligo, Tipperary, Waterford, Westmeath, Wexford en
Wicklow.

Ses graafskappe vorm tans deel van Noord-Ierland, naamlik Antrim, Armagh, Derry,
Down, Fermanagh en Tyrone. Die eiland van Ierland is ook tradisioneel in vier
provinsies opgedeel, naamlik Leinster, Munster, Connacht en Ulster. Die
provinsies het egter nie streeksregerings nie. In Noord-Ierland is die
Noordelike Raad (Northern Assembly) op die been gebring in lyn met die Goeie
Vrydag Ooreenkoms. Die Raad administreer egter net ses uit die nege graafskappe
wat oorspronklik die provinsie van Ulster gevorm het.

In die Republiek is die administratiewe grense van plaaslike regering geleidelik
besig om te verander weg van die tradisionele graafskapgrense in lyn met
bevolkingspatrone. So is Dublin in vier administratiewe gebiede opgedeel,
naamlik Dublin Stad, Dún Laoghaire-Rathdown, Fingal en Suid-Dublin. Tipperary is
opgedeel in twee administratiewe gebiede, naamlik Noord- en Suid-Tipperary.
Groter stedelike nedersettings soos Cork, Galway, Limerick en Waterford het elk
hul eie plaaslike regering, terwyl die omliggende gebiede in die graafskappe van
Cork, Galway, Limerick en Waterford deur aparte owerhede bestuur word. Daarnaas
geniet ook verskeie groot nedersettings soos Arklow, Athlone, Bray, Dundalk,
Enniscorthy, Gorey, Killarney, Letterkenny, Mullingar en Navan, wat almal
geskiedkundige markdorpe is, besondere status as selfregerende munisipaliteite
wat deur burgemeesters en munisipale rade (town councils) bestuur word.

Een rede vir die land se ekonomiese opswaai is moontlik ook die feit dat die
regering hier 'n aktiewe rol gespeel het. 'n Aantal staatlike programme is
ingevoer, wat vraagstukke soos die hoë inflasiekoers (wat nog steeds veral die
bewoners van die hoofstad Dublin pla), hoë belastingtariewe, staatsuitgawes,
buitelandse beleggings in prestige-projekte en die gebrek aan voldoende
beroepsopleiding aangepak het.

Ierland se ekonomiese beleid word ook deur die sogenaamde Social Partnership
gekenmerk, waarby die regering, werkgewers en vakbonde saamgespan het om op
vrywillige basis loon- en salarisverhogings vir tydperke van drie jare vooraf
vas te lê.

As gevolg van die finansiële en ekonomiese krisis het die konserwatiewe Ierse
regering onder leiding van die eerste minister Brian Cowen vroeg in 2009 'n
beleid van streng besuiniging begin toegepas om die dreigende staatsbankrotskap
te keer. Salarisse in Ierland se staatssektor is verminder, net soos uitkerings
wat aan werkloses en ander sosiaal swakkes betaal word. Die land was die eerste
in die Eurosone wat hierdie soort moeilikhede ondervind het, en op 21 Februarie
het meer as 100 000 mense in Dublin teen die regering se ekonomiese beleid
betoog.

Eerste beramings dui daarop dat die bruto geografiese produk (BGP) en die bruto
nasionale produk (BNP) in 2009 met respektiewelik 7,1 en 11,3 persent gekrimp
het – die hoogste afname op n jaarlikse basis wat ooit aangeteken is.
Besuinigings in 2010 het € 4 miljard beloop, terwyl die werkloosheidsyfer tot
13,7 persent in Mei 2010 gestyg het. In Junie 2010 is Ierland se skuldlas by
Duitse banke op € 127 miljard beraam.

Volgens die jaarlikse verslag oor integrasie, wat deur die Integration Centre
gepubliseer word, was die werkloosheidsyfer vir immigrante in 2011 hoër (18
persent) as dié vir Ierse werknemers (naastenby 14 persent).

In 2016 was die Ierse ekonomie vir die derde opeenvolgende jaar die snelste
groeiende in Europa. Vir 2016 word volgens amptelike statistieke 'n groeikoers
van die bruto geografiese produk van 3,4 persent voorspel.

Handgesnede turf was eeue lank die belangrikste brandstof vir Ierland se
landelike bevolking. Gedurende die 20ste eeu is die turfontginning grotendeels
gemeganiseer en op industriële vlak ontwikkel, en turf word steeds as brandstof
vir klein en middelgroot termiese kragsentrales ontgin. Ingevoerde aardgas,
ru-olie en steenkool speel intussen egter 'n belangriker rol in Ierland se
energiebedryf. Daarnaas word krag hoofsaaklik in hidroëlektriese aanlegte
opgewek. Tans het die oorgrote meederheid van landelike huishoudings toegang tot
elektrisiteit.

Hernieubare energiebronne soos wind- en getyekragsentrales het tans die grootste
potensiaal om in Ierland se toekomstige energiebehoeftes te voorsien.
Kragopwekking in windkragsentrales het in Julie 2009 tot die rekordvlak van 999
megawatt gestyg – of sowat 'n derde van Ierland se daaglikse energiebehoeftes.

Naas die bogenoemde instellings is daar 14 Institutes of Technology. Ierland se
tersiêre instellings staan bekend vir hul uitstekende akademiese gehalte.
Kenmerkend is ook die hoë persentasie buitelandse professore, dosente en ander
akademiese personeel en die noue samewerking met akademiese instellings in die
buiteland.

Soos in die meeste ander Europese lande is persvryheid een van die hoekstene van
die Ierse demokrasie. 'n Aantal nasionale dag- en weekblaaie word in die land
uitgegee, waaronder The Irish Times en The Irish Independent, asook ponie- en
streekkoerante. Radio is die belangrikste medium met 'n verskeidenheid publieke
en privaat uitsaaiers. Die openbare radiostasies RTÉ 1 (as nuuskanaal) en RTÉ 2
(met popmusiek) saai hul programme in Engels uit, terwyl Raidió na Gaeltachta na
die belange van Ierssprekende luisteraars omsien.

Daarnaas speel ook televisie 'n sentrale rol as bron van inligting, met die
openbare uitsaaikorporasie RTÉ (twee Engels-mediumkanale en die
Iers-mediumkanaal TG 4) en TV3 as privaat uitsaaier. Die Ierse kanaal Teilifís
na Gaeilge (TG4) het sy programme in laat 1996 begin beeldsaai en het tans 'n
daaglikse gemiddelde kykertal van sowat 650 000.

Ook die internet speel 'n steeds belangriker rol. Twee derdes van die Ierse
bevolking het toegang tot die net, en sowat twee miljoen maak gebruik van
sosiale media soos Facebook.

Ierland se eerste klassieke dokumentêr, Man of Aran, is in 1934 deur die
Amerikaanse rolprentmaker Robert J. Flaherty vervaardig. Maar eers ná die
stigting van die Irish Film Board in 1981 is 'n selfstandige filmbedryf in die
land gevestig. Tans is daar meer as 560 klein en middelgroot ondernemings in die
bedryf wat meer as 6 000 mense in diens het en jaarliks oudio-visuele inhoud ter
waarde van meer as €550 miljoen (ZAR7,35 miljard) vervaardig.

In die 1980's en 1990's is 'n reeks rolprente vervaardig wat ook internasionale
aandag getrek het, waaronder Jim Sheridan se verfilming van Christy Brown se
roman My Left Foot (1989) waarin David Day Lewis die hoofrol vertolk het, Neil
Jordan se Crying Game (1992) en Michael Collins (1996), 'n film oor die lewe van
'n aanvoerder van die onafhanklikheidsoorlog met Liam Neeson in die hoofrol.
Jordan se The Butcher Boy, wat in 1998 vrygestel is, is 'n verfilming van
Patrick McCabe se gelyknamige roman oor die skadukant van die lewe in 'n klein
nedersetting.

John B. Keane se ironiese parabel The Field is in 1990 in die dramatiese
berglandskap rondom Killary Harbour naby die grens tussen die graafskappe Mayo
en Galway geskiet. Ook in The Name of the Father (1993) skep Keane 'n besondere
atmosfeer. Dié film speel teen die agtergrond van Dublin se duister
Kilmainham-gevangenis af en behandel die storie van die sogenaamde Guildford
Four wat ná 'n bomaanval van die Ierse Republikeinse Leër onskuldig ingekerker
is. Die hoofrol word deur Daniel Day Lewis vertolk.

Roddy Doyle se Barrytown-trilogie het die aanleiding tot drie komedies gegee.
Alan Parker het in 1991 die regie van The Commitments behartig, terwyl Stephen
Frear The Snapper (1993) en The Van (1996) verfilm het. How to Cheat in the
Leaving Certificate (1998) is 'n onafhanklike rolprent van die regisseur Graham
Jones waarin ses tieners 'n plan maak om in hul skooleindeksamen te kul. Talle
bekende Ierse persoonlikhede maak kort verskynings in die rolprent wat
oorspronklik in swart en wit op Super 16 mm geskiet is. Nadat dit groot aanklank
by kritici gevind het, is die rolprent vir vertoning in rolprentteaters tot
35 mm vergroot.

Ierse landskapstonele het ook gewild geraak by Hollywood-regisseurs. Van die
skietwerk aan Mel Gibson se Braveheart is nie in Skotland nie, maar naby die
Ierse dorp Trim in die graafskap Meath gedoen, terwyl die geallieerde landing in
Steven Spielberg se oorlogsdrama Saving Private Ryan nie in Normandië nie, maar
aan die kus van die graafskap Wexford geskiet is.



https://af.wikipedia.org/wiki/Japan

Japan (Japannees: 日本 Nihon of Nippon; amptelik 日本国 Nippon-koku (hulp·inligting)
of Nihon-koku) is 'n eilandnasie in Oos-Asië. Dit is geleë tussen die Stille
Oseaan en die See van Japan, oos van die Koreaanse skiereiland, Sjina, en
Rusland en strek van die See van Ochotsk in die noorde tot by die Oos-Sjinese
See in die suide. Die karakters waaruit Japan se naam bestaan beteken
"son-oorspong" wat aanleiding gee tot die naam "Die Land van die Opkomende Son,"
en wat verwys na Japan se oostelike posisie relatief tot die Asiatiese
vasteland.

Japan bestaan uit meer as 3 000 eilande, die grootstes daarvan, van Suid na
Noord is Kioesjioe, Sjikokoe, Honsjoe, die grootste eiland, en Hokkaido wat saam
97% van die land se grondoppervlak beslaan. Die meeste van die eilande is
bergagtig, baie vulkanies; Japan se hoogste bergpiek, die berg Foedji, is
byvoorbeeld 'n vulkaan. Japan het met ongeveer 127 miljoen inwoners die wêreld
se tiende grootste bevolking. Die Groter-Tokio Gebied, wat die hoofstad Tokio en
verskeie omliggende prefekture insluit, is die grootste metropolitaanse gebied
ter wêreld met meer as 30 miljoen inwoners.

Argeologiese navorsing dui daarop dat die eilande van Japan so vroeg as die
Jong-paleolitikum tydperk deur mense bewoon is. Die eerste geskrewe verwysing na
Japan begin met vlugtige verwysings in Sjinese geskiedkundige tekste van
ongeveer die 1ste eeu n.C. Invloede van buite gevolg deur lang tydperke van
isolasie is kenmerkend van Japan se geskiedenis. Sedert die aanvaarding van sy
grondwet in 1947 handhaaf Japan 'n unitêre grondwetlike monargie met 'n keiser
en 'n verkose parlement, die Kokkai.

Japan is 'n reuse ekonomiese moondheid en was nog met die eerste kwartaal van
2010 die wêreld se tweede grootste ekonomie, volgens nominale Bruto Binnelandse
Produk, totdat dit deur Sjina ingehaal is. Japan is 'n lid van die Verenigde
Nasies, G8, G4 en ESASOG, met die wêreld se vyfde grootste
verdedigingsbegroting. Dit is ook die vierde grootste uitvoerder ter wêreld en
die sesde grootste invoerder asook 'n wêreld leier in tegnologie en masjinerie.

In Japannees is die land se naam 日本 Nihon of Nippon ? , amptelik 日本国 Nippon-koku
(hulp·inligting) of Nihon-koku. Voor Japan verhoudinge met Sjina gehad het, het
dit bekendgestaan as Wa (倭) of Yamato (大和).Die Japannese naam Nippon word
gebruik vir meeste amptelike doeleindes, insluitende geld, posseëls, en
internasionale sportbyeenkomste. Nihon is ook 'n gewilde term in Japan. Die naam
"Japan" is afgelei uit die Sjinese weergawe van die naam. Die vroeë
Mandaryns-Sjinese woord vir Japan is opgeteken deur Marco Polo as Cipangu. In
Afrikaans word die land eenvoudig "Japan" genoem. Die amptelike Japannese titel
is Nihon-koku (日本国), letterlik "Staat van Japan."

Die eerste tekens van menslike vestiging in die Japanse Argipel het verskyn met
'n Paleolitiese kultuur in ongeveer 30 000 v.C, gevolg van ongeveer 14 000 v.C.
deur die Jōmon-tydperk, 'n Mesolitiese tot Neolitiese halfgesete
jagter-versamelaar kultuur van kuilwonings en 'n rudimentêre vorm van landbou.
Versierde klei-houers uit die tydperk, baie keer met gevlegte patrone, is van
die oudste oorblywende voorbeelde van pottebakkery ter wêreld.

Die Yayoi-periode, wat in omtrent die 3de eeu v.C. begin het, het nuwe gebruike
ingevoer, soos nat-rysverbouing, yster- en bronsvervaardiging en 'n nuwe
pottebakkerystyl, ingevoer deur handelaars uit Sjina of Korea. Met die
ontwikkeling van die Yayoi-kultuur het 'n hoofsaaklik landbougemeenskap in Japan
ontwikkel.

Die Japannese verskyn vir die eerste keer in geskrewe geskiedenis in Sjina se
Boek van Han. Volgens die Sjinese Kronieke van die Drie Koninkryke was die naam
van die magtigste koninkryk op die Japanse Argipel gedurende die 3de eeu
"Yamataikoku". Asuka-kyō en Fujiwara-kyō het gedien as hoofstede van die
Yamatostaat.

Japan is vir die eerste keer aan Boeddhisme bekendgestel uit Baekje op die
Koreaanse Skiereiland, maar die ontwikkeling van Japannese Boeddhisme en
Boeddhistiese beelde is hoofsaaklik deur Sjina beïnvloed. Ondank vroeë weerstand
is Boeddhisme deur die heersende klas aangemoedig en dit het uiteindelik in die
Asuka-tydperk inslag gevind.

Die Nara-tydperk van die 8ste eeu het die opkoms van die eerste sterk sentrale
Japannese staat aangedui wat gesentreer was om die keiserlike hof in die stad
Heijō-kyō, of die hedendaagse Nara. Benewens die volgehoue aanneming van Sjinese
administratiewe gebruike, word die Nara-tydperk gekenmerk deur die verskyning
van ontluikende geskrewe letterkunde met die voltooiing van die massiewe
kronieke Kojiki (712) en Nihonshoki (720). Nara was egter nie die eerste
hoofstad in Japan nie.

In 784 het die Keiser Kammu die hoofstad vlugtig vir tien jaar van Nara na
Nagaokakyō geskuif voor dit na Heian-kyō (die hedendaagse Kioto) geskuif is in
794, waar dit vir meer as 'n millennium gebly het. Dit het die begin van die
Heian-tydperk aangedui, waartydens 'n bepaalde inheemse Japannese kultuur
verskyn het wat welbekend is vir sy kuns, poësie en letterkunde.

Murasaki Shikibu se Verhaal van Genji en die lirieke van moderne Japan se
nasionale volkslied, Kimi ga Yo, is in die tydperk geskryf.

Japan se feudale era is gekenmerk deur die opkoms van 'n heersende klas soldate,
die samoerai. In 1185, na die omverwerping van die mededingende Taira clan, is
Minamoto no Joritomo aangestel as Sjogoen en het hy 'n magsbasis in Kamakura
gevestig. Ná Joritomo se dood het dit uitgewerk dat die Hōjō clan as regente van
die sjogoens regeer het. Zen Boeddhisme is in die Kamakura periode (1185–1333)
uit Sjina ingevoer waarna dit gewild geword het onder die samoerai-klas. Die
Kamakura sjogoenaat het in 1274 en 1281 daarin geslaag om die Mongoolse invalle
af te weer, bygestaan deur 'n storm wat die Japannese as 'n kamikaze, of
"Goddelike Wind" geïnterpreteer het. Die Kamakura sjogoenaat is uiteindelik deur
keiser Go-Daigo afgeset, wat weer spoedig daarna in 1336 deur Ashikaga Takauji
verslaan is. Die Ashikaga sjogoenaat wat daarop gevolg het kon nie daarin slaag
om die feudale oorlogshere (daimyo) onder bedwang te bring nie, en burgeroorlog
(die Ōnin Oorlog) het in 1467 uitgebreek wat 'n eeu-lange Sengoku-tydperk
ingelui het.

Gedurende die 16de eeu het handelaars en Jesuïetsendelinge uit Portugal Japan
vir die eerste keer bereik en aktiewe kommersiële en kulturele bande tussen
Japan en die Weste (Nanban-handel) gevestig.

Oda Nobunaga het talle ander daimyo verower deur Europese vuurwapens en ander
tegnologie te gebruik en het byna daarin geslaag om die nasie te verenig voor hy
in 1582 vermoor is. Toyotomi Hideyoshi het Nobunaga opgevolg en die nasie in
1590 verenig. Hideyoshi het Korea twee keer binne geval, maar na verskeie
nederlae deur Koreaanse en Ming Sjinese magte en Hideyoshi se dood, is Japannese
troepe in 1598 onttrek.

Na Hideyoshi se dood het Tokugawa Ieyasu sy posisie as regent vir Hideyoshi se
seun, Toyotomi Hideyori, gebruik om politieke beheer en militêre ondersteuning
te bewerkstellig. Toe oorlog openlik uitgebreek het, het hy verskeie
mededingende clans in die Slag van Sekigahara in 1600 verslaan. Ieyasu is in
1603 as sjogoen aangestel en het die Tokugawa sjogoenaat by Edo (moderne Tokio)
gevestig. Die Tokugawa sjogoenaat het 'n verskeidenheid maatstawwe soos Buke
sjohatto in plek gestel om die outnome daimio te beheer. In 1639 het die
sjogoenaat die isolasionistiese sakoku ("geslote land") beleid aangeneem, wat
gestrek het oor die twee en 'n half eeue van tenger politiese eenheid wat
bekendstaan as die Edo-tydperk. Die studie van Westerse wetenskap, wat as
rangaku bekend staan, het in die tydperk voortgeduur deur kontak met die
Nederlandse enklave by Dejima in Nagasaki. Die Edo-tydperk het ook aanleiding
gegee tot kokugaku, of letterlik "nasionale studies", die studie van Japan deur
die Japannese self.

Op 31 Maart 1854 het Kommodoor Matthew Perry en die "Swartskepe" van die
Amerikaanse Vloot die opening van Japan tot die buitewêreld afgedwing met die
Konvensie van Kanagawa. Soortgelyke verdrae wat daarop gevolg het met die
Westerse lande in die laat Tokugawa sjogoenaat het Japan in 'n ekonomiese en
politiese krisis gedompel. Die oormag van die prerogatief en die bedanking van
die sjogoenaat het gelei tot die Bosjin-oorlog en die vestiging van 'n
gesentraliseerde staat onder die naam van die Keiser (Meiji Restorasie). Met die
aanneming van Westerse politiese, geregtelike en militêre instellings het die
Kabinet die Geheime Raad ingestel, die Meiji-Grondwet ingevoer en die Ryksdag
van Japan gevestig. Die Meiji Restorasie het die Ryk van Japan in 'n
geïndustrialiseerde wêreldmoondheid omskep wat 'n reeks militêre konflikte van
stapel gestuur het om die nasie se invloedsfeer uit te brei. Na oorwinnings in
die eerste Sjinees-Japannese oorlog (1894–1895) en die Russies-Japannese Oorlog
(1904–1905), het Japan beheer van Taiwan, Korea, en die suidelike helfte van
Sachalin bewerkstellig.

Die vroeë 20ste eeu het 'n kort tydperk van "Taisho demokrasie" gesien wat
oorskadu is deur die opkoms van Japannese ekspansionisme en militarisasie. Die
Eerste Wêreldoorlog het Japan, wat by die seëvierende Geallieerdes aangesluit
het, toegelaat om sy invloed en territoriale besittings uit te brei. Japan het
sy ekspansionistiese beleid voortgesit deur Mantsjoerye in 1931 in te val. As
gevolg van internasionale veroordeling van die besetting het Japan twee jaar
later uit die Volkebond bedank. In 1936 het Japan die Anti-Kominternpakt met
Duitsland se Nasionaal-Sosialistiese regering gesluit en in 1941 by die
Spilmoondhede aangesluit.

In 1937 het Japan ander dele van Sjina ingeval wat gelei het tot die Tweede
Sjinees-Japannese Oorlog (1937–1945), waarna die VSA 'n olieboikot teen Japan
ingestel het. Op 7 Desember 1941 het Japan die Amerikaanse Vlootbasis in Pearl
Harbor aangeval en oorlog teen die VSA, die Verenigde Koninkryk en Nederland
verklaar. Die optrede het Japan in die Tweede Wêreldoorlog betrek. Na die
atoombomaanvalle op Hiroshima en Nagasaki in 1945, tesame met die Sowejetunie se
aansluiting by die oorlog teen die land, het Japan ingestem tot 'n
onvoorwaardelike oorgawe op 15 Augustus. Die oorlog het Japan miljoene lewens
gekos en groot dele van die land se nywerhede en infrastruktuur in puin gelaat.
Die Internasionale Militêre Tribunaal van die Verre-Ooste is byeen geroep deur
die Geallieerdes van die Tweede Wêreldoorlog (op 3 Mei 1946) om Japannese leiers
vir oorlogsmisdade soos die "Bloedbad van Nanking" te vervolg.

In 1947 het Japan 'n nuwe pasifistiese grondwet aanvaar wat klem gelê het op
liberaal-demokratiese beginsels. Die Geallieerde besetting is in 1952 met die
Verdrag van San Francisco beëindig en Japan is in 1956 lidmaatskap van die
Verenigde Nasies toegeken. Japan het later skouspelagtige ekonomiese groei
behaal om die tweede grootste ekonomie ter wêreld te word met 'n jaarlikse
groeikoers wat vir vier dekades gemiddeld 10% was. Dit het eers in die
middel-1990's tot 'n einde gekom toe Japan 'n groot resessie beleef het.
Positiewe groei in die vroeë 21ste eeu dui op 'n geleidelike herstel in die
groei.

Japan is 'n grondwetlike monargie waar die mag van die keiser baie beperk is. As
'n seremoniële figurant word hy deur die grondwet gedefinieer as "die simbool
van die staat en van die eenheid van die volk". Mag word hoofsaaklik gehou deur
die Eerste Minister van Japan en ander verkose lede van die Kokkai (Ryksdag van
Japan), terwyl soewereiniteit gesetel is in die mense van Japan. Die Keiser tree
in effek by diplomatieke geleenthede op as die staatshoof. Akihito is die
huidige Keiser van Japan. Naruhito, Kroonprins van Japan, is sy aangewese
opvolger.

Japan se wetgewende orgaan is die Kokkai of Nasionale Ryksdag, 'n tweekamer
parlement. Die Ryksdag bestaan uit die Shūgiin of Huis van Verteenwoordigers en
die parlement se laerhuis, met 480 setels, wat verkies word deur algemene
verkiesings elke vier jaar of wanneer dit ontbind word, en die Sangiin of
hoërhuis met 242 setels, wie se algemeenverkose lede 'n ses jaar termyn dien.
Daar is algemenestemreg vir volwassenes oor 20-jaar, met 'n geheime stem vir
alle verkose ampte. Die liberaal-konserwatiewe Liberaal-Demokratiese Party (LDP)
was tussen 1955 en 2009 aan bewind, behalwe vir 'n kortstondige koalisieregering
wat in 1993 deur opposisiepartye gevorm is. In die algemene verkiesing, wat op
30 Augustus 2009 gehou is, het die sentrum-linkse Demokratiese Party van Japan
'n historiese oorwinning behaal.

Die Eerste Minister van Japan is die regeringshoof. Die posisie word aangestel
deur die Keiser van Japan ná aanwysing deur die Ryksdag van uit sy geledere en
moet die vertroue van die Huis van Verteenwoordigers behou om sy amp te hou. Die
Eerste Minister is die hoof van die Kabinet (die letterlike vertaling van sy
Japannese titel is "Eerste Minister van die Kabinet") en stel die Ministers,
waarvan die meerderheid Ryksdaglede moet wees, aan en dank hulle af. Shinzō Abe
dien tans as Eerste Minister van Japan.

Die Japannese Reg, wat histories deur Sjinese reg beïnvloed is, het in die
Edo-periode onafhanklik ontwikkel deur tekste soos Kujikata Osadamegaki. Sedert
die laat 19de eeu is die regstelsel egter grootliks op die siviele reg van
Europa gegrond, veral dié van Frankryk en Duitsland. In 1896 het die Japannese
regering byvoorbeeld 'n burgerlike wetboek saamgestel gegrond op die Duitse
model. Met na-Tweede Wêreldoorlogse aanpassing, bly die wetboek steeds in
hedendaagse Japan in plek. Wettereg vind sy oorsprong in Japan se wetgewer, die
Nasionale Ryksdag van Japan, met outomatiese goedkeuring deur die Keiser. Die
huidige grondwet vereis dat die Keiser wetgewing wat deur die Ryksdag aanvaar
word uitvaardig, sonder dat hy spesifiek die mag het om die aanvaarding van
wetgewing teë te staan. Japan se howe word in vier basiese vlakke verdeel: die
Hooggeregshof en drie vlakke van laerhowe. Die hoofdeel van Japannese wettereg
is 'n versameling wat bekend staan as die roppō of "Ses kodes".

Japan se nasionale belang word in sy buitelandse beleid weerspieël. Die
belangrikste hiervan is Japan se vermoë om vrede en sekuriteit te handhaaf,
tweedens om die vryehandelstelsel te ondersteun, derdens om vryheid, demokrasie
en menseregte te beskerm en vierdens om mens tot mens interaksie en ontwikkeling
van menslike hulpbronne te ondersteun in gebiede soos die akademie, kultuur en
opvoeding. Die land se huidige beleid plaas ook klem op 'n groter betrokkenheid
by wêreldaangeleenthede.

Japan handhaaf tradisioneel noue ekonomiese en militêre bande met die land se
sleutelbondgenoot, die VSA, en die VSA-Japan sekuriteitsalliansie dien as die
hoeksteen van die land se buitelandse beleid. Japan, wat sedert 1956 'n lid van
die Verenigde Nasies is, het as nie-permanente lid van die Veiligheidsraad reeds
vir altesaam 18 jaar as verkose lid gedien, mees onlangs in 2005–2006. Japan is
ook 'n lid van die G4-nasies wat hulle vir permanente lidmaatskap van die
Veiligheidsraad beywer. As 'n lid van die G8, ESASOG, die "VSAN Plus Drie" en 'n
lid van die Oos-Asië Vergadering, neem Japan aktief aan internasionale
aangeleenthede deel. Dit is ook die tweede grootste skenker van amptelike
ontwikkelingshulpverlening en het in 2004 VSA$8,86 miljard geskenk. Japan het
nie-vegtende troepe aan die Irak-oorlog toegewys, maar het sedertdien sy troepe
onttrek uit Irak.

Afrika is histories die minsbelangrike wêreldstreek vir Japan. Japan het min
historiese ondervinding met Afrika en beperkte ekonomiese belang wat hoofsaaklik
gefokus is op roumateriaalbronne. Japan se grootste handelsvennoot in Afrika is
Suid-Afrika. As gevolg van sanksies teen Suid-Afrika deur die VSA en ander lande
het Japan in die 1980's as Suid-Afrika se grootste handelsvennoot ontwikkel. Dit
het Japan internasionaal in 'n onbenydenswaardige posisie geplaas wat gelei het
tot die afgradering van diplomatiese en ekonomiese betrekkinge met Suid-Afrika.
Met die einde van apartheid en die normalisering van internasionale betrekking
het Japan se spesiale rol in Suid-Afrika na 1994 geëindig. Vandag is Japan se
buitelandse beleid teenoor Afrika daarop gevestig om demokrasie en gesonde
regering te vestig ter wille van wêreldstabiliteit en vooruitgang. Hulpverlening
aan die kontinent is nie gemik op korttermyn opbrengste nie, maar word eerder
gesien as deel van internasionale pogings om orde te handhaaf.

Japan is betrokke by verskeie gebiedsgeskille met sy buurlande: met Rusland oor
die Suid-Kurileilande, met Suid-Korea oor die Liancourtrotse, met die
Volksrepubliek van Sjina en Taiwan oor die Senkaku-eilande en die EES oor
Okinotorishima. Japan is ook in 'n voortslepende geskil met Noord-Korea betrokke
oor die land se ontvoering van Japannese burgers en kern- en missielprogramme.

Japan se militêre magte word beperk deur Artikel 9 van die Japannese Grondwet,
wat Japan se reg om oorlog te verklaar of militêre mag te gebruik om
internasionale geskille te besleg opsê. Daar word egter 'n debat gevoer oor die
moontlike wysiging van die grondwet, wat deur die Amerikaanse besettingsowerheid
opgestel is na die Tweede Wêreldoorlog, om die grondwet deur 'n referendum aan
te pas. Japan se weermag word deur die Ministerie van Verdediging bestuur en
bestaan hoofsaaklik uit die Japan Land-selfverdedigingsmag, die Japan
Maritieme-selfverdedigingsmag en die Japan Lug-selfverdedigingsmag. Die magte is
onlangs in vredebewaringsoperasies en in die ontplooiing van Japannese troepe in
Irak gebruik, wat die eerste oorsese gebruik van die land se militêre magte was
sedert die Tweede Wêreldoorlog.

Japan bestaan administratiefgewys uit sewe-en-veertig prefekture wat elkeen deur
'n verkose goewerneur, wetgewer en administratiewe burokrasie bestuur word.
Prefekture wissel in grootte van die Hokkaiso Prefektuur wat die hele eiland
Hokkaido beslaan tot die stad Tokio, wat op sigself 'n prefektuur is. Die Tokio
prefektuur word verder verdeel in drie-en-twintig spesiale wyke wat elkeen
dieselfde magte as 'n stad het. Verder bestaan daar agt algemeen aanvaarde
gebiede van Japan.

Japan ondergaan tans 'n administratiewe herorganisering wat die samesmelting van
baie stede en dorpe behels. Hierdie proses sal lei tot die vermindering van
sub-prefektuur administratiewe gebiede en daar word verwag dat dit tot
besnoeiings in administratiewe koste sal lei.

a 23 munisipaliteite. Ook die hoofstad van Japan. b Slegs 'n staatsingestelde
stad.

Japan is 'n land wat uit meer as drieduisend eilande langs die Stille Oseaanse
kus van Asië bestaan. Die hoofeilande, van noord na suid, is Hokkaidō, Honsjoe
(die hoofeiland), Sjikokoe en Kyūshū. Die Ryukyu Eilande, insluitend
Okinawa-eiland, is 'n reeks eilande suid van Kyushū. Tesame vorm die eilande die
Japanse Argipel.

Ongeveer 70% tot 80% van die land is bebos, bergagtig en ongeskik vir landbou,
industriële, of residensiële gebruik. Dit is as gevolg van die styl hellings,
klimaat en die gevaar wat aardbewings, sagtegrond en swaar reën inhou. Dit het
daartoe gelei dat die bewoonbare gebiede naby die kus geweldige hoë
bevolkingsdigthede het. Japan is die dertigste mees digbevolkte land ter wêreld.

Die land se ligging op die Pasifiese Ring van Vuur, by die samekoms van drie
tektoniese plate, veroorsaak dat Japan gereelde lae-intensiteit-aardskuddings en
van tyd tot tyd vulkaniese uitbarstings beleef. Vernietigende aardbewings, wat
baie keer tot tsoenamis lei, kom elke eeu verskeie kere voor. Die mees onlangse
aardbewings was die 2004 Chūetsu-aardbewing en die Groot Hanshin-aardbewing van
1995. Talle warmwaterbronne word aangetref en baie hiervan is tot
ontspanningsoorde ontwikkel.

Die klimaat van Japan is hoofsaaklik gematig, maar dit verskil skerp tussen die
noordelike en suidelike punte van die land. Japan se geografiese eienskappe
verdeel dit in ses hoofklimaatsones:

Die warmste temperatuur wat nog ooit in Japan aangeteken is — 40,9 grade Celsius
— was op 16 Augustus 2007.

Die hoofreënseisoen begin vroeg in Mei in Okinawa en die stilstaande reënfront
wat daarvoor verantwoordelik is beweeg stadig noord totdat dit in noordelike
Japan verswak raak voor dit Hokkaidō in laat Julie bereik. In die grootste deel
van Honsjoe begin die reënseisoen voor die middel van Junie en hou dit aan vir
omtrent ses weke. In die laat-somer en vroeë lente bring tifone baie keer swaar
reën.

Japan beskik oor nege woud-ekogebiede wat die klimaat en geografie van die
eilande weerspieël. Hulle wissel van subtropiese nat breëblaarwoude in die
Ryūkyū- en Bonin-eilande, tot gematigde breëblaar en gemengde woude in die
gematigde klimaatdele van die eilande tot matige naaldeboomwoude in die koue
wintergedeeltes van die noordelike eilande.

Japan is waarskynlik een van die wêreld se leiers in die ontwikkeling van
omgewingsgunstige tegnologie. Honda en Toyota is aangewys as die
motorvervaardigers met die beste brandstofverbruik en die laagste vlakke van
nadelige uitlaatgasse. Dit is as gevolg van gevorderde tegnologie in
hibriede-stelsels, biobrandstof, die gebruik van liggewigmateriale en beter
ingenieurswese.

Japan neem ook sake soos klimaatverandering en aardverwarming ernstig op. As 'n
ondertekenaar van die Kioto-protokol, en gasheer van die 1997 kongres waar dit
opgestel is, is Japan onderhewig aan verdragsverpligtinge om sy
koolstofdioksiedemissies te verminder en om ander stappe te doen wat verband hou
met die teëwerk van klimaatverandering. Die Cool biz-veldtog wat onder die
voormalige eerste minister Junichiro Koizumi ingevoer is, was daarop gemik om
energieverbruik te verminder deur vermindering in die gebruik van lugversorging
in regeringskantore.

Japan het egter ook 'n lang geskiedenis met die opoffering van natuurlike
hulpbronne en die vernietiging van die natuur ter wille van vooruitgang. Reeds
in die 18de eeu het Japan so te sê al sy natuurlike goud en silwer voorrade
opgebruik. Beduidende ontbossing het oor al die eilande plaasgevind wat tot
erosie en rivierbesoedeling gelei het. Moerasse en ander natuurgebiede is herwin
vir landbou-doeleindes en talle spesies is tot uitsterwing gedryf, insluitend
die inheemse wolfspesie wat as 'n bedreiging gesien is.

Die massiewe landswye heropbouingsprogramme na die Tweede Wêreldoorlog en die
ontwikkeling in die dekades daarna het tot verdere verstedeliking en konstruksie
gelei. Die boubedryf in Japan is een van die grootste nywerhede in die land en
hoewel Japan baie natuurlike parke en ander natuurlike gebiede in stand hou,
self in die middel van die land se stede, is daar min belangrike beperkings op
waar en hoe bouwerk onderneem mag word.

Verder is oorbevissing reeds lank 'n probleem binne Japan; in die moderne era
het Japannese vissersvlote 'n ernstige bedreiging tot die handhawing van
volhoubare vis en skulpdiere oral ter wêreld geword. Japan is ook een van die
laaste lande ter wêreld wat steeds kommersiële walvisvangs beoefen.

Japan word die 30ste beste ter wêreld gelys in die
Omgewingsvolhoubaarheidindeks.

Noue regering-nywerheid-samewerking, 'n sterk werksetiek, gevorderde tegnologie
en 'n relatief klein verdedigingsbegroting het onder andere Japan gehelp om die
tweede grootste ekonomie ter wêreld te word, na die VSA, teen ongeveer US$4,5
miljard in terme van nominale Bruto Binnelandse Produk en derde na die VSA en
die Volksrepubliek van Sjina in terme van koopkragpariteit.

Bankwese, versekering, eiendom, kleinhandel, vervoer en telekommunikasie is
almal belangrike sektore. Japan het 'n reuse industriële vermoë en is die tuiste
van sommige van die wêreld se grootste, leidende en mees tegnologies gevorderde
vervaardigers van motorvoertuie, elektroniese toerusting, werktuigmasjinerie,
staal en nie-ystermetale, skepe, chemikalieë, tekstiele en verwerkte voedsel.
Konstruksie is reeds lank een van Japan se grootste industrieë, aangehelp deur
multi-miljard dollar regeringskontrakte in die siviele sektor. Onderskeidende
eienskappe van die Japannese ekonomie het tradisioneel samewerking tussen
vervaardigers, verskaffers, verspreiders en banke in hegte groepe genaamd
keiretsu en die waarborg van lewenslange indiensneming in groot maatskappye
ingesluit. Meer onlangs het Japannese maatskappye begin om van die norme te laat
vaar in 'n poging om winsgewendheid te verbeter.

Japan huisves ook sommige van die wêreld se grootste finansiële
dienstemaatskappye, banke en sakegroepe soos Sony, Sumitomo, Honda, Mitsubishi,
Nissan en Toyota. Dit beskik ook oor die wêreld se grootste bank, volgens bates,
die Japan Post Bank Co., Ltd (VS$3.2 miljard) en ander soos Mitsubishi UFJ
Finansiële Groep (VS$1,2 miljard)), Mizuho Finansiële Groep (US$1,4 miljard) en
Sumitomo Mitsui Finansiële Groep (VS$1,3 miljard). Die Tokio Effektebeurs met 'n
marketkapitalisasie van meer as 549,7 miljard Jen teen Desember 2006 is die
tweede grootste ter wêreld.

Die algehele reële ekonomiese groei van die 1960's tot die 1980's staan bekend
as 'n "wonderwerk": gemiddeld 10% in die 1960's, 5% in die 1970's en 4% in die
1980's. Groei het dramaties afgeneem in die 1990's, hoofsaaklik as gevolg van
die nagevolge van oorinvestering in die laat 1980's en binnelandse beleid wat
daarop gemik was om die spekulatiewe oordadigheid van die eiendoms- en
effektemarkte in toom te hou. Regeringspogings om ekonomiese groei te laat
herleef was nie juis suksesvol nie en is verder belemmer deur die verlangsaming
van die globale ekonomie van 2000 tot 2001. Die ekonomie het na 2005 tekens van
herstel vertoon met BBP vir daardie jaar wat op 2,8% gestaan het.

Omdat slegs 15% van Japan se grondgebied vir landbouverbouing geskik is word 'n
stelsel van terraslandbou gebruik om klein gebiede optimaal te benut. Dit het
gelei tot een van die wêreld se hoogste gewasopbrengste per oppervlakeenheid.
Japan se klein landbousektor is ook swaar gesubsidieer en beskerm. Japan moet
ongeveer 50% van sy graanbehoeftes en ander voergewasse behalwe rys uit invoere
bevredig en die land is van invoere afhanklik vir meeste van sy
vleisverskaffing. In vissery is Japan tweede ter wêreld na Sjina in tonnemaat en
vir wat gevang word. Japan handhaaf een van die wêreld se grootste vissersvlote
en dra byna 15% van die globale vangs by. Japan steun op ander lande vir byna al
sy olie en kos.

Japan se vervoerstelsel is hoogs ontwikkel. Teen 2004 het die land oor
1 177 278 km geteerde paaie, 173 lughawens, en 23 577 km spoorlyne beskik.
Lugverkeer word hoofsaaklik deur All Nippon Airways (ANA) en Japan Airlines
(JAL) bedryf. Spoorweë word onder andere deur Japan Railways Group bedryf. Daar
is uitgebreide internasionale vlugte uit talle stede van en na Japan. Die
Shinkansen (新幹線) sneltrein is 'n simbool van Japan se tegnologiese
vooruitstrewenheid. Die aanvanklike Tōkaidō Shinkansen, wat teen 210 km/h geloop
het, is in 1964 in gebruik gestel. Vandag verbind die netwerk met 'n totale
lengte van 2 459 km meeste groot stede op die Honsjoe en Kyūshū-eilande teen
werksnelhede van 300 km/h. Toetslopies is al teen 443 km/h op gewone spore
uitgevoer (1996) en in 2003 is 'n landspoedrekord van 581 km/h met 'n magnetiese
sweeftrein opgestel.

Japan se hoofuitvoervennote is die VSA 22,8%, Sjina 14,3%, Suid-Korea 7,8%,
Taiwan 6,8% en Hongkong 5,6% (vir 2006). Japan se hoofuitvoere is
vervoertoerusting, motorvoertuie, elektronika, elektriese masjinerie en
chemikalië. Met weinig natuurlike hulpbronne om ekonomiese ontwikkeling te
onderhou steun Japan op ander lande vir meeste van sy grondstowwe; die land voer
dus 'n verskeidenheid goedere in. Die land se hoof-invoervennote is die
Volksrepubliek van Sjina 20,5%, die VSA 12,0%, Saoedi-Arabië 6,4%, VAE 5,5%,
Australië 4,8%, Suid-Korea 4,7% en Indonesië 4,2% (vir 2006). Japan se hoof
invoere is masjinerie en toerusting, brandstof, voedsel (veral beesvleis),
chemikalieë, tekstiele en ander grondstowwe vir sy industrieë. Japan se algehele
grootste handelsvennote is Sjina en die VSA.

Japan is een van die voorste lande in wetenskaplike navorsing, veral in
tegnologie, masjinerie en mediese navorsing. Byna 700 000 navorsers deel 'n
navorsings- en ontwikkelingsbegroting van VS$130 miljard, die derde grootste ter
wêreld. Van Japan se vernaamste tegnologiese bydraes word aangetref in
elektronika, motorvoertuie, masjinerie, industriële robotika, optika,
chemikalië, halfgeleiers en metale. Japan lei die wêreld se vervaardiging en
gebruik van robotika en beskik oor meer as die helfte (402 200 van 742 500) van
die wêreld se industriële robotte wat vir vervaardiging gebruik word. Van die
robotte wat in die land ontwikkel is sluit in QRIO, ASIMO en Aibo. Japan is ook
die wêreld se grootste vervaardiger van motorvoertuie en die tuiste van ses van
die wêreld se vyftien grootste motorvervaardigers en sewe van die wêreld se
twintig grootste halfgeleier-verkopers.

Japan het planne in ruimteverkenning, insluitend die bou van 'n maanbasis teen
2030. Die Japan Aerospace Exploration Agency (JAXA) voer ruimte- en plantêre
navorsing, lugvaartnavorsing, en ontwikkeling van vuurpyle en satelliete uit.
Japan is 'n deelnemer aan die Internasionale Ruimtestasie en die Japannese
Eksperimentmodule (Kibo) sou na beplanning in 2008 tot die stasie toegevoeg word
as deel van die Ruimtependeltuig-vlugte.

Japan se bevolking word op ongeveer 127,1 miljoen geskat. Die Japannese
samelewing is taalkundig en kultureel grootliks homogeen met slegs klein
bevolkings buitelandse werkers, Zainichi Koreane, Zainichi Sjinese, Filippyne,
Brasiliane en ander. Die mees dominante etniese groep is die Yamato; die hoof
minderheidsgroepe sluit die inheemse Ainu en Ryūkyūane, sowel as sosiale
minderheidsgroepe soos die burakumin.

Japan het een van die hoogste lewensverwagtingkoerse ter wêreld teen 81,25 jaar
(soos in 2006). Die Japannese bevolking verouder egter spoedig, die gevolg van
'n naoorlogse geboortegolf gevolg deur 'n daling in geboortes in die latere
gedeelte van die 20ste eeu. Teen 2004 was ongeveer 19,5% van die bevolking ouer
as 65 jaar.

Die verandering in demografiese struktuur het 'n aantal maatskaplike probleme
veroorsaak, veral 'n potensiële krimping van die arbeidsmag en stygings in die
koste van maatskaplike veiligheidsvoordele, soos die openbare pensioenplan. Baie
van die Japannese jeug verkies ook al hoe meer om nie te trou of gesinne te hê
nie. Japan se bevolking sal na verwagting teen 2050 tot 100 miljoen daal en tot
64 miljoen teen 2100. Demograwe en regeringsbeplanners is tans in hewige debatte
gewikkel oor hoe om die probleem op te los. Immigrasie en geboorteaansporings
word soms voorgestel as 'n oplossing om jonger werkers te verskaf om die land se
verouderende bevolking te ondersteun. Immigrasie is egter nie 'n gewilde
oplossing nie.

Die hoogste skattings vir die aantal Boeddhiste en Sjintoïste in Japan is
84-96%, wat 'n groot aantal volgelinge in 'n sinkretisme van beide gelowe
verteenwoordig. Sommige skattings meen egter dat slegs 30 persent van die
bevolking hulleself identifiseer as deel van 'n godsdiens. Taoïsme en
Confucianisme uit Sjina het Japannese geloof en mitologie beduidend beïnvloed.
Godsdiens in Japan neig om sinkreties van aard te wees en dit lei tot 'n
verskeidenheid van gebruike soos ouers en kinders wat Sjinto rituele beoefen,
studente wat voor eksamens bid en paartjies wat huwelike in Christelike kerke
hou en begrafnisse by Boeddhiste tempels hou. 'n Klein minderheid Japannese
(0,7%) beskou hulself as Christene. Verder het daar sedert die middel van die
19de eeu talle sektes (Shinshūkyō) in Japan ontstaan soos Tenrikyo en Aum
Shinrikyo/Aleph.

Ongeveer 99% van die bevolking praat Japannees as hulle eerste taal. Dit is 'n
agglutinatiewe taal wat onderskei word deur 'n stelsel van beleefdheidsvorme wat
die hiërargiese aard van die Japannese samelewing weerspieël, met werkwoordvorme
en besondere woordeskat wat die relatiewe status van die spreker en luisteraar
weerspieël. Japannees het groot dele van sy woordeskat uit Sjinees geleen of
afgelei. Sedert die Tweede Wêreldoorlog is baie woorde ook uit Engels ontleen.
Die Japannese skryfstelsel gebruik kanji (Sjinese karakters) en twee
versamelings kana (lettergreepskrifte) gegrond op vereenvoudigde Sjinese
karakters, sowel as die Latynse alfabet en Arabiese syfers. Die Ryūkyūan tale,
wat ook deel vorm van die Japonniese taalfamilie waartoe Japannees behoort, word
in Okinawa gepraat, maar min kinders leer vandag hierdie tale. Die Ainu-taal
staan op die randjie van uitsterwing met slegs 'n paar ou eerste taal sprekers
wat in Hokkaidō oorbly. Meeste openbare en privaatskole vereis dat leerlinge
kursusse in beide Japannees en Engels neem.

Primêre, sekondêre skole en universiteite is in Japan ingevoer in 1872 as 'n
gevolg van die Meiji Restorasie. Sedert 1947 bestaan verpligte onderwys in Japan
uit basisskool en middelskool, wat nege jaar duur (van die ouderdom van 6 tot
15). Byna al die kinders sit hulle onderwys voort by 'n drie-jaar hoërskool,
ongeveer 75,9% van die skoolverlaters woon universiteit, junior kollege,
vakskool, of ander vorme van tersiêre onderwys by. Japan se onderwys is uiters
mededingend veral vir toelating tot hoëronderwysinrigtings. Die twee mees
hoogsaangeskrewe universiteite in Japan is die Universiteit van Tokio en Kioto
Universiteit. Die Program vir Internasionale Studentebeoordeling, wat deur OESO
gekoördineer word, plaas Japannese kennis en vermoëns van 15-jariges as die 6de
beste ter wêreld.

In Japan word gesondheidsdienste deur die nasionale regering en plaaslike
owerhede verskaf deur 'n universele gesondheidssorg- en versekeringstelsel wat
relatiewe gelyke toegang bied, met tariewe wat deur 'n regeringskomitee bepaal
word. Inwoners sonder versekering deur hulle werkgewers kan aan die nasionale
gesondheidsversekeringprogram deelneem wat deur plaaslike owerhede
geadministreer word. Sedert 1973 word alle bejaardes deur regeringsgeborgde
versekering gedek. Pasiënte mag van die geneeskundige of gesondheidsfasiliteit
van hulle keuse gebruik maak.

Japannese kultuur het oor baie jare ontwikkel, van die land se oorspronklike
Jōmon-kultuur tot sy huidige kultuur, wat invloede uit Asië, Europa en
Noord-Amerika kombineer. Histories is Japan gekenmerk deur skielike invoering
van vreemde idees gevolg deur lang tydperke van minimale kontak met die
buitewêreld. In die proses het die Japannese die vermoë ontwikkel om elemente
van buitelandse kulture te absorbeer, na te volg en uiteindelik elemente van die
vreemde kultuur te assimileer en deel te maak van die eiesoortige inheemse
Japannese kultuur.

Tradisionele Japannese kuns sluit in kunsvlyt (ikebana, origami, ukiyo-e, poppe,
lakwerk, pottebakkery), opvoerings (bunraku, dans, kabuki, noh, rakugo),
tradisies (spele, teeseremonie, budō, argitektuur, tuinbou, swaarde) en
kookkuns. Die versmelting van tradisionele houtblokdrukwerk en westerse kuns het
gelei tot die skep van manga, 'n tipies Japannese strokiesverhaalformaat wat nou
ook buite Japan gewildheid verwerf het. Animasie vir televisie en film wat deur
Manga beïnvloed is, word anime genoem. Japannese videospeletjietoestelle het
sedert die 1980's opgang gemaak.

Japannese musiek is eklekties met instrumente, skale en style wat van buurlande
geleen is. Baie instrumente, soos die koto, is in die 9de en 10de eeue ingevoer.
Die gepaardgaande, verhalende Noh-drama dateer uit die 14de eeu en die gewilde
volksmusiek, met die ghitaaragtige shamisen, uit die 16de eeu. Westerse musiek,
wat in die laat 19de eeu ingevoer is, vorm nou 'n integrale deel van die
kultuur. Naoorlogse Japan is hewig deur Amerikaanse en Europese moderne musiek
beïnvloed, wat gelei het tot die ontwikkeling van 'n popmusiek vorm wat as
"J-Pop" bekend staan. Karaoke is die kulturele aktiwiteit wat die meeste beoefen
word.

Die vroegste Japannese letterkundige werke sluit in twee historiese boeke, die
Kojiki en die Nihon Shoki en die 8ste eeuse digbundel, Man'yōshū, wat almal in
Sjinese karakters geskryf is. In die vroeë jare van die Heian-tydperk het die
kana transkripsiestelsel, Hiragana en Katakana, ontwikkel. Die verhaal van die
bamboessnyer word as die oudste Japannese verhaal beskou. 'n Mededeling van
Heian-hoflewe word deur Makura no Sōshi ("kussingboek") weergegee en is deur Sei
Shōnagon geskryf, terwyl Die Verhaal van Genji deur Murasaki Shikibu baie keer
as die wêreld se eerste roman beskryf word. Tydens die Edo-tydperk het
letterkunde deel geword van die chōnin, die gewone mense, se lewe en is dit nie
meer beperk tot die samoerai-aristokrasie nie. Yomihon het byvoorbeeld gewild
geword en dui op die diepgaande verandering in leser- en outeurskap. In die
Meiji-tydperk het tradisionele letterkundige vorms begin taan soos wat Japannese
letterkunde Westerse invloede opgeneem het. Natsume Sōseki en Mori Ogai was die
eerste "moderne" romanskrywers van Japan, gevolg deur Akutagawa Ryūnosuke,
Tanizaki Jun'ichirō, Kawabata Yasunari, Mishima Yukio en meer onlangs, Murakami
Haruki. Japan het twee Nobelprysbekroonde outeurs — Kawabata Yasunari (1968) en
Oe Kenzaburo (1994).

Japannese beeldende kuns dek 'n wye verskeidenheid style en media insluitend
pottebakkery, beeldhou in hout en brons, inkverf op sy en papier en talle ander
tipies kunswerke. Skilder is die gewildste vorm van kunsinigge uitdrukking in
Japan. Die Japannese het tot met die aanbreek van die moderne era met 'n borsel
geskryf eerder as 'n pen wat waarskynlik bygedra het tot die waardering van
skilder en skildertegniek. Met die opkoms van populêre kultuur in die
Edo-tydperk het die ukiyo-e houtdruk style ontwikkel. Beeldhou word meestal met
godsdiens geassosieer en is aan die taan met die verminderde klem op
tradisionele Boeddhisme. Japannese keramiekware word as van die gevorderdste ter
wêreld beskou. In argitektuur word Japannese voorkeur vir natuurlike materiale
en 'n interaksie tussen buite- en binneruimtes duidelik uitgedruk. Japannese
moderne kuns neem talle vorms aan en druk net soveel idees soos moderne kuns in
die algemeen uit. Dit wissel van advertensie, anime, videospeletjies en die meer
tradisionele argitektuur, beeldhou, skilder en skets. Een van Japan se mees
bekende eietydse Japannese kunstenaars is Takashi Murakami wat werke skep
waarvan die styl deur anime geïnspireer is en wat as "superflat" beskryf word.

Die geskiedenis van Japannese film strek meer as 'n honderd jaar terug en het
begin met die stilprente Bake Jizo ("Jizo die Spook") en Shinin no sosei
("Heropstanding van 'n Lyk"), beide uit 1898. In Japan is stilprente tot laat in
die 1930's gemaak. In die aanloop tot die Tweede Wêreldoorlog het vermeerderde
sensorskap tot veroordeling van linksleunende films regisseurs soos Daisuke Ito
gelei. Een van Japan se bekendste regisseurs, Akira Kurosawa, het sy eerste
film, Sugata Sanshiro, in 1943 gemaak. Na die oorlog het die westerse besetting
van Japan daartoe gelei dat Japan vir 'n dekade lank blootgestel is aan
Amerikaanse animasie wat tydens die oorlog verban is. Die bloeitydperk van
Japannese film is in die 1950's bereik met films soos Kurosawa se Rashomon en
Sewe Samoerai en Yasujiro Ozu se Tokio Storie, wat as onder die beste films ooit
gereken word. Meer onlangs het Shohei Imamura die Palme d'Or (ook soms na verwys
as die "Goue Palm") vir 'n tweede keer gewen vir sy en die Iranese Abbas
Kiarostami regisseur se The Eel (1997). Hayao Miyazaki se Porco Rosso (1992) en
Prinses Mononoke het (1997) nuwe rekords by die loket gestel wat slegs deur die
Amerikaanse Titanic geklop is. Nuwe anime regiseurs het ook in die 1990's op die
toneel verskyn met Hideaki Anno se Neon Genesis Evangelion, wat algemeen as een
van die mees invloedryke anime van alle tye beskou word. In die 21ste eeu het
Battle Royale kultusstatus Japan en in Brittanje verwerf en Hayao Miyazaki se
Spirited Away (2001) Japannese loketrekords gebreek en 'n Oscar vir beste
geanimeerde film gewen.

Tradisioneel word soemo as Japan se nasionale sport beskou en dit is een van die
gewildste toeskouersportsoorte in Japan. Vegkuns soos judo, karate en kendō word
ook wydverspreid beoefen en deur toeskouers geniet. Na die Meiji-restorasie is
talle Westerse sportsoorte na Japan ingevoer en het dit deur die onderwysstelsel
versprei.

Die Bofballiga is in 1936 gestig. Vandag is dit een van die gewildste
sportsoorte in Japan. Sedert die vestiging van die Japan Professionele
Voetballiga in 1992 het sokker ook 'n beduidende gevolg verkry. Japan was 'n
gasheer vir die Intercontinental Cup van 1981 tot 2004 en het die FIFA
Sokker-Wêreldbekertoernooi in 2002 saam met Suid-Korea aangebied. Japan se
sokkerspan is een van die mees suksesvolle spanne in Asië en het die Asiatiese
Beker reeds vier keer gewen.

Die Japanse nasionale rugbyspan is tradisioneel die sterkste rugbyspan in Asië,
maar het oor die jare gemengde resultate teen nie-Asiatiese spanne gehad. Rugby
word deur die Japan Rugbyvoetbalunie (wat in 1926 gestig is) geadministreer. Die
span neem jaarliks deel aan die Pasifiese Nasiesbeker teen Australië A, Fidji,
die Junior All Blacks, Samoa en Tonga. Die span het ook aan elke
Rugbywêreldbeker deelgeneem maar hulle het tot dusver nog net vier wedstryde in
die toernooi gewen: teen Zimbabwe in 1991, teen Suid-Afrika, Samoa en die
Verenigde State in 2015. Vanaf die Superrugbyseisoen 2016 sal die nuut gestigte
Japannese rugbyspan Sunwolves saam met vyf spanne uit Australië en Nieu-Seeland
elk, ses spanne uit Suid-Afrika en 'n span uit Argentinië aan die
Superrugby-toernooi gaan deelneem. In 2019 sal Japan as gasheer vir die negende
Rugbywêreldbeker optree.

Gholf is ook gewild in Japan en so ook motorresies, die Super GT sportmotorreeks
en Formule Nippon.

Ander ontspanningsaktiwiteite sluit ook die bordspeletjies Go en Shogi in. Albei
spele het omtrent 10 miljoen amateurspelers en 'n paar honderd professionele
spelers.



https://af.wikipedia.org/wiki/ISO_4217

ISO 4217 is die internasionale standaard wat deur die Internasionale Standaarde
Organisasie (ISO) opgestel is om die drieletterkodes (ook bekend as
geldeenheidkodes) te definieer om die name van geldeenhede te beskryf. Die ISO
4217 kodelys is wêreldwyd die gevestigde norm in die bankwese en besighede vir
die beskrywing van verskillende geldeenhede en in baie lande is die kodes vir
die meer algemene geldeenhede so wel bekend dat die wisselkoerse in koerante
gepubliseer word of in banke vertoon word deur slegs van die kodes gebruik te
maak, in plaas daarvan om die vertaalde name vir die geldeenhede of die
dubbelsinnige simbole daarvoor te gebruik.

Die eerste twee letters van die kode is die twee letters van ISO 3166-1 alfa-2
landkodes (wat soortgelyk is aan die wat gebruik word vir die nasionale
topvlakdomeins op die Internet) en die derde is gewoonlik die eerste letter van
die geldeenheid se naam. So word Japan se geldeenheidkode JPY —JP vir Japan en Y
vir yen. Dit vermy die probleem wat veroorsaak word deur name soos dollar, frank
en pond wat in dosyne lande gebruik word, elkeen met sy eie waarde. As 'n
geldeenheid herwaardeer word, word die eenheid se laaste letter verander om dit
van die ouer eenheid te onderskei. In sommige gevalle, is die derde letter die
eerste letter in daardie land se tal om dit te onderskei van ouer eenhede wat
herwaardeer is. Ander veranderinge is egter al ook aangebring soos die
verandering van die Russiese roebel van RUR na RUB waar die B afkomstig is van
die b in roebel.

Daar word ook 'n driesyferkode aan elke geldeenheid toegeken op dieselfde manier
as wat 'n driesyferkode toegeken word aan elke land as deel van die ISO
3166-standaard. Hierdie syferkode is gewoonlik dan ook dieselfde as die ISO 3166
syferkode. Die VSA dollar het byvoorbeeld die kode 840 wat ook die numeriese
kode vir die Verenigde State is.

Die standaard beskryf ook die verwantskap tussen die hoofeenheid en enige
kleiner eenhede. Dikwels het die kleiner eenhede waardes gelykstaande aan 1/100
van die hoofeenheid, maar 1/10 of 1/1000 is ook algemeen in gebruik. Sommige
eenhede het glad nie 'n kleiner eenheid nie. By andere het die hoofeenheid so 'n
lae waarde dat die kleiner eenhede nie meer gebruik word nie (bv. die Japannese
sen, 1/100ste van 'n yen). Mauritanië gebruik nie 'n desimale verdeling van
eenhede nie en stel 1 ouguiya (UM) = 5 khoums en Madagaskar het 1 ariarie vir
elke 5 iraimbilanja. Dit word in die standaard aangedui deur die
eenheidseksponent. Die VSA Dollar het 'n eksponent van 2 terwyl die JPY 'n
eksponent van 0 het.

ISO 4217 sluit nie net kodes in vir geldeenhede nie, maar ook vir edelmetale
(goud, silwer, palladium en platinum; per definisie uitgedruk per fyn ons in
vergelyking met 1 VSA Dollar) en sekere middele wat gebruik word in
internasionale finansiering, bv Spesiale Trekkingsregte. Daar is ook spesiale
kodes wat toegeken word vir toetsdoeleindes (XTS) en om geldtransaksies aan te
dui (XXX). Hierde kodes begin almal met die letter X. Die edelmetale gebruik die
letter X saam met die metaal se Chemiese simbool; silwer is byvoorbeeld XAG. ISO
3166 ken nooit landkodes toe wat met 'n X begin nie omdat hierdie kodes slegs
toegeken word vir privaat doeleindes (gereserveer, nooit vir amptelike gebruik
nie), dus kan ISO 4217 die X-kodes gebruik vir eenhede wat nie landspesifiek is
nie sonder om die risiko te loop dat dit met toekomstige landskodes sal bots.

Internasionale geldeenhede soos die Oos-karibiese dollar, die CFP frank, die CFA
frank BEAC en die CFA frank BCEAO word gewoonlik ook verteenwoordig deur kodes
wat met 'n X begin. Die euro word verteenwoordig deur die kode EUR (EU is
ingesluit by ISO 3166-1 se gereserveerde kodelys om die Europese Unie te
verteenwoordig). Die voorganger van die euro, die Europese geldeenheid, het die
kode XEU gehad.



https://af.wikipedia.org/wiki/Unie_van_Suid-Afrika

Die Unie van Suid-Afrika (Engels: Union of South Africa, Nederlands: Unie van
Zuid-Afrika) het in Suider-Afrika tot stand gekom op 31 Mei 1910 toe die vier
selfregerende Britse kolonies Kaap de Goede Hoop, Natal, Transvaal en
Oranjerivierkolonie verenig is. Die Unie het voortbestaan tot 31 Mei 1961, toe
dit in 'n republiek omskep is.

Aanvanklik was die Unie 'n dominium binne die Britse Ryk. Dit beteken dat die
Unie selfregerend met volle verantwoordelike bestuur was. Kortweg beteken
verantwoordelike bestuur dat die regering die vertroue van wetgewende gesag van
die land moes geniet. Mettertyd is die Unie se status binne die Ryk verhoog en
eindelik het Suid-Afrika 'n vrygewes binne die Britse Statebond geword.

Die voormalige kolonies het provinsies geword en is genoem: Kaap de Goede Hoop,
Natal, Transvaal en Oranje-Vrystaat.

Die gedagte om kolonies van Brittanje te verenig was nie ’n nuwe een nie. In
1867 het die Verenigde Koninkryk se parlement die British North America Act
goedgekeur. Ingevolge hierdie wet is die kolonies Kanada, Nieu-Brunswyk en Nova
Scotia saamgevoeg om die federale dominium Kanada te stig. In ’n federasie word
die owerheidsgesag tussen die onderskeie state en ’n sentrale owerheid verdeel.
Tipies word verdediging en buitelandse sake deur die sentrale gesag beheer,
terwyl alle ander gesag aan die onderskeie state (oftewel bondstate) toegeken
word. Australië het in 1901 gefedereer.

In Suid-Afrika het sir George Grey reeds in die 1850's aan vereniging gedink,
maar die "colonial office" was daarteen gekant. Gedurende die 1870's het
laasgenoemde aan konfederasie in Suider-Afrika gedink, maar die ingesetenes was
daarteen gekant. Na die tweede Anglo-Boereoorlog was die hele Suider-Afrika
onder een vlag en sodoende is een van die struikelblokke uit die weg geruim. Toe
Transvaal en die Oranjerivierkolonie ook selfregerend word, is nog ’n stap
vorentoe geneem. Die Witwatersrand het weereens die gebied se ekonomiese
kernpunt geword en die ou geskilpunte oor vervoertariewe en doeane-belasting het
kop uitgesteek. ’n Konferensie is byeen geroep om laasgenoemde probleme aan te
spreek. Hulle het toe in Mei 1908 besluit om in Oktober 1908 in Durban ’n
Nasionale Konvensie byeen te roep om die vereniging van die vier selfregerende
kolonies te bespreek. Daar sou dertig deelnemers wees: 12 van die Kaap, 8 van
Transvaal en 5 elk van Natal en Vrystaat.

Aanvanklik was Natal ten gunste van ŉ federasie, terwyl die res van die kolonies
ŉ unitêre staat verkies het. ŉ Kompromie is aangegaan ingevolge waarvan ŉ
unitêre staat geskep sou word, maar met provinsies wat meer uitgebreide magte
sou hê. Die geskil oor ŉ hoofstad is opgelos deur Kaapstad die setel van die
wetgewende gesag te maak en Pretoria dié van die uitvoerende gesag. Die appèlhof
sou in Bloemfontein wees. Die Kapenaars was nie tevrede met ŉ gewone
wetsbepaling dat elke provinsie sy eie stemreg kon bepaal nie. Hul aandrang dat
hul stemreg verskans word, is nagekom.

Die taalkwessie was laaste netel wat uit die vuur gekrap moes word. Generaal
Hertzog was ŉ groot voorstander van die Hollandse taal. Sy eie politieke party,
Orangia Unie, het reeds in 1908 besluit "dat de goeie samenleving en
samenwerking der Hollandsch en Engelsch sprekende bevolking dezer Kolonie
gebiedend vergt dat de rechten van de Engelsch, zoowel als van de Hollandsch
taal, gelykelijk erkend en ge-eerbiegd word ..." Die gevolg was dat die bepaling
oor tweetaligheid ook verskans sou word.

Die konvensie het weer in Kaapstad en Bloemfontein vergadering en in Mei 1909 ŉ
wetsontwerp goedgekeur. ŉ Referendum in Natal en die drie parlemente in die
ander kolonies het dit ook onderskryf. Gewapen met die wetsontwerp het ŉ
afvaardiging na Engeland vertrek.

Die "House of Commons" en die "House of Lords" het die wetsontwerp onveranderd
goedgekeur en die koning het dit op 20 September 1909 onderteken. Op 2 Desember
1909 het koning Edward VII ŉ proklamasie uitgereik dat die Unie van Suid-Afrika
op 31 Mei 1910 tot stand sou kom. Mens moet in gedagte hou dat die Unieparlement
ondergeskik sou wees aan die Britse parlement, grotendeels weens die bepalings
van die "Colonial Laws Validity Act" van 1865.

Die Zuid-Afrika Wet het ook ŉ Uitvoerende Raad in die lewe geroep om die
Goewerneur-generaal van raad te bedien oor die regering van die land. Die lede
was deur hom benoem en opgeroep. Die Goewerneur-generaal kon ook tot 10 mense
aanstel om die staatsdepartemente te administreer. Hierdie ministers was dan ook
die lede van die Uitvoerende Raad. Hulle moes lid van die Senaat of die
Volksraad wees. In die praktyk het dit alles beteken dat die Goewerneur-generaal
die leier van die sterkste party in die Volksraad versoek het om ŉ kabinet van
tot 10 lede voor te stel. Hulle is dan aangestel as ministers en het die land
regeer. Die regering moes die vertroue van die Volksraad geniet. Wanneer die
goewerneur-generaal iets doen op advies van die kabinet, is gesê die
Goewerneur-generaal-in-rade dit gedoen het.

Artikel 95 het ŉ Hooggeregshof van Suid-Afrika geskep met ŉ Hoofregter in bevel
daarvan. Die koloniale hooggeregshowe het provinsiale afdelings daarvan geword.
Die howe in Johannesburg, Kimberley en Grahamstad het plaaslike afdelings
geword. Die appèlafdeling sou in Bloemfontein gesetel wees. Partye kon, met
verlof, van die provinsiale en plaaslike afdelings na die appèlafdeling
appelleer. Daarvandaan kon hulle, met verlof, na die Geheime Raad appelleer.

Artikel 137 het soos volg gelui: "De Engelse alsmede de Hollandse talen zijn
officiële talen van de Unie, en worden op een voet van gelykheid behandeld en
bezitten en genieten dezelfde vrijheid, rechten en voorrechten; Alle akten,
verslagen en verrichtingen van 't Parlement worden in beide talen gehouden en
alle wetsontwerpen, wetten en kennisgeving en van algemeen publiek gewicht of
belang door de Regering van de Unie uitgegeven, worden gesteld in beide talen".
In 1925 het die Parlement eenparig besluit dat die woord "Hollandse" in artikel
137 ook Afrikaans insluit. Selfs na Republiekwording in 1961 was Hollands steeds
een van die land se amptelike tale. Engels en Afrikaans was die amptelike tale
en Afrikaans is omskryf as insluitend Hollands. Hollands is eindelik gelos in
die 1983-grondwet, artikel 89.

In 1919 is die mandaat oor Duits-Suidwes-Afrika aan Suid-Afrika toegeken. Daarna
is dit feitlik as nog ŉ provinsie bestuur.

Die Rykskonferensie van 1926 het verklaar dat Groot-Brittanje en die dominiums
selfstandige gemeenskappe was en dat almal gelyk was. Hulle was saamgebind deur
hulle gemeenskaplike getrouheid aan die Kroon. In 1931 het die Britse Parlement
eindelik ŉ wet goedgekeur ingevolge waarvan die onafhanklikheid van die
dominiums erken is. Hierdie wet is algemeen bekend as die Statuut van
Westminster. Dit het weggedoen met Suid-Afrika se onderhorigheid aan die Britse
Parlement. Dit is bevestig deur Suid-Afrika se eie Statuswet, No. 69 van 1934.

Blanke vrouens landswyd het die stemreg in 1930 verwerf. Artikel 13 van Wet No.
46 van 1951 het bepaal dat geen nuwe nie-blankes in Natal as kiesers kon
registreer nie. Die wet het in werking getree op 1 Maart 1956 deur Wet No. 9 van
1956. In 1948 is die stemouderdom verminder tot 18 jaar. In 1949 is die stemreg
uitgebrei na Suidwes-Afrika ingevolge Wet 23 van 1949.

In 1961 het die Unie 'n republiek geword nadat die Grondwet Wet, No. 32 van 1961
goedgekeur is. Met republiekwording het Suid-Afrika ook die Britse Statebond
verlaat.

Tot 1927 was die "Union Jack" Suid-Afrika se vlag. In daardie jaar het Parlement
die Unie Nasionaliteit en Vlae Wet (No. 40 van 1927) goedgekeur. Die nuwe vlag
was die oranje, blanje en blou van die Prinsevlag met die drie klein vlaggies in
die middel. In 1957 het dit die land se enigste vlag geword.

Met Uniewording het "God Save the King" ook die land se volkslied geword, sonder
dat daar enige wetgewing daaroor was. In 1918 het C.J. Langenhoven die gedig
"Die Stem van Suid-Afrika" geskryf. Gedurende die volgende dekade het dominee
M.L. de Villiers dit getoonset. Met verloop van tyd is dit meer en meer as
volkslied gebruik. In 1938 is dit die eerste keer tydens ŉ staatsgeleentheid
gespeel. In 1957 het dit deur wetgewing die land se enigste volkslied geword.



https://af.wikipedia.org/wiki/Suid-Afrikaanse_Rand

Die rand is die geldeenheid van Suid-Afrika sedert republiekwording en
desimalisasie in 1961, toe dit die Suid-Afrikaanse pond vervang het. Die naam is
afgelei van die Witwatersrand, Suid-Afrika se skatkamer van minerale rykdomme.
Dit is ook 'n amptelike geldeenheid in Suid-Afrika se buurlande Lesotho (saam
met die loti), Namibië (saam met die Namibiese dollar), Swaziland (saam met die
lilangeni) en 'n nie-amptelike geldeenheid van Zimbabwe (saam met verskeie ander
geldeenhede). Die rand is vroeër ook in Botswana (1966–1976), Suidwes-Afrika
(1961–1990) asook die bantoestans van Bophuthatswana, Ciskei, Transkei en Venda
gebruik.

Die eerste banknote het die afbeelding van Jan van Riebeeck, die eerste
Nederlandse goewerneur van die Kaap die Goeie Hoop, gedra. In die 1980's is die
note herontwerp met afbeeldings van inheemse grootwilddiere, soos die renoster,
olifant, leeu, buffel, luiperd, ens.

In Augustus 2004 is 'n nuwe R5-munt bekendgestel, in 'n poging om vervalsing van
die ou R5-munt te probeer beperk. Sekuriteitsmaatreëls wat ingestel is, sluit in
'n tweemetalige ontwerp (soortgelyk aan die €1- en €2-munte en die Britse
£2-munt), 'n spesiale geriffelde sekuriteitsgroef om die rand en
mikro-belettering.

31 Mei 2010 is as die keerdatum aangewys waar alle ou R200-note, dit wil sê, dié
wat nie oor die nuwe landswapen en nuwe sekuriteitsmaatreëls beskik nie, finaal
uitgefaseer word. Dit kon by handelsbanke ingeruil word, waarna dit vanaf 1
Junie 2010 slegs by die Suid-Afrikaanse Reserwebank omgeruil kon word.

Op 11 Februarie 2013 is 'n nuwe reeks banknote bekendgestel waarop die gesig van
Nelson Mandela pryk wat die "Groot Vyf"-reeks van die 1990's vervang het. Geen
R500-noot sal bekendgestel word nie.

In 2016 was die rand die 18de mees verhandelde geldeenheid ter wêreld, ten spyte
daarvan dat Suid-Afrika se ekonomie slegs die 33ste grootste ter wêreld was.

Vanaf die geldeenheid se instelling in 1961 tot 1982 was die rand sterker as
Amerika se dollar, maar dit het in die 1980's skerp begin verswak as gevolg van
sanksies wat teen die land ingestel is oor die regering se apartheidsbeleid.

Net ná die aanvalle op 11 September 2001 in die VSA, het die rand 'n drastiese
verswakking teen die Amerikaanse dollar gelei. In Desember 2001 het die rand 'n
rekordlaagtepunt bereik teen 1 VS$ = 13,85 ZAR; van toe af het die rand weer
herstel en meer as 50% van sy waarde teruggewen, tot so 'n mate dat versterkings
in die geldeenheid (vanaf R13,84 per dollar in 2001 tot onder R6 per dollar in
2005) groot verliese vir sommige maatskappye beteken het en baie
werksgeleenthede as gevolg hiervan verlore gegaan het. Vanaf 2011 het die rand
stelselmatig teenoor die dollar verswak en het teen November 2015 'n waarde van
14,39 rand vir een Amerikaanse dollar gehad. Daarna in Desember 2015 het die
Suid-Afrikaanse president Jacob Zuma vir Nhlanhla Nene van sy pos as minister
van finansies onthef en stel David van Rooyen as sy opvolger aan. Dit het tot
gevolg dat die rand tot meer as 15 rand per dollar daal. Dit is die swakste wat
dit ooit was sedert dit die pond in 1961 vervang het.



https://af.wikipedia.org/wiki/Mali

Die Republiek van Mali (Frans: République du Mali) is 'n staat in Wes-Afrika wat
deur land omring word. Dit het die tweede grootste grondgebied van al die state
in Wes-Afrika. Dit grens aan Algerië in die noorde, Niger in die ooste, Burkina
Faso en Ivoorkus in die suide, Guinee in die suid-weste, en Senegal en
Mauritanië in die weste. Die land se reguit grense aan die noorde strek tot in
die middel van die Saharawoestyn, terwyl die land se suide, waar die meeste
inwoners woon, die Niger en Sénégalriviere insluit. Dit het in 'n stadium
bekendgestaan as Frans-Soedan, maar is later herdoop tot die Maliryk.

Die Mandé mense vestig hulle in die Sahel (insluitende hedendaagse Mali), en
vorm 'n reeks Sahelkoninkryke wat die Ghanaryk, die Maliryk, en die Songhairyk
insluit. Timboektoe was 'n sleutel stad in hierdie ryke as 'n buitepos vir
trans-Saharahandel en 'n middelpunt vir geleerdheid. Die Songhairyk kwyn onder
'n Marokkaanse inval in 1591.

Mali word van 1880 deur Frankryk binnegeval, wat dit as 'n oorsese department
van Frankryk annekseer. Die kolonie, wat met tye ook naburige lande ingesluit
het, het as Frans- Soedan of die Soedannese Republiek bekend gestaan. In die
begin van 1959 word die unie van Mali en Senegal die Mali-Federasie, wat
onafhanklikheid van Frankryk verkry op 20 Junie 1960. Senegal onttrek na 'n paar
maande uit die Mali-Federasie. Die Republiek van Mali, onder Modibo Keïta,
onttrek uit die Franse Gemeenskap op 22 September 1960.

Mali is van onafhanklikheid tot 1991 deur 'n reeks diktators regeer.
Anti-regeingsbetogings in 1991 lei tot 'n staatsgreep, 'n tussentydse regering,
en 'n nuwe grondwet. In 1992 wen Alpha Oumar Konaré Mali se eerste demokratiese,
veelparty Presidensiële verkiesing. Met sy herverkiesing in 1997, druk President
Konaré politiese en ekonomiese hervormings deur en beveg korrupsie. In 2002 word
hy in 'n demokratiese verkiesing opgevolg deur Amadou Toumani Touré, wat 'n
sleutel figuur in die 1991 demokratiese opstand was.

Mali word verdeel in nege gebiede (regions), insluitend die hoofstaddistrik van
Bamako:

Mali word deur land omring en het 'n subtropiese tot droë klimaat. Dit is
meestal plat en styg na golwende sandbedekte heuwels in die noordelike vlaktes
en savanne om die Nigerrivier in die suide. Die heuwels van die Air Massif en
Djado Plateau lê in die noordooste. Die grootste deel van die land lê in die
Saharawoestyn, wat 'n warm, stof-belaaide harmattan dynserigheid veroorsaak, wat
algemeen voorkom tydens die droë seisoen, en herhaalde droogtes veroorsaak. Die
nasie het aansienlike natuurlike hulpbronne, met goud, uraan, fosfate, kaolien,
sout en kalksteen wat die meeste ontgin word.

Mali is onder die armste land ter wêreld, met 65% van die land se grondgebied
woestyn of halfwoestyn. Ekonomiese bedrywighede is hoofsaaklik beperk tot die
oewergebied besproei deur die Nigerrivier. Ongeveer 10% van die bevolking is
nomadiese en sowat 80% van die arbeidsmag is betrokke by boerdery of vissery.
Nywerheidsaktiwiteit is gefokus op verwerking van beorderyprodukte. Mali is erg
afhanklik van buitelandse hulpverlening en is blootgestel aan skommelings in
wêreld pryse vir katoen, die land se hoof uitvoerproduk. In 1997, sit die land
die suksesvolle implementering van 'n IMF-aanbevole strukturele
aanpassingsprogram voort wat die land help om te groei, diversifiseer en
buitelandse beleggings te lok. Mali se volging van ekonomiese hervorming, en die
50% devaluasie van die Afrika franc in Januarie 1994, het ekonomiese groei
bevorder. Verskeie multinasionale maatskappye brei goudmynbou-werksaamhede in
1996–1998 uit, en die regering verwag dat Mali 'n belangrike goudprodusent suid
van die Sahara sal word in die volgende paar jaar.



https://af.wikipedia.org/wiki/Juno_(ruimtetuig)

Juno is ’n sending van Nasa se New Frontiers-program wat tans in ’n wentelbaan
om die planeet Jupiter is. Die tuig is op 5 Augustus 2011 van Kaap Canaveral af
gelanseer en het op 4 Julie 2016 gearriveer. Op 5 Julie het dit in ’n wentelbaan
om Jupiter gegaan. Juno wentel om die planeet se pole om die samestelling,
gravitasie- en magneetveld en polêre magnetosfeer te ondersoek. Dit sal ook soek
na leidrade oor hoe die planeet gevorm het, of dit ’n rotsagtige kern het, die
hoeveelheid water in die diep atmosfeer, massaverspreiding en diep winde, wat
snelhede van tot 618 km/h kan bereik.

Juno het drie sonpaneelvlerke, die grootstes wat nog in ’n planetêre sending
gebruik is, en hulle sal ’n groot rol speel in die stabilisering van die tuig en
die opwekking van krag.

Die naam kom uit die Grieks-Romeinse mitologie. Die god Jupiter het ’n
wolksluier om hom geskep om sy verkeerde dade te verbloem, maar sy vrou, die
godin Juno, het deur die wolke geloer en sy ware aard gesien. Voorheen is die
akroniem JUpiter Near-polar Orbiter op ’n lys van Nasa gebruik om na die sending
te verwys.

Juno het Jupiter ná ’n vlug van vyf jaar op 4 Julie 2016 bereik. nadat dit sowat
2,8 miljard km (18,7 AE) afgelê het. Die tuig sal in 20 maande 37 keer om
Jupiter wentel. Sy snelheid het in Oktober 2013, twee jaar ná sy lansering op
5 Augustus 2011, ’n hupstoot gekry danksy ’n verbyvlug verby die Aarde. Op
5 Julie het die tuig se snelheid afgeneem sodat dit in ’n wentelbaan om Jupiter
kon gaan. Dit sal twee omwentelings van 53 dae elk om die planeet voltooi
voordat die wentelbaan op 11 Desember 2016 verklein sal word tot omwentelings
van 14 dae elk. Dit is aanvanklik vir 19 Oktober beplan, maar weens probleme met
die tuig se sagteware is dit uitgestel.

Infrarooi- en mikrogolf-instrumente sal dan begin om die termiese uitstralings
van diep binne Jupiter se atmosfeer te meet. Dié waarnemings sal vorige studies
oor die planeet se samestelling aanvul deur die hoeveelheid en verspreiding van
water, en dus suurstof, te meet. Dit sal inligting verskaf oor Jupiter se
oorsprong en ondersoek instel na die konveksie wat algemene sirkulasiepatrone in
die planeet se atmosfeer aandryf. Ander instrumente aan boord van Juno sal data
versamel oor sy gravitasieveld en polêre magnetosfeer. Die sending sal in
Februarie 2018 tot ’n einde kom wanneer die tuig in Jupiter se buitenste
atmosfeer sal uitbrand om te voorkom dat dit teen een van die planeet se mane
bots en dit besoedel.

Juno is van Kaap Canaveral af gelanseer met ’n Atlas (AV-029)-vuurpyl wat met ’n
Russies ontwerpte en geboude RD-180-hoofenjin toegerus was. Dié is aangedryf
deur paraffien en vloeibare suurstof. Ná sowat 54 minute het die Juno se
sonpanele begin oopgaan en sy batterye begin laai.

Ná ’n reis van twee jaar in ’n elliptiese heliosentriese wentelbaan het Juno in
Oktober 2013 na die Aarde teruggekeer. Dit het die Aarde se swaartekrag gebruik
om dit na die Jupiter-stelsel te stu. In die proses het dit met meer as 3,9 km/s
versnel. Die verbyvlug is ook gebruik as ’n "repetisie" vir die wetenskapspan om
sommige instrumente te toets en sekere prosedures toe te pas voor sy aankoms by
Jupiter.

Jupiter se swaartekrag het die tuig se snelheid vermeerder tot sowat 74 km/s toe
dit die planeet nader. Op 5 Julie 2016 is Juno se snelheid verminder tot 542 m/s
en het dit ’n wentelbaan om Jupiter se pole binnegegaan wat 53,5 dae sal kos om
te voltooi. Ná twee omwentelings sal die wentelbaan verklein word tot ’n
wentelperiode van 14 dae. Juno sal altesaam 37 wentelbane voltooi voor die einde
van die sending.

In Juno is ’n plaat wat Galileo Galilei gedenk. Dit is deur die Italiaanse
Ruimteagentskap verskaf en is 7,1 by 5,1 cm groot. Die plaat bevat ’n foto van
Galileo en ’n geskrewe stuk in sy eie handskrif wat in Januarie 1610 geskryf is
terwyl hy dít waarneem wat later as die Mane van Galilei bekend sou staan.

Aan boord is ook drie Lego-minifigure van Galileo, die Romeinse god Jupiter en
sy vrou, Juno. Jupiter het ’n wolksluier om hom geskep om sy verkeerde dade te
verbloem, maar Juno het van die berg Olimpus af deur die wolke gekyk en sy ware
aard gesien. Die Juno-figuur hou ’n vergrootglas vas wat ’n soeke na die
waarheid verteenwoordig en Jupiter het ’n weerligstraal in sy hand. Galileo het
sy teleskoop by hom.

Die figure is van aluminium gemaak om die uiterste toestande van die ruimtevlug
te kan deurstaan.



https://af.wikipedia.org/wiki/Aarde

Die Aarde is die derde naaste planeet aan die Son. Dit is die vyfde grootste
planeet in die Sonnestelsel en die grootste rotsplaneet wat deursnee, massa en
digtheid betref. Die Aarde is die tuiste van miljoene spesies, waaronder die
mens, en is die enigste plek in die heelal waar sover bekend lewe bestaan. Die
planeet het 4,54 miljard jaar gelede ontstaan en lewe het binne die volgende
miljard jaar op sy oppervlak verskyn. Dit het die Aarde se atmosfeer en
oppervlak beïnvloed, wat weer gelei het tot die florering van aërobiese en
anaërobiese organismes en tot die vorming van die osoonlaag. Dié laag en die
Aarde se magneetveld blokkeer die skadelikste straling van die Son en maak so
lewe op land moontlik. Die Aarde se fisiese eienskappe, geologiese geskiedenis
en posisie in die Sonnestelsel maak die volgehoue bestaan van lewe moontlik;
daar word verwag dat die planeet vir die volgende 1,5 miljard jaar lewende
organismes sal onderhou, waarna die stygende ligsterkte van die Son die biosfeer
sal vernietig.

Die Aarde se buitenste laag word in verskeie segmente, of tektoniese plate,
verdeel. Hierdie plate beweeg oor miljoene jare langsamerhand oor die oppervlak.
Ongeveer 71% van die oppervlak word deur oseane bedek en die res deur kontinente
en eilande. Lopende water is noodsaaklik vir alle bekende lewensvorme en sover
bekend bestaan daar geen lopende water op enige ander planeet se oppervlak
nie.[nota 1] Die Aarde se binnekant is steeds aktief, met 'n dik en relatief
soliede mantellaag, 'n vloeibare buitekern wat die magneetveld skep en 'n
binnekern wat uit soliede yster bestaan.

Die Aarde is in wisselwerking met ander voorwerpe in die ruimte, soos die Son en
die Maan. Tydens elke omwenteling om die Son draai die planeet ook ongeveer
365,26 keer om sy eie as;[nota 2] hierdie tydperk staan as 'n sterrejaar
bekend.[nota 3] Die Aarde het 'n skuins as: dit lê teen 'n helling van 66,6º ten
opsigte van sy sonnebaan (die baan waarin die planeet om die son wentel). Dié
helling het die verskillende seisoene tot gevolg. Die Aarde se enigste werklike
natuurlike satelliet is die Maan. Dié vergroot die getye van die oseane,
stabiliseer die Aarde se as en vertraag stadigaan die planeet se draaiing.

Wetenskaplikes het deur middel van verskeie vakgebiede 'n gedetailleerde
weergawe van die Aarde se geskiedenis saamgestel. Die oudste materie in die
Sonnestelsel is ongeveer 4,5672 miljard jaar oud en omstreeks 4,54 miljard jaar
gelede het die Aarde en ander planete in die Sonnestelsel gevorm uit die newel
van die Son, 'n skyfvormige massa stof en gas wat ná die vorming van die Son
oorgebly het. Die aanwas van die Aarde uit hierdie newel is in die volgende 10
tot 20 miljoen jaar grotendeels voltooi. Die buitenste laag of skil van die
Aarde was aanvanklik gesmelt, maar nadat water in die atmosfeer begin ophoop
het, het dié laag begin afkoel en 'n soliede kors gevorm. Nie lank daarna nie,
ongeveer 4,53 miljard jaar gelede, is die Maan gevorm, waarskynlik die gevolg
van 'n impak met 'n voorwerp so groot soos Mars met ongeveer 10% van die Aarde
se massa. 'n Deel van hierdie voorwerp sou met die Aarde saamgesmelt het, terwyl
'n ander deel die ruimte ingeskiet sou word. 'n Derde deel sou nie genoeg
snelheid gehad het om die ruimte in te skiet nie, maar sou eerder deur die Aarde
se swaartekrag in 'n wentelbaan om die Aarde vasgevang gewees het, waar dit sou
verenig om die Maan te vorm.[nota 4]

Vulkaniese aktiwiteit en gasse wat uit die jong planeet ontsnap het, het 'n
oeratmosfeer geskep. Gekondenseerde water, aangevul deur ys en lopende water wat
deur asteroïdes en komete na die Aarde gebring is, het die planeet se oseane
geskep. Alhoewel die Son toe slegs 70% van sy huidige ligsterkte gehad het, het
die oseane nie gevries nie.[nota 5] 'n Kombinasie kweekhuisgasse en hoër vlakke
van sonaktiwiteit het waarskynlik daartoe bygedra dat die Aarde se
oppervlaktemperatuur gestyg het, en dit het gekeer dat die oseane vries.

Die eerste oseane het die hele planeet gedek, waarna die eerste kontinente begin
vorm het namate die aardkors afgekoel en gesteentes begin vorm het wat bo die
wateroppervlak uitgesteek het. Daar is twee modelle wat die ontstaan en groei
van die kontinente probeer verduidelik. Die eerste stel voor dat die
kontinentale oppervlak, dus die hoeveelheid land wat bo die water uitsteek,
stadig maar seker gegroei het tot die huidige landoppervlak. Volgens die tweede
model het hulle 'n proses van uiters vinnige aanwassing vroeg in die Aarde se
geskiedenis ondergaan (laasgenoemde teorie word deur huidige navorsing
ondersteun), gevolg deur 'n stabiele langtermyn kontinentale oppervlak.[nota 6]

Op die oomblik is die Aarde die enigste voorbeeld van 'n omgewing waar die
evolusie van lewe moontlik was. Hoogs energieke chemie het vermoedelik ongeveer
4 miljard jaar gelede 'n selfrepliserende molekule geskep wat in die oseaan
voorgekom het. Eenvoudige organiese stowwe het ontwikkel tot aminosure en
nukleotides, wat later gegroei het tot proteïene en ribonukleïensuur, die
boustowwe vir lewe. Daar word geglo die laaste gemeenskaplike voorouer van alle
huidige lewensvorme het 'n halfmiljard jaar ná die eerste selfrepliserende
molekule gelewe, ongeveer 3,4 miljard jaar gelede.

Die ontwikkeling van fotosintese het beteken dat die Son se energie direk deur
lewensvorme gebruik kon word. Fotosintese het gelei het tot die produksie en
opgaring van suurstof in die atmosfeer en 'n laag osoon ('n vorm van molekulêre
suurstof, O3) in die boonste atmosfeer. Die osoonlaag het lewe teen skadelike
straling beskerm, wat beteken het organismes groter as bakterieë kon ontstaan,
soos eukariotiese selle. Werklike veelsellige organismes het gevorm namate die
selle binne-in 'n kolonie toenemend gespesialiseerd geword het. Met die
beskerming wat die osoonlaag gebied het, kon hierdie veelsellige organismes
hulself oor die aardoppervlak versprei.

Tussen 750 en 580 miljoen jaar gelede het gletseraktiwiteit tot 'n groot
ystydperk gelei, waartydens die planeetoppervlak van die pole tot by die ewenaar
bevrore was; 'n sogenaamde "sneeubalaarde". Toe die klimaat ná die ystydperk
weer warmer word, het lewe baie vinnig ontwikkel: tydens die Kambriese
ontploffing (ongeveer 535 miljoen jaar gelede), het organismes 'n uiters vinnige
ontwikkelingsperiode ondergaan, waartydens nuwe groepe organismes (diere, plante
ens.) ontstaan het. Sedertdien het evolusie steeds nuwer en ingewikkelder soorte
lewe voortgebring, 'n ontwikkeling wat soms onderbreek is deur kort periodes van
massa-uitwissings. Ongeveer 500 miljoen jaar gelede het die eerste plante en
insekte op land verskyn en sowat 380 miljoen jaar gelede het die visse in vlak
water pote ontwikkel, waarmee hulle uit die water en oor die land kon kruip.
Hierdie diere was amfibies en het longe in plaas van kieue gehad. Uit die
amfibieë het die reptiele en later ook die soogdiere ontwikkel. Die laaste
massa-uitwissing was ongeveer 65 miljoen jaar gelede: in hierdie tyd was die
dinosourusse (reptiele) reeds 'n paar honderd miljoen jaar die oorheersende
lewensvorm op Aarde. Die waarskynlike rede vir die massa-uitsterwing was die
impak van 'n reuse-meteoriet wat alle dinosourusse en ander groot reptiele
(behalwe die voëlagtige dinosourusse) uitgewis het. Dit staan bekend as die
Kryt-Paleogeen-uitwissing.

Kleiner diertjies, soos die soogdiere (wat so groot soos skeerbekmuise was), het
ook die uitwissing oorleef en sonder die bedreiging van reusagtige karnivoriese
reptiele het hulle die volgende 65 miljoen jaar vinnig ontwikkel en
gediversifiseer, totdat 'n aapagtige soogdier in Afrika 'n paar miljoen jaar
gelede die vermoë ontwikkel het om regop te staan,[nota 7] en daaruit het die
mens ontwikkel. Deur die ontwikkeling van spraak, die ontdekking van landbou en
die tem van diere kon die mens relatief vinnig oor die wêreld versprei en, ná
die ontstaan van beskawings, binne 'n kort tyd 'n groot invloed op die biosfeer,
hidrosfeer, atmosfeer en die landgebruik en indeling van die aardoppervlak
uitoefen.

Die Aarde verkeer op die oomblik in 'n ystydperk, wat ongeveer 40 miljoen jaar
gelede begin en sowat 2,5 miljoen jaar gelede versterk het. Die poolkappe het
sedertdien siklusse van 40 000 – 100 000 jaar ondergaan, waartydens dit aangroei
en dan weer smelt. Die laaste glasiale tyd (of koue tydperk, soms ook
foutiewelik "die laaste ystydperk" genoem) het ongeveer 10 000 jaar gelede
geëindig.

Die Aarde se toekoms is nou verbind aan dié van die Son. Helium is stadig maar
seker besig om by die Son se kern op te gaar, wat sal veroorsaak dat die Son se
ligsterkte stadigaan sal toeneem. Oor die volgende 1,1 miljard jaar sal die Son
se ligsterkte met 10% toeneem en oor die volgende 3,5 miljard jaar met 40%. Die
toenemende ligsterkte beteken dat die straling wat die Aarde bereik ook sal
toeneem en klimaatmodelle dui daarop dat dit rampspoedige gevolge vir die
planeet sal inhou, waaronder die moontlike verlies van die planeet se oseane.

Deur die Aarde se toenemende hoë temperatuur sal die hoeveelheid anorganiese
koolstofdioksied in die atmosfeer afneem tot 'n konsentrasie waarby
C4-fotosintese onmoontlik sal wees. Dit beteken die meeste plantsoorte sal nie
oorleef nie en die suurstof sal uit die atmosfeer verdwyn. 'n Suurstoflose
atmosfeer sal beide menslike en dierlike lewe onmoontlik maak. Binne die
daaropvolgende miljard jaar sal alle oppervlakwater verdwyn en die gemiddelde
wêreldwye temperatuur sal 70 °C bereik.

Oor ongeveer 5 miljard jaar sal die Son 'n rooireus word en uitsit tot ongeveer
250 maal sy huidige radius, ongeveer 150 000 000 km.

Dit beteken die binneplanete, Mercurius, Venus en die Aarde, sal in die
fotosfeer (die Son se "atmosfeer") beland en vernietig word. Daar is egter 'n
paar verskillende teorieë wat 'n ander moontlike lot vir die Aarde bied. Met die
Son se uiteensetting sal hy ongeveer 30% van sy massa verloor, en die
gepaardgaande verlies aan aantrekkingskrag sal veroorsaak dat die Aarde
teoreties na 'n wyer wentelbaan sal skuif. Selfs al sou dit gebeur, sou alle
oorblywende lewe egter steeds deur die Son se toenemende ligsterkte uitgewis
word. 'n Onlangse rekenaarsimulasie het weer daarop gedui dat die getywerking
van die vergrotende Son juis die Aarde na die Son sal trek en so sal vernietig.

Die Aarde is 'n aardse planeet, met ander woorde, hy het 'n rotsagtige liggaam,
anders as die gasreuse (soos Jupiter). Die Aarde is die grootste van die vier
aardse planete in die Sonnestelsel, in beide fisiese grootte en massa. Die Aarde
het ook die hoogste digtheid van hierdie vier planete, die hoogste
oppervlakswaartekrag, die sterkste magneetveld en die vinnigste omwenteling. Dit
is ook die enigste aardse planeet met aktiewe plaattektonika.

Die vorm van die Aarde is baie naby aan 'n afgeplatte sferoïde: 'n sfeer wat by
die pole afgeplat is en by die ewenaar uitbult. Hierdie uitbulting is as gevolg
van die Aarde se omwenteling en beteken dat die deursnit van die Aarde by die
ewenaar 43 km langer is as die deursnit van pool tot pool. As gevolg van die
Aarde se topografie (die aardrykskundige verskynsels soos berge, dale, rivier,
ens.) is die oppervlak hoegenaamd nie glad nie en wyk die planeet se vorm dus af
van 'n ideale sferoïde. Tog is hierdie afwykings relatief gesproke baie klein.
Die grootste afwykings op die oppervlak is Mount Everest (8,848 km bo seevlak,
in die Himalajas) en die Mariana-trog (10,911 km onder seevlak, in die Stille
Oseaan). As gevolg van die uitbulting rond die ewenaar, is die verste punt van
die Aarde se kern in werklikheid die vulkaan Chimborazo in Ecuador.

Vroeë denkers soos Pythagoras en Aristoteles het reeds vermoed dat die Aarde min
of meer bolvormig moet wees, maar in latere eeu het hierdie vermoede in die
vergetelheid geraak. Dit was eers met die koms van reisigers soos Christophorus
Columbus en Ferdinand Magellaan dat hierdie vermoede deur lang seereise en
kartografie bevestig kon word.

Dia Aarde se massa is ongeveer 5.98 × 1024 kg en bestaan hoofsaaklik uit yster
(32,1%), suurstof (30.1%), silikon (15,1%), magnesium (13,9%), swawel (2,9%),
nikkel (1,8%), kalsium (1,5%) enaluminium (1,4%); die oorblywende 1,2% bestaan
uit spore van ander elemente.

As gevolg van massa-afskeiding, 'n proses waartydens swaarder dele na die kern
van 'n liggaam beweeg, word daar geglo dat die kernstreek hoofsaaklik uit yster
bestaan (88,8%), met kleiner hoeveelhede nikkel (5,8%), swawel (4,5%) en minder
as 1% spoorelemente.

Die aardkors bestaan uit 95% stollingsgesteentes en 5% afsettings- of
sedimentgesteentes. Desondanks bedek laasgenoemde ongeveer 75% van die
aardoppervlak, terwyl die stollingsgesteentes hoofsaaklik onder die oppervlak
voorkom. Die kors bestaan veral uit stollingsgesteentes met 'n lae digtheid,
soos andesiet en graniet, terwyl die oseaniese kors veral uit gabbro en basalt
bestaan. Daar bestaan ook 'n derde soort gesteente, metamorfe gesteente, wat uit
afsettings- en stollingsgesteentes vorm deur die groei van nuwe minerale in die
dieper dele van die kors.

Tussen die kern van die Aarde en die kors lê die mantel, wat hoofsaaklik
saamgestel is uit yster- en magnesiumryke silikate en oksiede. Die mantel se
digtheid is hoër as dié van die kors en neem toe met diepte, gemiddeld 3,5 tot
5 g/cm3. Danksy die Aarde se hoë druk sit die mantel vas, maar is hy tog
taaivloeibaar, wat beteken dat materiaal in die mantel kan stroom. Baie naby aan
die kern is die mantel (as gevolg van die groot druk) onbeweeglik, maar hoe
nader mens aan die kors beweeg, hoe viskeus of "sagter" word hy. Die mantel is
tussen 2800 en 2900 km dik. Afhanklik van die mantel se viskositeit kan 'n
onder- en bomantel (ook 'n binne- en buitemantel genoem) onderskei word, met 'n
breë oorgangssone tussenin. Die aardkern het 'n digtheid van 10 tot 13 g/cm3 en
bestaan vernaamlik uit yster en nikkel, met spore van ander elemente. Die kern
kan in 'n vaste binnekern en 'n vloeibare buitekern opgedeel word. Die binnekern
het 'n deursnit van ruim 2500 km en is, ondanks die uiters hoë temperatuur van
5000 K, in vaste vorm, as gevolg van die enorme druk wat daarop uitgeoefen word.
Om die binnekern is die buitekern geleë, met 'n dikte van 2200 km en 'n
temperatuur van 4500 K. Konveksiestrominge in die buitekern is verantwoordelik
vir die opwekking van die Aarde se magneetveld.

Die buitenste laag van die Aarde is in vaste vorm en word die litosfeer genoem.
Die litosfeer word gevorm uit die kors en 'n deel van die mantel. Onder die
litosfeer lê die astenosfeer, wat vanweë die hoë temperatuur en relatief lae
druk die taaivloebaarste deel van die mantel is. Die litosfeer is volgens die
teorie van plaattektonika verdeel in tektoniese plate, wat onafhanklik van
mekaar oor die "sagte" astenosfeer kan beweeg en in feite daarop "dryf".

Die tektoniese plate beweeg ten opsigte van mekaar slegs 'n paar sentimeter per
jaar. Tussen hierdie plate kan konvergente plaatgrense (wat na mekaar toe
beweeg), divergente plate (wat van mekaar af beweeg) en transforme plaatgrense
(wat langs mekaar beweeg) voorkom. Hierdie beweging veroorsaak vulkanisme, die
vorming van trôe, berge en aardbewings langs die plaatgrense.

Die Aarde se oppervlak wissel drasties van plek tot plek. Ongeveer 70,8% van die
oppervlak word deur water bedek en 'n groot deel van die vastelandsplaat is
onder seevlak. Hierdie onderwater oppervlak het bergagtige eienskappe, met
bergreekse, vulkane, trôe, skeurdalle, plato's en vlaktes. Die oorblywende 29,2%
wat nie deur water gedek word nie beskik oor berge, woestyne, vlaktes, plato's
en ander geomorfologiese verskynsels.

Die planeet se oppervlak word aanhoudend hervorm deur plaattektonika en erosie,
alhoewel hierdie hervorming miljoene jare lank neem om plaas te vind. Die
oppervlakverskynsels wat deur plaattektonika gebou of hervorm is, word aan
voortdurende wind en weer blootgestel: neerslag, temperatuurwisselings, chemiese
effekte, asook vergletsering, kuserosie, die opbou van koraalriwwe en groot
meteoorimpakte dra almal tot die hervorming van die landskap by.

Die kontinentale kors bestaan uit lae digtheidmateriaal soos die
stollingsgesteentes graniet en andesiet. 'n Ander gesteente wat minder algemeen
is, is basalt, 'n digter vulkaniese gesteente wat die hoofbestanddeel van die
oseaanbodem is. Sediment- of afsettingsgesteentes vorm deur die opeenhoping van
sediment wat saamgepers word. Alhoewel slegs 5% van die hele aarkors uit
sedimentgesteente bestaan, dek hierdie 5% nagenoeg 75% van die kontinentale
oppervlaktes. Metamorfe gesteentes, die derde soort rots wat op die Aarde gevind
word, word geskep wanneer hoë temperature of hoë druk (of beide) stolling- en
afsettingsgesteentes saamsmelt. Die volopste silikaatminerale op die Aarde se
oppervlak sluit kwarts, veldspaat, amfibool, mika, pirokseen en olivien in.
Algemene karbonaatminerale sluit kalsiet (wat in kalksteen gevind word),
aragoniet en dolomiet.

Die pedosfeer is die heel buitenste laag van die Aarde wat uit grond, oftewel
aarde, bestaan en aan grondvorming onderwerp word. Dit is geleë by die
skeidingsvlak van die litosfeer, atmosfeer, hidrosfeer en biosfeer. Die hoogte
van die landoppervlak van die Aarde wissel van die laagste punt, -418 m by die
Dooie See, tot 'n hoogte van 8848 m by die piek van Mount Everest. Die
gemiddelde hoogte van land bo seevlak is 840 m.

Die volop water op die aardoppervlak is 'n unieke kenmerk wat die sogenaamde
"Blou Planeet" van die ander planete in die Sonnestelsel skei. Die Aarde se
hidrosfeer bestaan hoofsaaklik uit oseane, maar sluit tegniesgesproke alle
wateroppervlaktes in die wêreld in, waaronder ook binnelandse seë, mere, riviere
en ondergrondse water tot 'n diepte van 2000 m. Die diepste ondergrondse water
is by die Challenger-diepte in die Mariana-trog in die Stille Oseaan, met 'n
diepte van -10 911,4 m.[nota 9] Die gemiddelde diepte van die oseane is 3800 m,
meer as vier keer die gemiddelde hoogte van die kontinente.

Die oseane se massa is ongeveer 1,35 × 1018 metriese ton (of, ongeveer 1/4400
van die Aarde se totale massa) en beslaan 'n volume van 1,386 × 109 km3. Indien
al die Aarde se land eweredig oor die oppervlak versprei was, sou die water rys
tot 'n hoogte van meer as 2,7 km bo (die huidige) seespieël. Slegs 2,5% van die
water op Aarde is varswater, die oorblywende 97,5% is soutwater. Die meerderheid
van die varswater, ongeveer 68,7%, is in ysvorm.

Ongeveer 3,5% van die oseane se totale massa bestaan uit sout. Meeste van
hierdie sout is deur vulkaniese aktiwiteit vrygestel of uit koue, vulkaniese
gesteentes verkry. Die oseane is ook 'n reservoir vir opgeloste atmosferiese
gasse, wat noodsaaklik is vir die oorlewing van baie waterliewende wesens.
Seewater het 'n belangrike invloed op die wêreld se klimaat, aangesien die
oseane as 'n groot hittereservoir optree. Wysigings in die oseaniese
temperatuurverspreiding kan groot veranderinge in die weer veroorsaak, soos die
El Niño-verskynsel.

Die atmosfeer is die gasvormige laag wat die Aarde omhul. Die gemiddelde
atmosferiese druk op die Aardoppervlak is 101,325 kPa. Die atmosfeer bestaan uit
78% stikstof en 21% suurstof, met spoorhoeveelhede waterdamp, koolstofdioksied
en ander gasagtige molekules. Die atmosfeer eindig nie plotseling op 'n sekere
hoogte nie, maar neem eerder in konsentrasie af, hoe hoër mens van die oppervlak
is. Die onderste deel van die atmosfeer, waar ongeveer 75% van sy massa is, word
die troposfeer genoem. Die hoogte van die troposfeer wissel tussen
breedteliggings: by die pole is dit 8 km en by die ewenaar 17 km. Hierdie
afstand wissel ook soms as gevolg van weer- en seisoenale faktore.

Die atmosfeer beskerm die Aarde deurdat kleiner meteore wat die Aarde (sou)
tref, as gevolg van wrywing verbrand wanneer hulle deur die atmosfeer beweeg.
Deur die verplasing van waterdamp en deur neerslag bring die atmosfeer ook water
na die oppervlak. Verder verswak die atmosfeer ook potensieel drastiese
temperatuurverskille tussen dag en nag, deur warmte vas te hou. Hierdie
laasgenoemde verskynsel staan as die kweekhuiseffek bekend: gasmolekules
binne-in die atmosfeer van warmte-energie op wat deur die oppervlak weerkaats
word. Die belangrikste "kweekhuisgasse" in die aardatmosfeer is
koolstofdioksied, waterdamp, metaan en osoon. Sonder hierdie kweekhuiseffek sou
die gemiddele oppervlaktemperatuur -18 °C wees en sou lewe nie kon voortbestaan
nie.

Die troposfeer word voortdurend deur sonstraling opgewarm, wat lei tot
uitsetting van die lug. Lug met 'n laer digtheid styg op en word dan vervang
deur koeler lug met 'n hoër digtheid. Dit lei tot die sirkulasie van lug in die
atmosfeer, wat die weer en klimaat deur die herverdeling van hitte-energie
aandryf.

Deur die verdamping van oppervlakwater kan lug waterdamp bevat. As die lug warm
genoeg is om op te styg, daal die lugdruk, waardeur die lug versadig raak en
water kondenseer. Die klein waterdruppeltjies wat op hierdie manier ontstaan,
vorm saam 'n wolk. As daar genoeg waterkondensasie plaasvind, sal die druppels
voldoende aangroei om as reën terug te val naar die oppervlak. Die hoeveelheid
reën, of neerslag, verskil per plek: sommige gebiede kry 'n paar meter per jaar,
terwyl ander minder as een millimeter per jaar kry. Die gemiddelde neerslag in
'n gebied word bepaal deur die dominante windrigting, die topologiese eienskappe
en die temperatuurverskille.

Ondanks die plaaslike verskille kan die Aarde volgens breedtegraad onderverdeel
word in sones wat ongeveer dieselfde klimaat het. Van die ewenaar tot die pole
vind mens die warm, nat tropiese klimate, dan die warm, droë subtropiese
klimate, daarna die koeler, nat gematigde klimate, dan die droë, koeler
landklimate en as laaste die koue, droë poolklimate. Hoogte het ook 'n invloed
op die klimaat. Aangesien die atmosfeer dunner word hoe hoër mens bo seespieël
is, is gebiede wat hoër geleë is kouer. 'n Verdere indeling van klimate is die
klimaatklassifikasie van Wladimir Köppen, wat die klimate volgens temperatuur en
neerslag rangskik.

Bo die troposfeer word die atmosfeer meestal verdeel in die stratosfeer, die
mesosfeer en die termosfeer. Elkeen van hierdie lae het 'n ander
temperatuurverloop (die koers waarteen temperatuur m.b.t. hoogte verander).
Buite die termosfeer begin die eksosfeer, wat oorgaan in die magnetosfeer, waar
die sonwind deur die Aarde se magneetveld opgevang word. Die osoonlaag, wat die
aardoppervlak teen ultravioletstraling beskerm, is in die stratosfeer geleë. Die
Kármán-lyn, 'n denkbeeldige lyn wat 100 km bo die aardoppervlak lê, word gebruik
as grens tussen die atmosfeer en die ruimte en lê in die onderste deel van die
termosfeer.

As gevolg van hitte-energie kan sommige molekules in die buitenste dele van die
atmosfeer 'n snelheid bereik wat vinnig genoeg is om uit die Aarde se
swaartekrag te ontsnap. Dit beteken dat die atmosfeer stadig maar seker die
ruimte in "lek". Ligte molekules, soos waterstof en helium, bereik hierdie
ontsnappingssnelheid makliker en lek dus meer as ander gasse.

Dis deels as gevolg van die lek van waterstof dat die Aarde van 'n aanvanklik
reduserende stand tot die huidige oksiderende stand verander het. Fotosintese
het 'n bron van vrye suurstof verskaf, maar daar word geglo dat die verlies van
reduserende agente soos waterstof 'n noodsaaklike voorvereiste is vir die
wydverspreide ophoping van suurstof in die atmosfeer. Dit is dus moontlik dat
hierdie ontsnappingsvermoë van waterstof 'n invloed gehad het op die aard van
die lewe wat op die planeet ontwikkel het. In die huidige, suurstofryke
atmosfeer word die oorgrote meerderheid waterstof in water omgesit vóór dit uit
die atmosfeer kan ontsnap. Die grootste verlies van waterstof is nou afkomstig
van die afbreek van metaan in die boonste atmosfeer.

Die Aarde se magneetveld het (by benadering) die vorm van 'n magnetiese dipool,
met twee magnetiese pole wat ongeveer op dieselfde plek as die planeet se
geografiese pole lê. Volgens die dinamoteorie word die magneetveld opgewek deur
konveksiestroming in die gesmolte metaliese buitekern van die Aarde. Deur die
beweging van hierdie konduktiewe massas word elektriese strome opgewek, wat weer
op hul beurt die magneetveld veroorsaak. Konveksiestroming in die buitekern is
chaoties van aard en verander hul rigting met tye, waardeur die Aarde se
magneetveld omgekeer word. Hierdie omkerings vind elke paar miljoen jaar plaas;
die laaste omkering was ongeveer 700 000 jaar gelede.

Die magneetveld vorm die magnetosfeer, wat deeltjies uit die sonwind en kosmiese
straling afweer. Die buitekant van die magnetosfeer, die sogenaamde "boogskok",
is aan die kant van die Aarde wat na die Son gerig is, op 'n afstand van
ongeveer 12 keer die radius van die Aarde. Die botsing tussen die Aarde se
magnetiese veld en die sonwind vorm die Van Allen-gordels: 'n paar konsentriese
ringe om die Aarde waar gelaaide deeltjies voorkom. Wanneer hierdie plasma die
Aarde se atmosfeer by die magnetiese pole binnedring, veroorsaak dit poolligte.

Die Aarde draai in 'n ietwat eksentriese baan om die Son. Een so omwenteling ('n
sideriese jaar) duur ongeveer 365,25636 dae. Hierdie beweging om die Son beteken
dat die Son, vir 'n toeskouer op die Aarde, elke dag ongeveer 1° na die ooste
beweeg (ten opsigte van die sterre). As gevolg van hierdie beweging kom die Son
dan ook elke dag ongeveer 4 minute later op ten opsigte van die sterre. Die
tydsduur wat die Aarde nodig het om weer in dieselfde posisie te kom ten opsigte
van die Son is dus ongeveer 4 minute langer as 'n sideriese dag en word 'n
sinodiese dag genoem.

Die Aarde besit een natuurlike satelliet, die Maan. Die Maan se deursnit is
gelyk aan ongeveer 'n kwart van dié van die Aarde. Dit is die grootste maan in
die Sonnestelsel relatief tot sy planeet. Die natuurlike satelliete wat om ander
planete wentel word ook "mane" genoem, na die Aarde se maan. Die Maan is nes die
Aarde 'n aardse liggaam, m.a.w. dit is 'n rotsagtige hemelliggaam wat vernaamlik
uit silikate bestaan. In teenstelling tot die Aarde besit die Maan egter geen
atmosfeer nie.

Die Aarde en die Maan draai gedurende 27,32 sideriese dae om 'n gemeenskaplike
swaartepunt. Vanuit die Son gesien, duur die omwenteling van die Maan bietjie
langer: die periode tussen twee volle mane ('n sg. "sinodiese maand") duur 29,53
dae. Die vlak van Maan se wentelbaan het 'n helling van 5° teen opsigte van die
ekliptika. Sonder hierdie hoek sou daar elke twee weke 'n sons- of
maansverduistering wees.

Een van die gevolge van die aantrekkingskragte tussen die Aarde en die Maan, is
dat die Maan se wentelspoed stadigaan versnel. Johannes Kepler het reeds in die
17de eeu bewys dat wanneer 'n liggaam se wentelspoed versnel, die radius van sy
wentelbaan vergroot. Dit is ook die geval met die Aarde se natuurlike satelliet:
die Maan beweeg elke jaar ongeveer 38 mm van die Aarde af weg. Tegelykertyd word
die Aarde se omwentelingsperiode (m.a.w. een dag) elke jaar 23 mikrosekondes
(µs) langer. Maar waar die dae in die verre toekoms dus langer sal wees, was
hulle in die verlede juis korter. Sowat 410 miljoen jaar gelede, tydens die
Devoontydperk, was een dag 21,8 uur lank en was daar 400 dae in 'n jaar.

Die getywerking van die Maan stabiliseer die stand van die Aarde se skuins as.
Sommige geleerdes dink dat die aardas sonder hierdie stabiliserende werking van
die Maan aan chaotiese veranderinge blootgestel sou wees, waardeur die Aarde se
klimaat baie wisselvalliger en ekstreem sou wees. Indien die aardas in dieselfde
baan as die Aarde was, soos tans die geval is by Uranus, sou uiterse verskille
in seisoen tot strawwe weer lei: een pool sou direk na die Son wys tydens die
somer en direk in die teenoorgestelde rigting in die winter. Planetêre
wetenskaplikes wat hierdie effek bestudeer het glo dat komplekse lewensvorms in
so 'n geval waarskynlik onmoontlik sou wees.

Daar is 'n aantal teorieë wat die oorsprong van die Maan verduidelik, die een
wat die algemeenste aanvaar word is die "reuse-impak"-teorie, waarvolgens die
Maan gevorm het ná die Mars-grootte protoplaneet Theia met die Aarde gebots het.
Hierdie teorie verduidelik onder meer die Maan se relatiewe tekort aan yster en
vlugtige elemente, plus die feit dat sy samestelling byna identies is aan dié
van die aardkors.

Behalwe een natuurlike satelliet, besit die Aarde ook 'n aantal klein kwasi- of
skynsatelliete. Die grootse is Cruithne, 'n 3,3 km grote planetoïde wat in 1986
ontdek is. Verder is daar ook 'n aantal kleiner voorwerpe, soos 2002 AA29, 2003
YN107 en 2004 GU9, wat ook soortgelyke bane het.

Die Aarde voldoen aan 'n groot aantal vereistes waaraan enige planeet moet
voldoen om deur komplekse veelsellige wesens bewoon te kan word. Hierdie
vereistes is die teenwoordigheid van groot hoeveelhede lopende water, die
teenwoordigheid van komplekse organiese molekules en genoeg energie om
metabolisme in organismes moontlik te maak. 'n Groot aantal faktore sorg
daarvoor dat die omstandighede op Aarde gunstig is vir die ontstaan en
instandhouding van 'n komplekse biosfeer. Voorbeelde hiervan is die
eksentrisiteit van die Aarde se wentelbaan, sy skuins as, sy
omwentelingsnelheid, sy voordelige afstand van die Son, sy groot natuurlike
satelliet, die besonderse samestelling van sy atmosfeer, sy magneetveld en die
vulkaniese aktiwiteit wat op die Aarde plaasvind.

Daar word na al die lewensvorme op die planeet as 'n "biosfeer" verwys. Die
Aarde is (sover die mens se kennis strek) die enigste planeet wat 'n biosfeer
het en baie geleerdes dink dat planete met 'n biosfeer seldsaam is. Die Aarde se
biosfeer het ongeveer 3,5 miljard jaar gelede ontstaan en het sedertdien
aansienlik ontwikkel. Die biosfeer kan in "biome" verdeel word: gebiede op Aarde
wat dieselfde ekostelsel (met soortgelyke plante en diere) het. Aardse biome
(biome op land) volg dikwels dieselfde klimaatsones op die Aarde, wat deur
breedtegraad en hoogte bo seespieël bepaal word. Voorbeelde van aardse biome is
toendras, boreale naaldwoude, naaldwoude, gemende woudgebiede, medittereense
woudgebiede, grasvlaktes, woestyne en manglietgebiede. In die poolse biome, die
toendras en die woestyne kom daar relatief min lewe voor, terwyl die grootste
biodiversiteit per oppervlak rond die ewenaar gevind kan word. Aardse biome is
afhanklik van die bodem en van watertoevoer vir voedingstowwe. Daar is ook
water- of seebiome, byvoorbeeld koraalriwwe en seewierwoude.

Die Aarde bevat grondstowwe wat vir die mens van nut is en deur hom ontgin word.
Sommige grondstowwe is uitputbaar (m.a.w. daar is slegs 'n beperkte hoeveelheid
beskikbaar), soos fossielbrandstowwe. Groot voorrade fossielbrandstowwe, soos
steenkool, olie, gas en metaanys, word uit die aardkors verkry. Hierdie
hulpbronne word gebruik vir die opwekking van energie en by chemiese
produksieprosesse. Die aardkors bevat ook erts, wat gevorm word deur 'n
geologiese proses, aangedryf deur tektoniese aktiwiteit of erosie. Erts is 'n
gekonsentreerde bron van verskeie metale en ander nuttige elemente.

Groot gebiede word onderwerp aan uiterse weersomstandighede, soos siklone,
orkane en tornado's. Ander gebiede het weer te make met aardbewings, tsoenami's,
vulkaanuitbarstings, vloede, droogtes, grondverskuiwings en ander natuurrampe.

Daar bestaan wetenskaplike konsensus dat daar 'n verbinding tussen
aardverwarming en die grootskaalse verbranding van fossielbrandstowwe is. Tydens
dié proses word koolstofdioksied in die atmosfeer vrygestel, wat die
kweekhuiseffek versterk. 'n Warmer klimaat sal waarskynlik gepaard gaan met die
smelt van gletsers en yskappe, uiterse temperatuurskommelinge en die wêreldwye
styg van gemiddelde seevlakke.

In 2016 was daar wêreldwyd ongeveer 7,33 miljard mense; daar word verwag dat
hierdie getal in 2050 tot 9,2 miljard sal styg. Die grootste deel van hierdie
bevolkingsgroei sal in ontwikkelingslande plaasvind. Bevolkingsdigtheid wissel
van plek to plek, maar meer as die helfte van die wêreld se bevolking woon in
Asië. Daar word verwag dat in 2020 60% van die wêreldbevolking in stede sal
woon, in plaas van op die platteland.

Afgesien van 'n paar uitsonderings is die hele landoppervlak verdeel in state
(behalwe Antarktika). In 2016 was daar 193 internasionaal erkende onafhanklike
state. Daarnaas is daar 72 afhanklike en outonome gebiede en 'n paar betwiste
gebiede. In die geskiedenis van die Aarde was daar nog nooit 'n wêreldregering
gewees nie, alhoewel 'n aantal nasies sonder sukses na wêrelddominasie gestreef
het. Die Verenigde Nasies is 'n internasionale organisasie met die doel om
samewerking op die gebied van internasionale reg, veiligheid, menseregte,
ekonomiese ontwikkeling en kultuur te bevorder en gewapende konflik te voorkom.
In 2008 het 192 state hulle by die organisasie aangesluit.

Volgens beraming is slegs een agtste van die aardoppervlak geskik vir menslike
bewoning: ses agtstes word deur oseane bedek, terwyl die res van die land
woestyn of ander onbewoonbare gebied is. Die mees noordelike permanente
nedersetting is Alert, op die Kanadese eiland Ellesmere (82°28'N), terwyl die
mees suidelike die Suidpoolstasie Amundsen-Scott op Antarktika is (90°S).

In totaal was daar reeds 500 mense buite die aardatmosfeer gewees, waarvan 12 op
die Maan geloop het. Normaalgesproke is die enigste mense in die ruimte die
bemanningslede van die Internasionale Ruimtestasie. Die verste wat die mens al
van die Aarde was, was in 1970, toe die bemanning van Apollo 13 400 171 km van
die Aarde af was.

Die naam "Aarde" is afkomstig van die Oud-Nederlandse woord "Ertha", wat in
Middel-Nederlands "Erde" geword het en toe "Aarde" in Nederlands en Afrikaans.
Die standaard sterrekundige simbool vir die Aarde is 'n kruis binne-in 'n sirkel
(). Daar word ook na die simbool as die wiel- of sonkruis verwys en dit word oor
die algemeen as 'n voorstelling van die Aarde se vier windstreke gesien.

In sommige kulture word die Aarde gepersonifiseer as 'n god of moedergodin
("Moeder Aarde"). Voorbeelde hiervan is Tonantzin (letterlik "ons moeder") by
die Asteke, Pachamama by die Inkas, Bhumi Deva by die Hindoes, Gaia by die
Grieke en Romeine, Hou-T'u in Sjina en die godin Jord in Noorse mitologie. In
Griekse mitologie was die aardgodin die vrou van die hemelgod Uranos. In die
Egiptiese mitologie was die Aarde egter 'n manlike god, Geb, terwyl die hemel,
Noet, juis vroulik was.

Die meeste godsdienste het 'n skeppingsverhaal, waarin die Aarde op 'n
bonatuurlike manier deur 'n godheid geskape word. Sommige fundamentalistiese
gelowe hang 'n letterlike interpretasie van ou godsdienstige tekste aan en
verwerp die konvensionele wetenskaplike teorieë oor die Aarde en die ontstaan en
evolusie van die lewe.

In die Middeleeue was die konsep van 'n bolvormige Aarde bekend in die
Midde-Ooste, Europa en Indië. Die Anglo-Saksiese monnik Bede (672–735) en die
Italiaanse filosoof Thomas van Aquino (1225–1274) het beide geglo dat die Aarde
bolvormig was, terwyl ander, soos die 6de-eeuse ontdekkingsreisiger, Kosmas
Indikopleustes, geglo het dat die Aarde plat was. Dit was eers met die koms van
Ferdinand Magellaan, wie se ekspedisie in 1522 'n reis om die wêreld voltooi
het, dat die teorie van bolvormige Aarde as onomstootlik bewese beskou is.

Dit was oorspronklik ook nie bekend dat die Aarde om die Son wentel nie. Tot in
die Middeleeue was dit oor die algemeen aanvaar dat die Aarde die middelpunt van
die heelal was. Dit was eers na sterrekundige ontdekkings deur onder andere
Nicolaas Copernicus (1473–1543) en Galileo Galilei (1564–1642) wat dit duidelik
geword het dat die Aarde nie sentraal in die heelal staan nie, maar om die Son
draai.



https://af.wikipedia.org/wiki/Leeu

Die leeu (Panthera leo) (IFA: ♂: 'le:u 'le:ou 'liu ♀: le:'uən le:'vən /
le:uvəifi) is 'n soogdier van die familie Felidae en een van die vier "groot
katte" in die genus Panthera. Dit is die tweede grootste katspesie naas die
tier. Mannetjies kan maklik herken word aan hulle maanhare en weeg tussen 150 en
250 kg. Wyfies weeg tussen 120 en 150 kg. Leeus kom in die natuurlike omgewing
tans in Afrika, suid van die Sahara, en in Asië voor. In Asië word ’n kritieke
bedreigde oorblywende bevolking in die Gir-woud Nasionale Park gehou, waar hulle
reeds vroeër in Noord-Afrika en Suidwes-Asië uitgesterf het. Tot en met die laat
Pleistoseentydperk, omstreeks 12 000 jaar gelede, was die leeu die
wydverspreidste groot landsoogdier neffens die mens. Hulle was oor die meeste
van Afrika verspreid, regoor Eurasië, wat vanaf Wes-Europa tot Indië gestrek
het, sowel as in die Amerikas tussen Yukon en Peru.

In die natuur word leeus tussen 10 en 14 jaar oud, terwyl dié in gevangenskap
tot oor die 20 jaar oud kan word. In die natuur sal leeumannetjies selde ouer as
tien jaar word, omrede die beserings wat deur voortdurende gevegte onder hulle
opgedoen word grootliks hul lewensverwagting laat afneem. Leeus geniet 'n warm
klimaat en jag in groepe. Hulle is tipies woonagtig in die savanne en grasvelde,
hoewel hulle ook die bos en woud as tuiste kan aanneem. Wat ongewoon van leeus
is, in vergelyking met ander katsoorte, is dat hulle ’n sosiale spesie is. ’n
Trop leeus bestaan uit bloedverwante wyfies en nakomelinge en ’n klein aantal
volwasse leeumannetjies. Troppe leeuinne sal gewoonlik saam jag en groot
hoefdiere as prooi aanval. Leeus is roofdiere heel boaan die voedselketting,
maar sal by geleentheid ook aas. Ewenwel dit buite leeus se aard is om op mense
jag te maak, is daar die enkele gevalle wat wel opgeteken is.

Die leeu is ’n kwesbare spesie, omrede daar ’n moontlik onherroeplike
bevolkingsafname van tussen 30 en 50 persent die afgelope twee dekades slegs op
die Afrika-vasteland plaasgevind het. Die leeubevolking is onhoudbaar buite
aangewese reservate en nasionale parke. Hoewel die oorsaak van die afname nie
ten volle begryp kan word nie, speel habitatsverlies en botsings met die mens na
bewering tans die grootste rol. Leeus is sedert die antieke Romeinse tyd al in
dieretuine aangehou en bly vanaf die laat agtiende eeu van oraloor ’n groot
aantrekkingskrag. Dieretuine span oor die wêreld heen saam om teelprogramme daar
te stel met die oogmerk om die bedreigde Asiatiese subspesies van uitwissing te
red.

Die benaming “leeu”, soortgelyk met vele Germaanse en Romaanse tale, is afgelei
van die Latynse leo en die antieke Griekse λέων (leon). Die Hebreeuse לָבִיא
(lavi) kan ook verwant wees, sowel as die antieke Egiptiese rw. Dit was een van
die verskeie spesies wat oorspronklik, as Felis leo , deur Carl Linnaeus in sy
agtiende-eeuse werk, System Naturae omskryf is. Die genus-aspek van die
wetenskaplike benaming, Panthera leo, word dikwels toegeskryf aan Griekse
herkoms, pan- (alles) en ther (gedierte), wat as volksetimologie beskou kan
word. Hoewel die benaming se herkoms glo van die klassieke tale afkomstig is, is
daar ’n duidelike ooreenkoms met die Sanskritse pundarikam “tier”, wat op sy
beurt weer afkomstig is van pandarah “wit-gelerig”.

Die plaaslike name wat in Suider-Afrika gebruik word sluit in: bubesi of
ngonyama in Zoeloe, tau in Sotho, shumba in Shona en simba in Swahili.

In historiese tye het die leeu se habitat tot in die suidelike dele van Eurasië
gestrek, van Portugal tot Indië en die grootste deel van Afrika, buiten die
sentrale reënwoudgebiede en die Sahara-woestyn. Aan die begin van die
Christelike tydperk het hulle in Wes-Europa uitgesterf en teen 100 n.C. in
Griekeland. In die Kaukasus, hulle laaste Europese habitat, het leeus tot
ongeveer die 10de eeu oorleef. Tussen die laat 19de en vroeë 20ste eeu het hulle
ook uitgesterf in Noord-Afrika en die Midde-Ooste. Tans kom die meeste leeus
voor in Oos- en Suider-Afrika en hulle getalle is besig om drasties te daal.
Huidige beramings van die Afrika-leeu se getalle is tussen 16 000 en 30 000 in
die natuur, 'n daling van die beraamde 100 000 in die 1990's; toenemende kontak
met die mens word as die hoofrede vir hierdie afname beskou. Die oorblywende
bevolkings is geografies van mekaar geskei, wat tot inteling kan lei en, as
gevolg daarvan, 'n gebrek aan genetiese diversiteit.

Die Asiatiese leeu (Panthera leo persica), wat in historiese tye van Turkye tot
by Indië en van die Kaukasus tot by Jemen verspreid was, was teen die Middeleeue
in Palestina uitgeroei en na die ontwikkeling van maklik verkrygbare vuurwapens
in die 18de eeu in die grootste deel van die res van Asië. Die laaste leeu in
Iran is in 1942 geskiet. Die subspesie oorleef tans slegs in en om die Gir-woud
in Noordwes-Indië. Ongeveer 300 leeus kom voor in dié reservaat van 1 412 km² in
die staat Gujarat, wat die grootste deel van die woud beslaan. Hulle getalle is
op die oomblik stabiel.

Die leeu is ’n spesie wat onder die Panthera-genus ingedeel is en die naaste aan
die ander grootkatspesies verwant is: die tier, die jaguar en die luiperd.
Panthera leo het sy oorsprong sowat 800 000 tot 1 miljoen jaar gelede in Afrika
gehad, waarna hierdie spesie na die Holarktiese gebied versprei het. Dit het sy
eerste verskyning in Europa sowat 700 000 jaar gelede gemaak deur die subspesie
Panthera leo fossilis wat by Isernië te Italië aangeland het. Uit hierdie leeu
se lendene het die latere grotleeu (Panthera leo spelaea) voortgespruit, wat
ongeveer 300 000 jaar gelede te voorskyn gekom het. Gedurende die
Bo-Pleistoseentydperk het die leeu Noord- en Suid-Amerika bereik en tot die
Panthera leo atrox, oftewel die Amerikaanse leeu, ontwikkel. Leeus het in
Noord-Eurasië en Amerika teen die einde van die laaste ystydperk, omtrent 10 000
jaar gelede, uitgesterf; dit kon gevolg het net ná die massa-uitwissing van die
Pleistoseen se megadiere.

Volgens oorlewering is twaalf onlangse leeusubspesies erken, waarvan die
Berberleeu die grootste was. Die kenmerkende verskille wat hulle van mekaar
onderskei het, was die habitatligging, maanhaarvoorkoms, grootte en
verspreiding. Met dié dat hierdie eienskappe so ’n geringe betekenis dra en van
individu tot individu verskil, het die meeste van hierdie diere klaarblyklik nie
aan egte, onafhanklike subspesies behoort nie. Dikwels is sulke onjuiste
klassifiserings gemaak op grond van die leeus in dieretuine waarvan hul herkoms
onbekend is en “opvallende, maar abnormale” liggaamlike kenmerke gehad het. Tans
word slegs agt subspesies as eg beskou, hoewel een (die Kaapse leeu, vroeër as
Panthera leo melanochaita benoem) waarskynlik ongeldig is. Party taksonome reken
die Kaapse leeu (wat uitgesterf het), die Kalaharileeu en die Krugerwildtuinleeu
as onderskeie subspesies. Daar is egter nie genoeg getuienis wat hierdie
onderskeidingsteorie kan staaf nie; alle leeus behoort dus aan een enkele
spesie. Die Kaapse leeu het na bewering oor ’n groter maanhaar as dié van die
Transvaalse leeu beskik, terwyl die Kalaharileeu ’n ligter pelskleur het as die
Krugerwildtuinleeu. Diere wat aan soortgelyke spesies en subspesies behoort, kan
meer hare ontwikkel indien hul habitat binne ’n kouer streek geleë is of kan
ligter word sodra hulle binne ’n warmer en droë klimaat gevestig word. ’n Nuwe
subspesie kan dus nie geskep word gegrond op hierdie fisiese eienskappe nie.

Maar selfs die oorblywende sewe subspesies kan oorskat wees. Mitochondriese
afwykings onder Afrikaleeus is maar skraal, wat aan die hand doen dat alle leeus
suid van die Sahara aan ’n enkele subspesie behoort, wat moontlik in twee
hoofgroepe verdeel is: die een aan die weste van die Groot Skeurvallei en die
ander aan die ooste. Die leeus van Tsavo in Oos-Kenia is baie meer geneties aan
die leeus in die Transvaal (Suid-Afrika) verwant as dié in die
Aberdare-tuisgebied in Wes-Kenia.

Panthera leo maculatus, bekend as die Marozi of Gespikkelde leeu, word óf ’n
afsonderlike subspesie gesien óf as bloot ’n volwasse leeu wat die gespikkelde
patroon van sy welpiejare nie ontgroei het nie. Sou dit ’n spesie op sigself,
eerder as ’n paar afwykende gekleurde indiwidue, wees, het dit sedert 1931
uitgesterf. Dit is minder aanneemlik dat hierdie dier ’n natuurlike
leeu-luiperdkruising, oftewel leeuperd, kon gewees het.

Leeus is al met tiers geteel (wat meestal die Siberiese en Bengaalse subspesies
is) om kruisings genaamd liere of tierleeus voort te bring. Leeus is ook al met
luiperds gekruis om leeuperds te welp en met jaguars om jagleeus in die wêreld
te bring. Die marozi is na bewering ’n gespikkelde leeu of ’n leeuperd wat
natuurlik voorkom, terwyl die Kongolese gespikkelde leeu ’n ingewikkelde
jaguar-leeu-luiperd-kruising is, wat ’n jagleeuperd genoem word. Sulke kruisings
was vroeër jare algemeen in dieretuine geteel, maar dit word nou afgeraai weens
die beklemtoning op die bewaring van bestaande, egte diersoorte en subspesies.
Kruisings word steeds in private en openbare dieretuine in Sjina geteel.

Die lier is ’n kruising tussen ’n leeumannetjie en ’n tierwyfie. Met dié dat die
groei-inperkingsgeen van die tierwyfie afwesig is, word ’n groeiprikkelende geen
oorgedra deur die leeumannetjie, wat daartoe lei dat die liere baie groter as
iedere ouer word. Hul deel fisieke en gedragseienskappe van beide die moeder en
vader (byvoorbeeld spikkels en/of strepe op ’n geelbruin pels). Liermannetjies
is onvrugbaar, maar lierwyfies is wel dikwels vrugbaar. Die mannetjies het sowat
50 persent kans om maanhare te kweek; indien hulle wel een kweek, sal dit maar
slegs die helfte so groot en ruig soos ’n leeumannetjie s’n word. Liere is
tipies tussen 3,0 en 3,7 m lank en weeg tussen 360 en 450 kg. Die tierleeu, wat
minder algemeen voorkom, is ’n kruising tussen ’n tiermannetjie en ’n leeuwyfie.

Die leeu het die langste skouerhoogte uit al die katsoorte en is ook die tweede
swaarste katspesie naas die tier. Toegerus met kragtige bene, ’n sterk kakebeen
en 8cm-lange slagtande, kan ’n leeu groot prooidiere plattrek. Die skedel van
die leeu is baie soortgelyk aan dié van die tier s’n, hoewel die voorste
gedeelte meer afgeplat is en die agterkop van die skedel effens korter is. Die
leeu se kopbeen het groter neusopeninge as die tier s’n. Omrede die skedel onder
die indiwidue van beide die leeu en tiere baie afwisselend is, kan slegs die
onderkaak gewoonlik as ’n betroubare spesieaanduider gebruik word. Die leeu se
pelskleur wissel van ’n ligte dofgeel tot ’n gelerige, rooierige of donkerige
okerbruinkleur. Die onderlyf is gewoonlik ligter en die stertkwas is swart.
Leeuwelpies word met bruin rosette (spikkels) oor hul lyfies gebore, amper soos
dié van ’n luiperd. Hoewel dit wegflets soos leeus was bereik , kan dowwe
spikkels steeds by die onderlyf en bene opgemerk word, veral by leeuinne.

Die leeu is die enigste katfamilielid wat geslagsdimorfie opsigtelik openbaar;
met ander woorde, die mannetjie en wyfie se voorkoms lyk verskillend van mekaar.
Elke geslag is ook aangepas om sy eie rol binne die trop te speel. Die
leeuwyfie, wat die jagter is, het nie die mannetjie se dik, swaar en
verhinderende maanhare nie. Dit bemoeilik die mannetjie se taak om gekamoefleerd
sy prooi te bekruip en veroorsaak oorverhitting sodra die prooidier agternagesit
word. Die kleur van die leeumannetjie se maanhare wissel tussen blond en swart,
wat gewoonlik verdonker soos die leeu verouder.

Volwasse leeus se massas wissel tussen 150 – 250 kg vir mannetjies en 120 –
182 kg vir wyfies. Nowell en Jackson berig dat die gemiddelde massa vir
mannetjies 181 kg is en vir die wyfies 126 kg. ’n Mannetjie wat naby Berg Kenia
geskiet is, het 272 kg geweeg. Leeus se groottes wissel, afhangende van hul
omgewing en gebied, wat ’n wye verspreiding van opgetekende massas teweegbring.
Leeus in Suider-Afrika is byvoorbeeld geneig om oor die algemeen 5 persent
swaarder as dié in Oos-Afrika te weeg.

Die liggaamslengte is tussen 170 – 250 cm by leeumannetjies en tussen 140 –
175 cm by leeuwyfies; skouerhoogte is ongeveer 123 cm by ’n mannetjie en 107 cm
in die geval van ’n wyfie. Die stert is 90 –105 cm lank by mannetjies en
70-100 cm by wyfies. Die langste leeu wat opgeteken is was ’n
swartmaanhaarmannetjie wat naby Mucsso, Suid-Angola in Oktober 1973 geskiet is;
die swaarste leeu in die natuur was ’n mensvreter wat in 1936 buitekant
Hectorspruit in Oos-Transvaal platgetrek is en 313 kg geweeg het. Leeus in
gevangenskap is geneig om groter te wees as leeus wat in die natuur voorkom –
die swaarste aangetekende leeu is ’n mannetjie, Simba, van die Colchester
Dieretuin in Engeland wat 375 kg in 1979 geweeg het.

Wat mees beduidende kenmerk wat deur albei geslagte gedeel word, is dat die
stert met ’n harige kwas eindig. By party leeus verberg die kwas die harde
“ruggraat” of “werwelkolomuitloper”, wat omtrent 5 mm lank is en bestaan uit die
eindelike segmente van die stertbeen wat vasgegroei is. Die leeu is die enigste
katsoort wat ’n kwasstert het; die doel daarvan is onbekend. Dit is afwesig by
geboorte en begin teen 5½ maande ontwikkel. Teen 7 maande is dit geredelik
herkenbaar.

Die maanhare van die volwasse leeumannetjie, wat uniek aan hierdie katsoort is,
is een van die belangrikste onderskeibare kenmerke van hierdie spesie. Dit laat
die leeu groter lyk, wat by uitstek as ’n intimiderende afskrikmiddel dien, wat
veral goed te pas kom gedurende konfrontasies met ander leeus en met dié
dierspesies se aartsmededinger in Afrika, die gevlekte hiëna. Die voorkoms,
afwesigheid, kleur en grootte van die maanhare word gekoppel aan genetiese
oordrag, geslagsrypheid, klimaat en voortbrenging van testosteroon; hoe
donkerder en ruier die maanhare, hoe gesonder is die leeu. Wat teelkeuse betref,
sal wyfies die mannetjies met die dikste en donkerste maanhare uitkies.
Navorsing in Tanzanië bewys dat die lengte van die maanhare die oorwinning van
gevegte onder mannetjies uitstraal. Hoewel die donkerkleurige maanhaar ’n langer
voortplantingslewe kan hê en oorlewing van sy nakomelinge kan verseker, lei
hulle dikwels die meeste gedurende die warmste maande van die jaar. By troppe
waar daar ’n koalisie van twee of drie mannetjies is, is dit moontlik dat die
leeuwyfies die mannetjies met die swaarste maanhare vir paring sal uitlok.

Wetenskaplikes het eens aangevoer dat die onderskeiding tussen subspesies gemaak
kan word op grond van die liggaamsbou en fisieke eienskappe. Dit is vroeër
gebruik om subspesies soos die Berberleeu en die Kaapse leeu te identifiseer.
Navorsing het egter bewys dat omgewingsfaktore die kleurskakering en grootte van
’n leeu se maanhare beïnvloed, soos die omringende temperatuur. Die kouer
omringende temperature in Europese en Noord-Amerikaanse dieretuine, byvoorbeeld,
kan swaarder maanhare tot gevolg hê. Dus is die maanhare van ’n leeu nie ’n
geskikte kenmerk om subspesies mee te identifiseer nie. Die mannetjie van die
Asiatiese subspesies kan egter aan hul yler maanhare as dié van die gemiddelde
Afrikaleeus uitgeken word.

Maanhaarlose leeumannetjies is al in Senegal en Tsavo Oos-Nasionale Park in
Kenia aangemerk en die oorspronklike wit leeumannetjie van Timbavati was ook
sonder maanhare. Testosteroon word gekoppel aan maanhaargroei – daarom sal ’n
gekastreerde leeu dikwels weinig, indien enige, maanhare hê, omrede die
verwydering van die teelkliere testosteroonvervaardiging verhinder. Die
afwesigheid van maanhare kan ook soms onder ingeteelde leeubevolkings bemerk
word; inteling lei tot powere vrugbaarheid.

Grotrotstekeninge van die uitgestorwe Europese Grotleeus toon duidelik diere wat
geen of slegs ’n titseltjie maanhare het, wat daarop sinspeel dat hierdie leeus
nie maanhare gehad het nie.

Dit witleeu is nie ’n onderskeie subspesie nie, maar ’n buitengewone vorm met ’n
genetiese afwyking, leukisme, wat ’n witter pelskleur, soos dié van die wittier,
tot gevolg het. Hierdie toestand is soortgelyk aan melanisme, wat swartluiperds
tot gevolg het. Witleeus is nie albino’s nie, want die pigment van hul oë en vel
is normaal. Die wit Transvaalse leeu (Panthera leo krugeri) indiwidue word so
nou en dan in en rondom die Krugerwildtuin en die aangrensende Timbavati Private
Natuurreservaat aan die oostelike Suid-Afrika teëgekom, maar kom meer dikwels in
gevangenskap voor waar telers selektief te werk gaan. Die ongewone roomkleur van
hul pelse is van die resessiewe geen afkomstig. Na bewering word hulle binne
Suid-Afrikaanse kampe vir geblikte trofeejag geteel.

Die bevestiging dat witleeus daadwerklik bestaan het, het eers in die laat 20ste
eeu aan die lig gekom. Eeue tevore is die witleeu bloot as ’n legende afgemaak
wat in Suid-Afrika in omloop was; die wit pels het glo die goedheid van alle
wesens voorgestel. Waarnemings is die eerste keer gedurende die vroeë 1900's
aangemeld en het sonderling vir bykans vyftig jaar voortgeduur, totdat daar in
1975 op ’n werpsel witleeus in die Timbavati Natuurreservaat afgekom is.

Leeus rus meestal en is vir omtrent 20 uur per dag onaktief. Hulle kan ter
eniger tyd aktief wees, maar hul bedrywighede bereik ’n hoogtepunt teen
skemeraand, wat gepaardgaan met sosialisering, reiniging en ontlasting.
Afwisselende kort-kort uitbarstings van bedrywighede geskied regdeur die
nagtelike ure tot met dagbreek, wanneer daar die meeste gejag word. Twee ure
word gemiddeld per dag gestap en 50 minute word daagliks vir eet opsy gesit.

Leeus is roofdiere wat in twee soorte sosiale organisasie kan voorkom. Party is
“residente”, wat in groepe saamleef wat as “troppe” bekend staan. Die trop
bestaan gewoonlik uit vyf of ses bloedverwante wyfies, hul welpies (van beide
geslagte) en een of twee mannetjies (wat ’n koalisie genoem word indien daar
meer as een is) wat met die volwasse wyfies paar. Buitengewone groot troppe wat
uit meer as 30 indiwidue bestaan het, is al waargeneem. Die aantal volwasse
mannetjies binne ’n koalisie is gewoonlik twee, maak kan met verloop van tyd tot
vier toeneem en dan weer afneem. Manlik leeuwelpies moet die moedertrop verlaat
sodra hulle volwassenheid bereik.

Die twee soort organisasie dra die benaming nomade, wat (as enkellopende of as
pare) van plek tot plek rondbeweeg en wie se tuisgebied oor ’n wye gebied strek.
Pare word dikwels onder die mannetjies gevorm wat van die geboortetrop verstoot
is. Let op dat ’n leeu tussen lewenswyses kan wissel: nomades kan bewoners raak
en omgekeerd. Leeumannetjies moet hierdie lewenswyse een of ander tyd handhaaf
en party sal nie in staat wees om by ’n nuwe trop aan te sluit nie. ’n Wyfie wat
nomadies geword het, sal sukkel om by ’n nuwe trop aan te sluit, omrede die
wyfies in ’n trop almal nou aan mekaar verwant is en die meeste buitestaanders
van hul familiegroep sal verwerp.

Die gebied wat deur ’n trop bewoon word, word ’n tropgebied genoem, terwyl ’n
nomadiese indiwidu s’n ’n tuisgebied is. Die mannetjies van ’n trop bly op die
buitewyke om hul grondgebied te patrolleer. Waarom ’n gemeenskapsin – wat by die
leeu as katsoort die duidelikste kenbaar is – by leeuwyfies ontwikkel het, is ’n
onderwerp wat beredeneerbaar is. Die toename in jagsukses dien as die
vanselfsprekende verklaring, maar onder die vergrootglas lyk hierdie standpunt
minder seker; jag met samewerking bring meer geslaagde jagtogte, maar veroorsaak
ook dat die troplede wat nie saamjag nie minder voedsel inkry, soos diegene wat
welpies moet versorg en oor lang tydperke alleen agtergelaat word. Die troplede
is geneig om telkens dieselfde rol by jagtogte te vervul. Dit welstand van die
jagters is die nommer een prioriteit om die trop te laat oorleef, daarom geniet
hulle die voorreg om eerste die prooi te eet op die plek waar dit neergetrek is.
Ander voordele sluit in: familieseleksie (dit is beter om voedsel met ’n
bloedverwante leeu te deel as met ’n vreemdeling), die beskerming van die
welpies, verdediging en voortbestaan van die grondgebied en die indiwiduele
versekering teen beserings en hongerte.

Leeuwyfies doen die meeste jagwerk van hul trop, omrede hulle kleiner, vinniger
en ratser as die mannetjies is en nie vertraag word deur swaar en opsigtige
maanhare wat oorverhitting gedurende inspanning veroorsaak nie. Hulle span as ’n
groep saam om ’n prooi te bekruip en geslaagd plat te trek. As die mannetjie
naby die jagtog is, is hy geneig om die vangs te oorheers sodra die wyfies in
hul doel geslaag het. Daar is ’n groter waarskynlikheid dat die leeumannetjie sy
kos met die welpies sal deel as met die leeuwyfies, maar sal selde sy prooi deel
wat hy self gevang het. Kleiner prooidiere word op die plek geëet waar dit
gevang is en word slegs onder die jagters verdeel; by groter prooi word dit na
die tropgebied gesleep waar die ander ook in die vreugde kan deel. Daar is dus
’n groter verdeling by groter prooi betrokke, hoewel die troplede dikwels
aggressief teenoor mekaar optree soos elkeen probeer om soveel kos moontlik te
verorber.

Beide die mannetjies en wyfies verdedig die trop teen indringers. Party
indiwidue lei steekhoudend die verdediging teen binnedringers, terwyl die res op
die agtergrond bly. Leeus is geneig om sekere rolle in die trop aan te neem. Dié
wat op die agtergrond bly, lewer weer ander waardevolle diens aan die groep. ’n
Ander veronderstelling is dat daar ’n sekere beloning met ’n leier wat die
indringers afweer vereenselwig word en dat die rang van die leeuwyfies in die
trop deur hierdie reaksies daarop weerspieël word. Die mannetjie of mannetjies
wat met die trop vereenselwig word moet hul verhouding met die trop teen die
buitestaandermannetjies beskerm wat probeer om hul verhouding met die trop oor
te neem. Die wyfies vorm ’n standvastige maatskaplike eenheid en duld nie
indringerwyfies nie; slegs by geboortes en afsterwing sal veranderinge in die
lidmaatskap plaasvind, hoewel party wyfies die trop verlaat en nomadies begin
rondswerf. Jeugdige mannetjies word egter verplig om die trop te verlaat sodra
volwassenheid op ’n twee- of driejarige ouderdom bereik is.

Leeus is kragtige diere wat in gekoördineerde groepe te werk gaan en hul prooi
bekruip. Hul uithouvermoë skiet egter te kort; ’n leeuwyfie se hart beslaan
slegs ongeveer 0,57% van haar liggaamsmassa (’n mannetjie s’n is sowat 0,45% van
sy liggaamsmassa) in vergeleke met ’n hiëna se hart wat om en by 1% van sy
liggaamsmassa uitmaak. Om hierdie rede kan hulle slegs oor kort afstande storm
en moet eers naby hul prooi beweeg voor die aanval kan begin. Hul benut
verswakte sigfaktore; die meeste aanvalle vind naby ’n soort potensiële
wegkruipplek (soos lang gras) of saans plaas. Leeus bekruip hul prooi tot op ’n
afstand van min of meer 30  meter. Leeuwyfies sal kenmerkend saam ’n trop wild
uit verskillende windrigtings omsingel en daarmee hul kanse op sukses verbeter.
Sodra die prooidiere onraad vermoed, spat hulle uitmekaar, met een of meer wat
in die rigting van die versteekte troplede hardloop. Die aanval is kort en
kragtig; hulle probeer die dier deur ’n stormloop en ’n sprong, wat die
hardlopende dier se balans versteur, te vang. Prooidiere vrek meestal van
verwurging, wat bloedtoevoerbelemmering by die harsings tot gevolg het,
versmoring (wat die suurstoftoevoer afsny), of bloedverlies. Die prooi kan oor
versmoor word deur die dier se muil en neusopeninge toe te druk. Klein
prooidiere word eenvoudig met die voorpoot platgeklap. Groot prooidiere wat
gevang word sluit wildebeeste, rooibokke, sebras, buffels en vlakvarke op die
Afrika-vasteland in, terwyl die bloubul (nilghai), bosvark en enkele bokspesies
in Indië op die leeu se prooilys voorkom. Beskikbaarheid van ander spesies speel
ook ’n rol. Dit sluit hoefdiere in wat tussen 50 en 300 kg is, soos die koedoe,
hartebees, gemsbok en eland. Soms sal hulle ook kleiner soorte, soos die
springbok en Thomson se gasel, plattrek.

Uitgebreide navorsing toon dat leeus normaalweg soogdiere eet waarvan die massa
tussen 190 – 550 kg is. In Afrika is die wildebees die voorkeurprooi (wat amper
die helfte van al die leeuvangste van die Serengeti uitmaak), opgevolg deur die
sebra. Die meeste volgroeide seekoeie, renosters, olifante en kleiner gaselle,
rooibokke en ander ratse wildsboksoorte word gewoonlik uitgesluit. Kameelperde
en buffels word soms in sekere gebiede aangedurf. In die Nasionale
Krugerwildtuin, byvoorbeeld, word kameelperde gereeld gejag. In die Manyarapark
maak buffels tot 62% van die leeu se dieet uit, vanweë die hoë digtheid van
buffels binne die gebied. Partykeer sal seekoeie voorgekeer word, maar
volgroeide renosters word meestal vermy. Indien hulle beskikbaar is, sal
vlakvarke ook dikwels gevang word, selfs al is hulle ligter as 190 kg. In ander
gebiede sal hierdie groot katte diere jag wat nie gewoonlik met hul verbind word
nie. By die Savutirivier berig gidse dat die leeus deur honger gedwing was om
olifantkalwers te vang, wat opgevolg is deur halfvolwassenes en soms snags ook
volgroeide olifante, wanneer hul sig swak is. Leeus vreet ook lewende hawe; in
Indië maak beeste ’n aansienlike deel van hul dieet uit. Leeus maak selde
roofdiere soos luiperds, jagluiperds, hiënas en wildehonde dood om te vreet –
hulle word eerder as mededingers uitgeskakel.

Sou kos skaars raak, sal hul aas vreet van diere wat aan natuurlike oorsake
(soos siektes) gevrek het of deur ander roofdiere se prooi af te neem. Hul sal
gereeld op die uitkyk wees na aasvoëls wat dwarrelend in die lug sweef, wat ’n
teken is dat êrens daar naby ’n dier is wat dood lê of in die moeilikheid
verkeer. ’n Leeu kan tot 30 kg op ’n slag vreet. Sou hy nie daartoe in staat
wees om die hele vangs te verorber nie, rus hy eers vir ’n paar ure voordat die
vretery voortgesit word. Op ’n warm dag kan die trop in die koelte dut, terwyl
een of twee mannetjies wag staan. ’n Gesonde volgroeide leeuwyfie benodig
ongeveer 5 kg en ’n mannetjie 7 kg vleis per dag.

Omdat leeuinne op die oop grasvlaktes jag, wat maklik hul teenwoordigheid
verraai, verseker gesamentlike jag die kanse op ’n suksesvolle jagtog, wat veral
die geval is by groter diersoorte. Spanwerk stel hul ook in staat om hul prooi
te verweer teen ander groter roofdiere, soos hiënas, wat kilometers ver deur
aasvoëls aangelok word. Leeuwyfies doen die meeste vangwerk; by groter prooi,
soos kameelperde en buffels, sal die swaarder en sterker mannetjies die leidende
rol oorneem. Tydens jagtogte het elke leeuwyfie haar eie spesiale plekkie in die
groep, hetsy deur die prooi op die flank te bekruip en dan aan te val of om in
die middel stadiger te beweeg en die prooi te vang wat van die ander wyfies
probeer wegvlug. Jong leeus vertoon die eerste bekruipgedrag op ’n ouderdom van
3 maande, maar sal eers in jagtogte mag deelneem wanneer hulle amper ’n jaar oud
is. Eers op omtrent tweejarige ouderdom sal hulle goed kan jag.

Leeus en gevlekte hiënas deel dieselfde nis en tree dus as mededingers teenoor
mekaar op. Die prooidiere wat hulle jag stem 58,6% ooreen. Leeus sal kenmerkend
hiënas ignoreer, tensy hul op jag is of deur die hiënas lastig geval word,
terwyl laasgenoemde geneig is om openlik op die teenwoordigheid van leeus te
reageer, of daar nou voedsel betrokke is, al dan nie. Leeus neem ook dikwels
prooi van hiënas af; by die Ngorongorokrater is dit niks vreemds dat leeus op
die prooi van hiënas teer nie. Dit veroorsaak weer dat hiënas net meer moet jag.
Leeus sal vinnig die geluide van hiënas wat vreet probeer naspoor, soos Dr. Hans
Kruuk bevind het deur telkemale ’n bandopname terug te speel. Sou ’n hiëna van
sy prooi verjaag word, sal hy óf padgee óf 30 – 100 m verder weg geduldig gaan
sit en wag tot hul klaar gevreet het. Soms is hiënas waaghalsig genoeg om sommer
saam met die leeus te eet, wat partykeer die leeus laat padgee. Dié twee spesies
kan aggressief teenoor mekaar te staan kom, selfs al is daar geen kos ter sake
nie. Leeus sal soms sonder rede op hiënas afpyl en aan stukke skeur: ’n Leeu is
verfilm wat twee matriarge op verskillende geleenthede doodgemaak het sonder om
hulle te eet. 71% van hiënasterftes in die Etosha kan toegeskryf word aan
leeupredasie.

Leeus is geneig om die kleiner katsoorte, soos luiperds en jagluiperds, te
oordonder, hul prooi af te neem en hul kleintjies om te lewe te bring indien
hulle die kans sou kry. Die jagluiperd het ’n 50% kans om sy prooi aan leeus of
roofdiere af te staan. Leeus is die grootste slagters onder jagluiperdwelpies –
tot 90% van die welpies sterf binne die eerste paar weke weens roofdieraanvalle.
Jagluiperds vermy mededinging deur op verskillende tye van die dag te jag en
versteek hul welpe onder digte struike. Luiperds maak ook so, maar kan langer
met kleiner prooidiere oorleef as leeus of jagluiperds. Anders as jagluiperds
kan luiperds ook boom klim en hul welpies en die karkasse sodoende teen leeus
beskerm. Hoe dit ook al sy, soms slaag leeuwyfies daarin om ’n boom te klim en
die karkas af te haal. Leeus is ook dominant oor wildehonde, nie alleen deur hul
kos af te neem nie, maar ook deurdat die kleintjies en (selde) die volgroeide
wildehonde ten prooi geval word. Wildehondbevolkingsdigthede is laag in gebiede
waar leeus volop voorkom.

Die krokodil is die enigste roofdier wat in dieselfde gebied voorkom wat op eie
houtjie ’n leeu kan bedreig. Afhangende van die grootte van die krokodil of leeu
kan albei hul vangste of aas deur die ander party afgeransel word. Dit is bekend
dat leeus krokodille doodmaak wat die land sou betree, maar die teenoorgestelde
is ook waar van leeus wat die rivier inloop, soos die leeukloue getuig wat elke
nou en dan in krokodille se mae gevind is.

Jong leeuwyfies raak normaalweg op drie jaar geslagsryp en sal so teen
vierjarige ouderdom aan haar eerste werpsel die lewe skenk. Leeus se
vrugbaarheid is nie seisoengebonde nie en die wyfies is poliëstrus. Soos die
ander katsoorte is die leeumannetjies se penis bedek met stekeltjies wat
terugwaarts wys. Sodra die fallus onttrek word, skraap dit die vaginale wande
wat ovulasie kan prikkel. ’n Bronstige tropwyfie kan met meer as een mannetjie
paar. Gedurende paring, wat enkele dae kan duur, vind vier-en-twintig kopulasies
per dag plaas en die parende leeus sal waarskynlik etes oorslaan. Leeus plant
goed in gevangenskap voort.

Die gemiddelde draagtyd duur ongeveer 110 dae. Die wyfie skenk geboorte aan haar
werpsel, wat wissel van een tot vier, binne ’n versteekte lêplek (wat miskien ’n
ruigte, rietbedding, grot of enige plek kan wees wat skuiling kan bied) wat
gewoonlik van die trop verwyderd is. Sy sal dikwels self moet gaan jag terwyl
die worp nog hulpeloos is, maar probeer om betreklik naby die beskutting te bly
waar die kleintjies skuil. Die welpies word blind gebore en hul ogies gaan eers
na ’n week oop. By geboorte weeg hulle 1,2 kg–2,1 kg. ’n Dag of twee na hul
geboorte begin hulle rondkruip en ná drie weke begin hul te loop. Deur hul aan
die agternek rond te dra, verskuif die leeuwyfie etlike kere per maand haar
kleintjies na ’n nuwe tuiste om te voorkom dat die reuk van die kleintjies by
een lêplek opbou en gevaarlike roofdiere sal lok wat die welpies kwaad sal
aandoen.

Die wyfie sluit met haar welpe eers by die trop aan wanneer die leeuwelpe tussen
ses tot agt weke oud is. Soms sal die heraansluiting by die trop bespoedig word,
veral as ander wyfies ook gedurende dieselfde tyd gewelp het. So sal leeuwyfies
byvoorbeeld probeer om hul voortplantingsiklusse te laat saamval om te help om
mekaar se welpies groot te maak. Sodra die aanvanklike isolasiestadium verby is,
laat die lakterende wyfies welpe van enige ander werpsel van die trop toe om
sonder enige diskriminasie aan hulle te soog. Behalwe die beter beskerming wat
hieruit voortspruit, bied die sinkronisering van geboortes ook die voordeel dat
die welpies op die ou end dieselfde grootte is en ’n gelyke kans op oorlewing
gegun word. Sou ’n leeuwyfie ’n paar maande later eers haar werpsel in die
wêreld bring, sal die jonger en baie kleiner welpies deur die groter en oueres
tydens etenstyd gedomineer word. As gevolg hiervan is ’n hongerdood baie
algemener onder die jonger welpies.

Hulle word ook deur roofdiere, soos jakkalse, hiënas, luiperds, breëkoparende en
slange gevang. Selfs buffels sal, indien hulle die reuk van die leeuwelpies
bemerk, die ruigte of lêplek bestorm, die wyfies verjaag en hul beste poging
aanwend om die kleintjies dood te trap. Waar een of meer nuwe mannetjie(s) die
ou dominante mannetjie uit ’n trop verdryf, sal die oorwinnaar(s) dikwels die
bestaande jong welpies doodmaak, moontlik omrede die wyfies nie vrugbaar kan
raak voor hul kleintjies volwasse is of sterf nie. Alles in ag genome sterf 80%
van die welpies voor tweejarige ouderdom.

Wanneer die kleintjies by die trop ingelyf word, is hulle maar aanvanklik sku as
hulle deur die ander volwasse leeus gekonfronteer word. Sodra hulle eers by die
troplewe aangepas het, sal hulle onder mekaar of met die volwasse leeus probeer
speel. Leeuwyfies wat self welpies het is meer geduldig met die ander leeuwyfies
s’n as dié wat nie het nie. Daar is geen vaste reël hoe leeumannetjies teenoor
die welpies sal optree nie; die een mannetjie sal hulle ewe gelate met sy stert
of maanhare laat voortspeel, terwyl ’n ander sal grom en hul wegklap.

Die leeuwelpe word na die verloop van ses tot sewe maande gespeen.
Leeumannetjies raak op ongeveer driejarige ouderdom selfstandig en kan op vier-
tot vyfjarige ouderdom die volgroeide mannetjie van ’n ander trop se leierskap
ontsetel. Die mannetjies se gesondheid sal op die ouderdom tussen 10 en 15 jaar
begin agteruitgaan, indien hulle nie vroeër dalk reeds ernstig beseer was deur
hul trop te verdedig nie (as ’n leeumannetjie eers uit ’n trop deur sy
teenstanders onttroon is, sal hy selde ’n ander trop kan oorneem). Die tydperk
om hul eie nakomelinge te verwek en groot te maak is dus beperk. As ’n
leeumannetjie dus onmiddellik begin voortplant sodra hy ’n trop oorgevat het, is
die kanse groter dat daar meer van sy welpe volwassenheid sal bereik voordat hy
self die aftog moet blaas. ’n Leeuwyfie sal onverskrokke haar welpies van ’n
oorweldigende en verdringende mannetjie probeer beskerm, maar dit slaag selde.
Gewoonlik maak hy al die welpies dood wat jonger as twee jaar oud is. Een
leeuwyfie is swakker en ligter as ’n mannetjie gebou, maar ’n groter kans op
sukses word gewaarborg as drie of vier tropmoeders kragte teen een mannetjie
saamspan.

Dit is nie alleen mannetjies wat verdryf is wat nomadies word nie. Hoewel die
meeste leeuwyfies binne hul geboortetrop sal bly solank die tropgrootte dit kan
volhou, sal ’n nuwe geslag welpies gedwing word om hul eie tuisgebied te gaan
soek. As ’n nuwe leeumannetjie die baasskap van ’n trop oorneem kan beide die
halfvolwasse leeumannetjies en –wyfies uitgewerp word. ’n Nomadiese wyfie voer
’n bitter moeilike bestaan. Sonder enige beskerming en ondersteuning van ander
troplede sal sy selde daarin slaag om haar welpies groot te maak. Een
wetenskaplike studie berig dat beide leeumannetjies en –wyfies soms homoseksueel
kan optree.

Behalwe die mens en ander leeus het volwasse leeus nie vyande wat hulle
gewelddadig aanval nie. Ernstige beserings word toegedien tussen troplede van
verskillende groepe wat om tuisgebiedgrense meeding, of tussen troplede oor kos.
Manke leeus en leeuwelpies kan deur hiënas of luiperds oorval word of deur
buffels of olifante vertrap word. Agtelosige leeus kan tydens jagtogte vermink
word.

Die meeste leeus se ore, nek en liesstreek is vergewe van verskeie
bosluissoorte. Volgroeide lintwurms van die Taenia-genus is in die ingewande van
leeus gevind wat deur die vreet van larwebesmette wildsvleis oorgedra is. Leeus
by die Ngorongoro-krater is in 1962 deur die uitbreek van stalvlieg (Stomoxys
calcitrans) geraak; hierdeur is leeus met bloederige oop letsels oortrek en het
later uitgeteer. Leeus het tevergeefs probeer om die vlieë te ontwyk deur in
bome te klim of in hiënagate weg te kruip. Menige het gevrek of weggetrek, wat
die bevolking van sewentig tot vyftien indiwidue laat afneem het. ’n Onlangse
uitbreking in 2001 het ses leeus laat vrek. Leeus, veral dié in gevangenskap, is
kwesbaar vir hondesiekte (Engels: Canine Distemper Virus (CDV)), katagtige
immuniteitsgebrekvirus/kat-vigs (Engels: Feline Immunodeficiency Virus (FIV)) en
peritonitis. Hondesiekte is deur honde en ander roofdiere versprei – in 1994 het
hierdie uitbreking in die Serengeti Nasionale Park veroorsaak dat vele leeus
senuweesiektes, soos epileptiese aanvalle, ontwikkel het. Tydens hierdie
uitbreking het ’n aantal leeus ook van longontsteking en harsingontsteking
omgekom. Kat-vigs (wat soortgelyk aan M.I.V. is, maar nie daarvoor bekend is dat
dit leeus affekteer nie) se uitwerking op huiskatte is kommerwekkend genoeg dat
die Species Survival Plan genoop was om stelselmatige toetse op leeus in
gevangenskap aan te beveel. Dit kom in hoë tot endemiese frekwensies by talle
wilde leeubevolkings voor, maar is meestal onder Asiatiese en Namibiese leeus
afwesig.

Wanneer leeus rus of ontspanne verkeer vind sosialisering deur hoogs ontwikkelde
uitdrukkingbewegings en gedrag plaas. Die mees algemene vreedsame en tasbare
gebaar is om koppe teen mekaar te skuur en om mekaar te lek, wat vergelyk kan
word met die wyse hoe aapsoorte mekaar versorg. Om mekaar se koppe teen mekaar
te skuur (deur die voorkop, gesig en nek teen die ander leeu s’n te vly) kan as
’n soort “groet” dien, soos dit dikwels opgemerk word ná ’n dier lank van die
ander weg was, of ná ’n geveg of konfrontasie. Leeumannetjies is geneig om ander
mannetjies te benader, terwyl die welpies en wyfies teen ander leeuwyfies skuur.
Die lek gaan dikwels gepaard met die wederkerige kopskuur en dit wil voorkom of
die ontvangers plesier hieruit put. Die kop en nek is die liggaamsdele wat die
meeste gelek word, wat moontlik om die nut daarvan ontstaan het, aangesien ’n
leeu hierdie plekke nie self kan bykom nie. Leeus het ’n stel gesigsuitdrukkings
en liggaamshoudings wat as liggaamstaal/visuele gebare dien. Hul verskeidenheid
geluide is ook groot in aantal, met afwisseling in sterkte en toonhoogte, eerder
as diskrete seine, wat sentraal aan kommunikasie staan. Leeus kan brul, sowel as
grom-, spin-, spoeg-, hoes-, miaau- en blafgeluide maak. Hul brul op ’n baie
kenmerkende wyse, deur eerste met ’n paar diep lang brulle te begin wat dan in
’n reeks kleineres wegsterf. Leeus brul saans die meeste en kan tot 8 km ver
gehoor word. Die brul kondig die dier se teenwoordigheid aan. Uit al die
katsoorte brul leeus die hardste.

In Afrika kom leeus in savannes met verspreide skadugewende Akasiabome voor; hul
Indiese habitat is ’n versmelting van droë savanne en baie droë bladwisselende
struikgewaswoude. Oorspronklik was leeus se habitat tot so ver as die suidelike
dele van Eurasië verspreid. Dit het van Griekeland tot Indië gestrek en die
oorgrote Afrika-vasteland (behalwe die sentrale reënwoud en Saharawoestyn)
gedek. Herodotus het circa 480 v.C. oor leeus se algemene voorkoms in Griekeland
geskryf; hulle het die vragkamele van die Persiese koning Ahasveros tydens sy
reistog deur die land aangeval. Aristoteles beskou die leeus teen 300 n.C. as ’n
seldsame spesie. Teen 100 n.C. was leeus amptelik in die geweste uitgeroei. Tot
met die 10de eeu het ’n bevolking Asiatiese leeus in Koukasië gehou – dit was
hul laaste Europese tuisgebied.

Hierdie spesifieke spesie is in die Middeleeue binne Palestina verdelg. Tussen
die laat-negentiende en die vroeë twintigste eeu het Turkye en die oorgrote
meerderheid van Noord-Indië nie ’n enkele leeu meer oorgehad nie. Die laaste
keer wat ’n lewendige Asiatiese leeu in Iran opgemerk is, was in 1941 (tussen
Shīrāz en Jahrom in die Farsprovinsie), hoewel die karkas van ’n leeuwyfie in
1944 by die Kārūnrivieroewer binne die Khūzestānprovinsie gevind is. Daar was
tot dusver geen soortgelyke geloofwaardige aanmeldings in Iran nie. Hierdie
subspesie kom nou slegs binne en rondom die Girwildreservaat in Noordwes-Indië
voor. Ongeveer 300 leeus is in ’n 1 412 km² vryplaas in die Staat Goedjarat
woonagtig, wat grotendeels deur woude bedek is. Hul getalle is stadig aan die
toeneem.

Die meeste leeus is vandag in Oostelike en Suider-Afrika woonagtig en hul
getalle is vinnig aan die daal, met ’n geskatte 30 – 50% bevolkingsafname oor
die afgelope twee dekades. Die beraamde Afrikaleeubevolking wat tussen 2002–2004
in die natuur voorgekom het, was iewers tussen 16 500 en 47 000, wat ’n daling
is van die skattings van die vroeë 1990’s (tot 100 000) en 1950 (400 000). Die
hoofoorsaak van die afname is siektes en versteurings wat deur die mens
teweegbring word. Habitatverlies en skermutselings met mense word as die
kommerwekkendste bedreigings vir hierdie spesie beskou. Die oorblywende
bevolkings is dikwels aardrykskundig van mekaar afgesonder, wat lei tot inteelt
en die daaropvolgende verminderde genetiese diversiteit. Daarom word die leeu as
’n kwesbare spesie deur die Internasionale Unie vir die Bewaring van die Natuur
erken, terwyl die Asiatiese subspesies weer as bedreig aangemeld word. Die
leeubevolking in die Wes-Afrika-streek is van die leeubevolking van Sentraal
Afrika afgesonder; daar is min of geensins enige voortplantingswisselwerking
tussen indiwidue nie. Die aantal volgroeide indiwidue in Wes-Afrika staan na
raming, volgens twee verskillende onlangse opnames, op 850 – 1 160 leeus. Daar
is onenigheid oor die grootte van die grootste bevolkingsgroep in Wes-Afrika;
die skatting van die Burkiniese Arly-Singou-ekostelsel kan dus enigiets tussen
100 tot 400 leeus wees.

Om beide die Afrika- en Asiatiese leeus te bewaar, vereis die stigting en
instandhouding van Nasionale Parke en wildreservate. Van die bekendste bewareas
is die Etosha Nasionale Park in Namibië, Serengeti Nasionale Park in Tanzanië en
die Kruger Wildtuin in Oos-Transvaal. Buitekant hierdie gebiede is daar gereeld
probleme met vee en mense wat aangeval word; wat op die ou end lei tot die
uitwissing van die probleemdier, die leeu. In Indië is die 1 412 km²
Girwildreservaat ’n Wes-Indië die laaste stukkie toevlugsoord vir die Asiatiese
leeu. Vanaf April 2006 het dit sowat 359 leeus. Talle menslike lewensruimtes is,
soos in Afrika, rondom hierdie gebied, wat gevolglike vraagstukke tussen leeus,
vee, plaaslike inwoners en veldwagters oplewer. Die Asiatiese Leeu
Herinvoeringsprojek beplan om ’n tweede onafhanklike bevolking Asiatiese leeus
by die Kuno Wildvryplaas by die Madja Pradesj-staat te stig. Om hierdie spesie
te laat oorleef, is dit belangrik om ’n tweede bevolking daar te stel om as
genepoel vir die laaste oorblywende Asiatiese leeus te dien en om te help om
genetiese diversiteit te ontwikkel en te handhaaf.

Die vroeëre gewildheid van die Berberleeu in dieretuine beteken dat leeus in
gevangenskap, wat vanuit een wêrelddeel regoor die wêreld heen verstrooid is,
waarskynlik verwant aan mekaar kan wees. Dit sluit twaalf leeus by die Port
Lympne Wild Animal Park te Kent, Engeland, in, wat afstammelinge is van die
diere wat die eiendom van die Koning van Marokko was. Die ander elf diere wat
geglo word Berberleeus is, is weer in die Addis Ababa Dieretuin gewind, wat
afstammelinge is van die diere wat die eiendom van Keiser Haile Selassie was.
WildLink International, in samewerking met die Universiteit van Oxford, het ’n
grootse Internasionale Berberleeuprojek geloods, met die doel om Berberleeus in
gevangenskap te eien en te teel, met die hoofdoel om hul uiteindelik in die
nasionale park in die Atlasgebergte van Marokko vry te laat.

Ná die ontdekking van die bevolkingsafname van leeus in Afrika, is verskeie
gekoördineerde bewaringspogings aangewend om hierdie tendens te stuit. Die leeu
is een van die spesies wat in die Species Survival Plan (’n gekoördineerde
poging deur die Vereniging van Dieretuine en Akwariums om sy kans op oorlewing
te verbeter) ingesluit is. Hierdie plan is oorspronklik in 1982 vir die
Asiatiese leeu van stapel gestuur, maar is gestaak toe daar bevind is dat die
meeste Asiatiese leeus in Noord-Amerikaanse dieretuine geneties nie suiwer was
nie, omrede hul met Afrikaleeus gekruis was. Die Afrikaleeuplan is in 1993 begin
(wat veral op die Suid-Afrikaanse subspesies toegespits is) hoewel daar
struikelblokke op die pad lê om die genetiese diversiteit van leeus in
gevangenskap te bepaal, omrede die meeste individue se oorsprong onbekend is.
Dit maak die handhawing van genetiese diversiteit ’n taai tameletjie.

Leeus sal in die reël nie mense jag nie, maar sommige (gewoonlik die mannetjies)
blyk egter om mense vir prooi op te soek. Daar is al gevalle opgeteken, soos die
Tsavo-mensvreters wat 28 Kenia-Uganda-spoorwerkers getakel het tydens die 9
maande van die aanbou van ’n brug oor die Tsavorivier, Kenia, in 1898. ’n Ander
voorval was die 1991-Mfuwe-mensvreter, wat ses mense in die Laungwariviervallei
in Zambië doodgemaak het. In beide gevalle het die jagters wat die leeus van
kant gemaak het in hul boeke die diere se roofdiergedrag omskryf. Die Mfuwe en
Tsavo-voorvalle deel sekere raakpunte: in albei voorvalle was die leeus
buitengewoon groot, het geen maanhare gehad nie en het skynbaar ook aan
tandbederf gely. Nie alle navorsers steun hierdie gebreklikheidteorie (wat
tandbederf insluit) nie. ’n Tand- en kakebeenondersoek van mensvretende leeus in
museumversamelings doen wel aan die hand dat tandbederf slegs in enkele
voorvalle die aanvalle sal verklaar, maar dat die afname van prooi in die plekke
waar die mens oorheersend is meer waarskynlik die leeus tot mensejag sal
aanspoor.

Kerbis Peterhans en Gnoske erken in hul ontleding van die Tsavo-insident en
mensvretery oor die algemeen dat siek of beseerde diere meer tot mensvretery
geneig sal wees, maar dat hierdie gedrag nie ongewoon of noodwendig ’n afwyking
sal wees as ’n geleentheid hom voordoen nie. As aanleidingsmediums aanwesig is,
soos die toegang tot vee of menselyke, sal leeus dikwels mense probeer vang. Die
outeurs noem dat hierdie verhouding tussen katagtiges en aapagtiges goed deur
getuienis in die fossielkundige verslag gestaaf word. Die leeu se neiging tot
mensvretery is stelselmatig ondersoek. Amerikaanse en Tanzaniese wetenskaplikes
berig dat mensvretergedrag op die Tanzaniese platteland sedert 1990 tot 2005
aansienlik toegeneem het. Ten minste 563 dorpelinge is aangeval en baie
gedurende hierdie tydperk geëet – ’n getal wat veel hoër as die bekende
“Tsavo-voorvalle” van ’n eeu tevore is. Die gebeurtenisse het naby die Selous
Nasionale Park, in die Rufijidistrik, en in die Lindiprovinsie, naby die
Mosambiekse grens, plaasgevind. Terwyl die dorpuitbreiding in die boslandskap
rede tot kommer is, voer die skrywers aan dat die bewaringsbeleid aangepas moet
word om gevaar te verminder, aangesien bewaring in hierdie geval regstreeks tot
mensesterftes bydra. Daar is gevalle in Lindi opgeteken waar leeus mense al
selfs in die middel van aansienlike groot dorpies gevang en weggesleep het.

Pieter F. Fourie skryf in sy boek Nasionale Krugerwildtuin (Vrae en Antwoorde)
(c) 1983, bl. 216, dat:

In The Man-eaters of Eden skryf Robert R. Frump dat Mosambiekse vlugtelinge wat
gereeld saans die Krugerwildtuin deurkruis, deur leeus aangeval en opgevreet
word. Parkbeamptes getuig dat mensvretery hier ’n probleem is. Frump glo dat
duisende al op hierdie wyse gesterf het, nadat die Apartheidsregering die Park
afgebaken het, wat die vlugtelinge indirek gedwing het om saans die Park oor te
steek. Bykans ’n eeu tevore het Mosambiekers bedags klaarblyklik gereeld die
Park met min gevaar oorgesteek.

Parker skat dat meer as 200 Tanzaniërs jaarliks deur leeus, krokodille,
olifante, seekoeie en slange doodgemaak word en dat die syfer selfs dubbeld
soveel kan wees; leeus sal na bewering ten minste 70 mense uit hierdie getal se
doodvonnis wees. Parker het tussen 1990 en 2004 opgeteken dat leeus 815 mense in
Tanzanië aangeval en hiervan 563 mense doodgemaak het. Parker en Ikanda is van
die min natuurbewaarders wat glo dat Westerse bewaringspogings hierdie kwessies
in berekening moet bring, nie alleen omrede die etiek rondom die menselewens op
die spel is nie, maar ook die langtermynsukses van bewaringspogings en om leeus
vir die nageslag te behou.

’n Mensvreterleeu is in April 2004 in Suid-Tanzanië van kant gemaak. Daar word
beweer dat hy ten minste 35 mense om die lewe gebring en opgevreet het in ’n
reeks voorvalle wat verskeie dorpies aan die Rufijidelta-kusgebied betrek het.
Dr. Rolf D. Baldus, die GTZ-natuurprogramkoördineerder, het gesê dat dit
moontlik is dat die leeu van mense geleef het, omrede dit ’n groot etterbuil
gehad het onder ’n maaltand wat op verskeie plekke gekraak was. Verder het hy
gesê: “Hierdie leeu moes seker verskriklike pyn verduur het, veral wanneer hy
gekou het”. GTZ is die Duitse medewerkende ontwikkelingsagentskap wat vir amper
twee dekades lank kragte met die Tanzaniese regering om
natuurbewaringsdoeleindes saamspan. Soos in die ander gevalle was hierdie leeu
ook groot, het nie maanhare gehad nie en het ’n tandprobleem gehad.

Die grootste opgetekende mensvretervoorval is nie Tsavo nie, maar eintlik die
minder bekende voorvalle in die destydse Tanganjika gedurende die laat-1930’s
wat tot die laat-1940’s voortgeduur het. George Rushby, ’n wildbewaarder en
beroepsjagter, het uiteindelik die trop van kant gemaak. In die gebied wat
vandag as die Njombe-distrik bekend staan, is daar oor die drie geslagte heen
glo tussen 1 500 en 2 000 mense gevang en opgevreet.

Leeus vorm deel van ’n groep eksotiese diere wat sedert die laat-agtiende eeu
die sterre van ’n dieretuin uitmaak; hulle is sonder uitsondering groot
werweldiere en sluit ook olifante, renosters, seekoeie, groot aapsoorte en ander
groot katte in – dieretuine stel hul ten doel om soveel van hierdie spesies
moontlik te kry. Hoewel vele moderne dieretuine meer kieskeurig met hul
tentoonstellings te werk gaan, is daar meer as 1 000 Afrika – en 100 Asiatiese
leeus in dieretuine en parke regoor die wêreld verspreid. Hulle word as die
hoofaantrekkingskrag van ’n dieretuin beskou en vir toerisme-, opvoedings- en
bewaringsdoeleindes aangehou. Leeus kan ouer as 20 jaar in gevangeskap word.
Apollo, ’n leeu van die Honolulu Dieretuin in Honolulu, Hawaii, het in Augustus
2007 op ’n 22-jarige ouderdom gesterf. Sy twee susters, gebore 1986, leef steeds
(soos aangegee op Augustus 2007). Teelprogramme moet van die oorsprong van ’n
leeu kennis neem om te voorkom dat verskillende subspesies gekruis word, anders
sal hul genetiese bewaringswaarde daal.

Leeus is al vroeg in 850 v.C. deur Assiriese konings aangehou en geteel.
Alexander die Grote het volgens oorlewering mak leeus as geskenk van die Malhi
van Noord-Indië gekry. Gedurende die latere Romeinse era het die keisers leeus
vir die swaardvegtersarenas aangehou. Leeus is in die Ooste deur Indiese vorste
makgemaak; Marco Polo het berig dat Kublai Kahn leeus aangehou het. Die eerste
Europese “dieretuine” het onder die adel en koninklikes in die 13de eeu ’n
aanvang geneem – dit het tot die 17de eeu as “seraglios” bekend gestaan. Op
daardie tydstip die benaming na “menageries” verander, soos die dieretuin se
versameling uitgebrei het. Dit het gedurende die Renaissance vanuit Frankryk en
Italië na die res van Europa versprei. Hoewel die seraglio-tradisie minder in
Engeland ontwikkeld was, is leeus by die Toring van Londen in ’n seraglio
aangehou wat deur Koning Jan in die 13de eeu gestig is. Dit het moontlik diere
aangehou wat uit dié van ’n vroeëre dieretuin gespruit het; laasgenoemde
dieretuin was in 1125 deur Hendrik I by sy paleis in Woodstock, naby Oxford
begin (dit het leeus gehad wat deur Willem van Malmesbury aangebring is).

Seraglios was ’n simbool van die adel se rykdom en mag. Veral diere soos die
groot katte en olifante het mag en krag versinnebeeld en is teen mekaar of mak
diere aangehits om te baklei. Indirek was hierdie dieretuine eintlik maar net ’n
vertoning van die mens se heerskappy oor die natuur. Hierdie gevegte het
geleidelik gedurende die 17de eeu begin wegkwyn soos dieretuine meer algemeen
begin word het en die diere deur die gewone burgers aangekoop kon word. Die
tradisie om groot katte as troeteldiere aan te hou sou tot in die laat 19de eeu
voortduur, hoewel dit as uiters buitenissig gereken is.

Leeus was afwisselend by die Toring van Londen teenwoordig – hulle is maar
aangebring as ’n monarg of sy gemalin, soos Margareta van Anjou, die vrou van
Hendrik VI, so versoek het of as hierdie diere as geskenke vir hulle gegee is.
Volgens optekeninge was hierdie diere in haglike omstandighede gedurende die
17de eeu gehuisves, wat heeltemal in teenstelling is met Florence se ruimer
blyplek gedurende dieselfde tydperk. Die dieretuin was tot met die 18de eeu vir
die publiek toeganklik; die toegangsgeld het drie halfpennies beloop, of ’n kat
of ’n hond om die leeus mee te voer. ’n Mededingende dieretuin by die Exeter
Exchange het ook leeus tot met die vroeë 19de eeu ten toon gestel. Die
Toring-dieretuin is deur Willem IV gesluit, waarna die diere na die Londense
Dieretuin verskuif is. Die Londense Dieretuin is amptelik op 27 April 1828
geopen.

Die handel in wilde diere het saam met die verbeterde 19de eeuse koloniale
handel floreer. Daar het die opvatting geheers dat leeus redelik bekombaar en
boonop goedkoop is. Hoewel daar meer met leeus as tiere verhandel is, was hulle
goedkoper as groot diere wat moeilik vervoer kon word (soos kameelperde en
seekoeie) en nóg goedkoper as pandas. Soos met die ander diere is leeus as ’n
natuurlike, onuitputbare handelsproduk geag, wat genadeloos uitgebuit is. Baie
is tydens hul vang en vervoer dood. Die denkbeeld van ’n heldhaftige jagter wat
leeus agternasit sou ’n groot deel van die eeu die botoon voer.

Ontdekkers en jagters het die gewilde Manichese verdeling van diere as "goed" en
"boos" uitgebuit om opwinding by hul avonture te voeg en om hulself tot helde te
vereer. Dit het daartoe gelei dat die uitroei of vang van die groot katte, wat
altyd van mensvretery verdink is, beide "die vrees vir die natuur en die
bevrediging deur dit te oorwin" versinnebeeld het.

Leeus is in ingeperkte en vuil omstandighede in die Londense Dieretuin aangehou
totdat daar in die 1870’s ’n groter leeuhuis met ruimer hokke aangebou is. Nog
veranderinge het in die vroeë 20ste eeu plaasgevind, toe Carl Hagenbeck kampies
ontwerp het wat nouliks met ’n natuurlike habitat ooreenstem, ene met
betonrotse, meer ruimte en ’n grag, pleks van tralies. Hy het beide die
leeukampe van die Melbourne Dieretuin en Sydney se Taronga Dieretuin saam met
verskeie andere in die vroeë 21ste eeu ontwerp. Selfs al was sy ontwerpe baie
gewild, was die ou tralies en hokke tot met die 1960’s in baie dieretuine nog
van krag. Oor die latere dekades van die 20ste eeu het die groter en natuurliker
kampe, tesame met die gebruik van maasdraad en lamelglas in stede van verlaagde
lêplekke, die besoekers toegelaat om in nouer kontak met die diere te kom.
Sekere besienswaardighede sal selfs die lêplek hoër as die grondvlak waarop die
besoekers loop gelig wees, soos by Cat Forest/Lion Overlook van Oklahoma City
Zoological Park. Vandag word leeus in veel groter, natuurlike omgewings
aangehou; moderne aanbevole riglyne is spesifiek meer daarop ingestel om in die
leeu se natuurlike behoeftes, soos in die wild, te voorsien. Daar word
aangedring op verskillende skuilplekke, opgehewe lêplekke met beide son en skadu
waarop die leeu kan sit, voldoende grondbedekking, dreinering sowel as genoeg
leefruimte.

Die koggeling van leeus is ’n bloedsport waar leeus aangehits word om met ander
diere, veral honde, te baklei. Omskrywings of verwysings hiervan strek vanuit
die antieke eras regdeur tot met die 17de eeu. Dit is uiteindelik teen 1800 in
Wene en teen 1825 in Engeland verbied. “Leeutemming” behels die dressering van
leeus vir die vermaaklikheidsbedryf, hetsy vir die sirkus of ’n individuele
vertoning, soos Siegfried & Roy. Hierdie term word dikwels ook gebruik om na die
dressering en vertoning van ander groot katte, soos tiere, luiperds en poemas te
verwys. Baanbrekerswerk is teen die eerste helfte van die neëntiende eeu deur
die Fransman Henri Martin en die Amerikaner Isaac van Amburgh verrig. Al twee
het wyd en syd getoer en hul tegnieke is deur ’n aantal volgelinge nageboots.
Van Amburgh het voor koningin Victoria van die Verenigde Koninkryk opgetree toe
hy in 1838 deur Groot-Brittanje getoer het. Martin het ’n gebarespel (Les Lions
de Mysore ("Die Leeus van Mysore")) gekomponeer; ’n idee wat Amburgh vinnig
nagevolg het. Hierdie vertonings het perdevertonings as die kern van die
sitrusbedryf in die skadu gehul, maar het werklik teen die vroeë twintigste eeu
eers by die publiek byval gevind met die koms van die bioskoop. Deur die
onderdanigheid van die leeu teenoor die mens te demonstreer, het leeutemmery
presies dieselfde doel as dieregevegte uit die vorige eeue vervul. Die
beslissende bewys van ’n dresseerder se dominansie en beheer oor ’n leeu is
voorgestel deur sy kop in die leeu se bek te druk. Die tipiese
leeutemmerstoeltjie is moontlik die eerste keer deur die Amerikaner Clyde Beatty
(1903–1965) gebruik.



https://af.wikipedia.org/wiki/HTML

Hypertext Markup Language (HTML) is 'n taal wat die uitleg van dokumente
spesifiseer. HTML word veral vir die vertoon van webblaaie op die Wêreldwye Web
gebruik.

In sy mees basiese vorm word HTML gebruik om tekste in te deel in paragrawe,
opskrifte en aan te dui watter teks benadruk moet word (deur van vet letters,
skuinsdruk of onderstreping gebruik te maak). 'n Belangrike onderdeel van HTML
is dat dit hiperteks moontlik maak, waar daar in 'n dokument verwysings na ander
dokumente ingebou kan word. So 'n verwysing word dan 'n skakel (Engels –
hyperlink) genoem. HTML maak dit ook moontlik om beeldmateriaal en ander
multimedia in 'n dokument op te neem.

Die formaat van teks asook die struktuur van die dokument word aangedui deur
middel van opmerktekens of etikette (Engels – tags). HTML word meestal met 'n
webblaaier besigtig. 'n Webblaaier is 'n program wat die HTML-dokumente aanvra,
die etikette interpreteer en dan 'n geformatteerde dokument aan die gebruiker
vertoon.

Met die verloop van jare het die verskillende aantal opmerktekens (tags) wat in
HTML gebruik is, baie uitgebrei. Om interpretasie probleme te voorkom het die
World Wide Web Consortium (W3C) 'n standaard daargestel om te bepaal watter
opmerktekens geldig is en hoe hulle geïnterpreteer moet word. Die standaard is
al verskeie kere op datum gebring om vir nuwe ontwikkelings voorsiening te maak.
Die nuutste aanvaarde standaard HTML 4.01, dateer uit Desember 1999.

HTML as opmerktaal het geblyk onvoldoende te wees om in die behoeftes van
akkurate weergewing van dokumente en om interaktiwiteit te voorsien. Dit het dan
aanleiding gegee tot aanvullende standaarde om die gebreke aan te spreek, onder
andere Cascading Style Sheets (wat veral bemoeid is om akkurate en konsekwente
formatering van dokumente te verseker) en Javascript (wat daarop gemik is om
interaktiwiteit van dokumente te verhoog).

Die geskiedenis van HTML het in die eerste jare hand aan hand gegaan met die
ontwikkeling van die eerste webblaaiers. Die belangrikste hiervan was die
mededingende blaaiers van Netscape en Microsoft (sien ook blaaieroorlog). Met
die vrystelling van elke nuwe blaaier weergawe is HTML uitgebrei of aangepas.
Die W3C het probeer om standaarde vas te stel maar die standaard het nie altyd
tred gehou met ontwikkelinge nie en was dikwels verouderd.

HTML is in 1991 uitgedink deur Tim Berners-Lee met die doel om wetenskaplike
dokumente van CERN in Genève makliker toeganklik te maak. Hy ontwikkel dan ook
die eerste webblaaier wat hy WorldWideWeb noem. In 1993 word die webblaaier
Mosaic deur die NCSA ontwikkel, wat vir die eerste keer ook grafiese elemente
kon ondersteun. Dit dien dan ook as basis vir die ontstaan van Netscape
Navigator in 1994. Met die koms van hierdie twee webblaaiers het die gewildheid
van die wêreldwye web met rasse skrede toegeneem. Beide blaaiers het elemente
bygedra tot die oorspronklike HTML. Kort daarna het Microsoft tot die stryd
toegetree met hulle eie webblaaier.

Die eerste amptelike HTML-spesifikasie van die W3C was HTML 2.0 en is in
September van 1995 aanvaar. Vroeër het hulle gewerk aan die uitbreiding van die
oorspronklike standaard onder die naam HTML+ (wat in November 1993 gepubliseer
is). Al voor die amptelike vrystelling van HTML 2.0 is daar al gewerk aan die
volgende spesifikasie (HTML 3.0). Hierdie spesifikasie is gevolg deur die
vrystelling van Netscape weergawe 3 en is die konsepvoorstel reeds in September
van 1995 vrygestel. Die werk is voortgesit met die vrystelling van HTML-weergawe
3.2 wat ook onder die naam "Wilbur" bekend gestaan het. Wilbur is in Januarie
van 1997 amptelik aanvaar. In Desember van 1997 word die HTML 4.0 spesifikasie
amptelik aanvaar, waarna HTML 4.01 (Desember 1999) na enkele klein regstellings
aanvaar word.

Die HTML 4.01 spesifikasie is bedoel om die laaste HTML-spesifikasie te wees.
Verdere ontwikkeling van die standaard vind plaas as XHTML en met die
ontwikkeling van stylesheets en javascript. Die verskillende spesifikasies
ondersteun grotendeels die ouer weergawes en kan moderne blaaiers dus ook nog
ouer dokument goed weergee. 'n Aantal etikette wat deur indiwiduele skeppers van
webblaaiers bedink is, is egter nooit in die spesifikasies opgeneem nie en word
ook nie deur alle moderne blaaiers ondersteun nie.

'n HTML dokument kan as 'n alleenstaande dokument gestoor word op 'n
stoormedium. Sulke dokumente dra gewoonlik die .htm of .html uitbreiding. Op die
Wêreldwye Web word (tydelike) HTML dokumente dikwels op versoek van 'n blaaier
gegenereer met behulp van bedienerkant skripte of met CGI. Sulke bladsye het
dikwels 'n URL waarvan die uitbreiding verskil met die van HTML dokumente,
byvoorbeeld .asp vir Active Server Pages en .php vir dokumente wat geskep is met
PHP.

(X)HTML kan ook geskep word deur die transformasie van XML en XSL, waar die
inhoudelike gegewens in die XML-dokument staan en die vormgewende (struktuur)
inligting in die XSL-dokument opgeneem is. Die blaaiers van Mozilla en Microsoft
is in staat om hierdie transformasies uit te voer. Ander blaaiers ondersteun dit
nie. Die transformasie kan egter ook deur die webbediener uitgevoer word.

Tegnies beskou is HTML 'n formele opmerktaal, wat op SGML gebaseer is. XML is
ook 'n onderdeel van SGML. XHTML bevat eienskappe van XML sowel as HTML. 'n
DOCTYPE verklaring aan die begin van die dokument gee inligting rondom volgens
watter HTML spesifikasie die dokument geïnterpreteer moet word. Moderne
webblaaiers kan HTML dokumente op twee wyses weergee: die Standard compliance
mode wat gebruik word vir dokumente wat aan streng HTML spesifikasies voldoen en
die Quirksmode wat vir ouer spesifikasies gebruik word. Die keuse word gemaak na
aanleiding van die DOCTYPE verklaring.

'n Dokument met korrekte HTML bevat buiten hierdie verklaring uit 'n html
etiket, wat onderverdeel word met 'n header asook 'n body of 'n frameset etiket.
Die header bevat inligting oor die dokument soos die titel en watter
stylesheets, skripte en metatags gebruik word. Die body bevat inligting wat in
die dokument sigbaar sal wees. Deur van die frameset etiket gebruik te maak word
ander HTML-dokumente in raampies op die skerm vertoon.

HTML het gegroei vanaf 'n opgemerkte teks met prentjies tot 'n
objekgeoriënteerde benadering tot die saamstel van 'n dokument. Ook hiervoor het
die W3C 'n standaard ontwikkel: die Document Object Model, (afgekort tot DOM).
Die DOM maak dit moontlik om met behulp van skripte die elemente van 'n dokument
afsonderlik te benader en aan te pas, ook kan nuwe elemente dinamies toegevoeg
of bestaande elemente verwyder word.

'n HTML bladsy kan verklaar word as Afrikaans (of enige ander taal) deur die
volgende lyn in die bronkode te wysig:

Indien dit nie gedoen word nie sal soekenjins nie die bladsy as Afrikaans kan
identifiseer nie. Die bladsy kan dan moontlik as Engels of Nederlands
geïndekseer word.



https://af.wikipedia.org/wiki/Euro

Die Euro (Cyrilliese alfabet: Евро, Griekse alfabet: Ευρώ, Lets: Eiro, Litaus:
Euras, Maltees: Ewro, Sloweens: Evro; simbool: €, ISO-geldeenheidkode: EUR) is
die geldeenheid van die Europese Ekonomiese en Monetêre Unie (EMU) – die
sogenaamde Eurosone – en ná die Amerikaanse dollar die tweede belangrikste
geldeenheid wêreldwyd.

Die Euro word deur die Europese Sentrale Bank in Frankfurt am Main beheer en is
die wettige betaalmiddel in 19 van die 28 lande van die Europese Unie (EU). Die
Euro is bowendien die wettige geldeenheid van ses lande wat nie tot die EU
behoort nie. 'n Verdere vyf lande en twee monetêre gebiede het hulle munteenheid
met 'n vaste wisselkoers aan die Euro gekoppel. Andere lande met die Euro as
geldeenheid is Andorra, Kosowo, Monaco, Montenegro, San Marino en die
Vatikaanstad, wat nie lidlande van die Europese Unie is nie.

Alle bestaande lidlande van die Europese Unie (EU), wat aan sekere monetêre
voorwaardes voldoen, mag by die Eurostelsel aansluit. Nuwe lidlande van die EU
is verplig om die Euro in te voer, sodra hulle aan die voorwaardes voldoen. In
Slowenië het die Euro op 1 Januarie 2007 die Sloweense tolar vervang, op 1
Januarie 2008 is die Euro ingevoer in Malta en Siprus, op 1 Januarie 2009 in
Slowakye, op 1 Januarie 2011 in Estland, op 1 Januarie 2014 in Letland en op 1
Januarie 2015 in Litaue.

Die Euro is in die jaar 1999 as bankgeld en op 1 Januarie 2002 as "stoflike"
betaalmiddel ingevoer. 'n Euro word verdeel in 100 sente (voorgestel deur die
letter c). Daar is net een stel banknote ter waarde van 5, 10, 20, 50, 100, 200
en 500 Euro beskikbaar, terwyl die muntstukke (1c, 2c, 5c, 10c, 20c, 50c, 1 € en
2 €) naas 'n identiese voorkant 'n nasionale agterkant het.



https://af.wikipedia.org/wiki/Russies

Russies (ру́сский язы́к, roesski jazik, [ˈruskʲɪj jɪˈzɨk] luister
(hulp·inligting)) is een van die grootste tale ter wêreld. Dit behoort tot die
Indo-Europese taalfamilie en binne dié taalfamilie tot die Slawiese tale.
Russies, Oekraïens en Wit-Russies vorm die Oos-Slawiese taalgroep.

Russies is die amptelike taal van Rusland. Dit word ook in onder meer Estland
(saam met Estnies), Georgië (saam met Georgies, Abchasies, Osseties, Armeens en
Turks), Letland (saam met Lets), Litaue (saam met Litaus en Pools), Moldowa
(saam met Roemeens, Oekraïens, Bulgaars, Turks en Gagausies), Oekraïne (saam met
Oekraïens, Krim-Tataars, Gagausies, Roemeens, Hongaars, Bulgaars, Pools, Duits,
Slowaaks, Wit-Russies en Grieks) en Wit-Rusland (saam met Wit-Russies, Oekraïens
en Pools) gepraat en is een van die ses amptelike tale van die Verenigde Nasies.

In Rusland word naas Russies ook nog tale soos Tsjetsjnies, Tartaars, Kirgisies,
Basjkiries en byna honderd ander tale gepraat.

Die Protoslawiese dialek het waarskynlik in die tweede millennium v.C. binne die
Indo-Europese taalfamilie ontstaan. In die eerste millennium n.C. het
Protoslawies getransformeer in Oudslawies. In die sesde tot sewende eeu het drie
groepe dialekte ontstaan: Oos-, Wes- en Suid-Slawies. Uit die Oos-Slawiese
dialekte het Russies (Groot-Russies), Oekraïens (Klein-Russies) en Wit-Russies
in die veertiende tot vyftiende eeu ontstaan.

In die Middeleeue word die verskil tussen die geskrewe en gesproke taal al hoe
groter deurdat in die letterkunde ’n argaïese Russies gebruik word wat sterk
steun op Kerkslawies, terwyl die gesproke taal verder ontwikkel. Die
outobiografie van die priester Awwakoem uit die tweede helfte van die
sewentiende eeu is in die gesproke taal geskryf en kan dus beskou word as die
eerste werk van die moderne Russiese letterkunde.

Michail Lomonosof het in die tweede helfte van die agttiende eeu die grondslag
van moderne Russies gelê. Nikolai Karamzin het aan die einde van daardie eeu die
letterkundige norm daargestel waarop Aleksander Poesjkin voortgebou het. Die
hedendaagse Russiese letterkundige taal het omstreeks 1800 ontstaan en is
geskoei op die Moskouse dialek.

Die taal het ook talle leenwoorde uit ander tale soos Nederlands, Frans, Duits,
Latyn en die Turkse tale opgeneem.

Vanweë die belangstelling van tsaar Pieter die Grote in die Nederlandse
skeepvaart en ook vanweë buitelanders wat in Rusland gewoon het, is talle woorde
in Russies opgeneem wat ook in Afrikaans heel bekend lyk, soos:

Die meeste medeklinkers het ’n "harde" en "sagte" (gepalatiseerde) weergawe. Die
verskil tussen die twee soorte kan ’n woord se betekenis verander en word
weerspieël in die spelling. By die uitspraak van ’n sagte medeklinker druk die
tong byna teen die harde verhemelte, waardeur ’n ligte j-klank gehoor kan word.
So klink ’n sagte "n" soos "nj" in mañana.

Die volgende stemhebbende en stemlose pare word in Russies aangetref: b en p, w
en f, g en k, d en t, zj en sj, z en s. Nes in Afrikaans word stemhebbende
medeklinkers aan die einde van ’n woord stemloos; ’n woord soos хлеб (chleb,
"brood") klink dus soos chlep (vergelyk die Afrikaanse woord "brood" wat "broot"
uitgespreek word) en юг (joeg, "suid") word joek.

Wanneer ’n stemhebbende en ’n stemlose medeklinker langs mekaar staan, tree
regressiewe assimilasie in (dus van agter na voor). Albei letters word dan óf
stemhebbend óf stemloos uitgespreek (dit word bepaal deur die laaste letter). So
word die letters "dk" as "tk" uitgspreek en die letters "tb" as "db". Wodka word
"wotka" uitgespreek en foetbol word "voedbol".

Die moeilikste deel van Russiese grammatika is die sogenaamde woordaspekte, die
imperfektum en perfektum. Feitlik alle werkwoorde het twee verskillende vorme
vir die imperfektum en die perfektum. Die imperfektum dui op ’n handeling en die
perfektum op die resultaat. Voorbeeld: Die werkwoord oopmaak se twee vorms is
otkriwat (imperfektum) en otkrit (perfektum). In die sin "Ja dolgo otkriwal
dwer', no ne otkril jejo" ("Ek was lank besig om die deur oop te maak, maar het
dit nie oopgemaak nie") word vir die handeling van "die deur oopmaak" die
imperfektum gebruik en vir die resultaat (of gebrek daaraan) die perfektum.



https://af.wikipedia.org/wiki/Europese_Unie

Die Europese Unie (EU) is 'n internasionale organisasie van 28 Europese lande
met politiese, ekonomiese en geregtelike samewerkingsooreenkomste. Die EU is in
1992 gestig deur die Verdrag van die Europese Unie (ook bekend as die Verdrag
van Maastricht) en is die de facto opvolger van die ses-ledige Europese
Ekonomiese Gemeenskap wat in 1957 gestig is.

Die EU is die grootste ekonomiese eenheid en een van die grootste politieke
eenhede in die wêreld met 512 miljoen inwoners en 'n nominale BBP (Bruto
binnelandse produk) van €11.5 ($15.0) triljoen in 2006. Die Unie is ook 'n
enkelmark met 'n gemeenskaplike handelsooreenkoms, 'n gemeenskaplike
landboukundige en vissery-ooreenkoms en 'n streeksooreenkoms om armoedige streke
by te staan. Die EU het ook die Euro as gemeenskaplike geldeenheid voorgestel,
wat deur 19 lede aanvaar is.

Burgers van EU-lidmaatstate is ook burgers van die Europese Unie. Dit beteken
dat hulle in ander lidstate kan werk, woon, reis en belê, alhoewel daar sommige
beperkings is rakende nuwe lede. Paspoortbeheer by die grense van die meeste
lidstate is deur die Schengen-ooreenkoms tot niet gemaak.

Die hoofstede van die Europese Unie is Brussel in België, Luxemburg (stad) in
Luxemburg en Straatsburg in Frankryk. Die Europese Unie het tans 24 amptelike
tale.

Na die Tweede Wêreldoorlog het die idee pos gevat dat Europese integrasie die
enigste manier was om af te reken met die vergaande nasionalisme wat die
kontinent tot dan toe geteister het. Jean Monnet, Robert Schuman en Konrad
Adenauer het in 'n toespraak in 1950 die sogenaamde Schumanplan aangebied. 'n
Jaar later is die Europese Gemeenskap vir Kole en Staal (EGKS) opgerig deur
tekening van die Verdrag van Parys deur België, Frankryk, Italië, Luxemburg,
Nederland en Wes-Duitsland.

Die EGKS het so suksesvol geblyk dat in 1957 tot verdere integrasie besluit is.
Die Verdrag van Rome, geteken deur dieselfde ses lande, het die Euratom en die
Europese Ekonomiese Gemeenskap opgerig. In 1967 is die drie organisasies deur
tekening van die Fusieverdrag saamgevoeg, waarna hulle verder gewerk het onder
die naam Europese Gemeenskappe (EG). Dit het gelei tot die oprigting van die
Kommissie, die Raad en die Parlement.

In 1973 het Denemarke, Ierland en die Verenigde Koninkryk lid geword van die EG.
Griekeland het lid geword in 1981, Spanje en Portugal in 1986. Die Verdrag van
Maastricht, geteken in 1992, het die oprigting van die Europese Unie beteken.
Dit het die basis gelê vir verdere vorme van samewerking op die vlak van
buitelandse- en veiligheidsbeleid, op die interne en geregsvlak, en in die
vorming van die Ekonomiese en Monetêre Unie. In 1995 het Oostenryk, Finland en
Swede lede geword van die EU.

Die Euro is ingevoer in 2002. Tien nuwe lande het op 1 Mei 2004 lede geword van
die EU: Estland, Hongarye, Letland, Litaue, Malta, Pole, Siprus, Slowenië,
Slowakye en Tsjeggië. Op 1 Januarie 2007 het Bulgarye en Roemenië nog bygekom.
Om te verseker dat die Unie na hierdie uitbreiding steeds goed bestuurbaar bly,
is die Verdrag van Lissabon in 2007 geteken. In 2012 het die Europese Unie die
Nobelprys vir Vrede vir "60 jare Vrede in Europa" ontvang. Op 1 Julie 2013 het
Kroasië by die EU aangesluit, sodat die EU nou in totaal uit 28 lidstate
bestaan. Op 1 Januarie 2014 het die Franse oorsese gebied Mayotte deel van die
EU-gebied geword.

a Op 3 Oktober 1990, het die deelstate of Länder van die voormalige Duitse
Demokratiese Republiek tot die voormalige Bondsrepubliek Duitsland toegetree en
outomaties deel van die EU geword. b Groenland het in 1979 outonoom van
Denemarke geword en die Europese Gemeenskap in 1985 verlaat, na aanleiding van
'n klein referendum. c de facto is slegs die suidelike deel van Siprus 'n
lidland van die EU. Die Turkse Republiek van Noord-Siprus is 'n omstrede gebied
en word net deur Turkye erken.

Huidige Kandidaatlande van die Europese Unie is Albanië, Masedonië, Montenegro,
Serwië, Turkye en Ysland. Potensiële Kandidaatlande is Bosnië-Herzegowina en
Kosowo. Voormalig Kandidaatland is Noorweë.

Die EU is gegrondves op twee verdrae: die Verdrag betreffende die Europese Unie
en die Verdrag betreffende die werking van die Europese Unie. Daar is ook nog 'n
apart verdrag vir Euratom.

Daar is ook nog baie EU-liggame, dikwels ingestel deur tweedegraadse wetgewing,
wat opgerig is vir 'n spesiaal doel. Hierdie liggame word die agentskappe van
die Europese Unie genoem.

Daar is verskillende maniere waarop die Kommissie, die Parlement en die Raad tot
Europese wetgewing kom, waarvan die belangrikste die gewone wetgewingsprosedure
is.

Die Europese Unie ken 'n aantal regsinstrumente, waarvan die belangrikste die
Europese verordening en die Europese riglyn is. 'n Verordening het direkte
regskrag, 'n riglyn moet eers in die nasionale wetgewing word deurgevoer.

Die bevoegdhede van die Europese Unie ten opsigte van die lidstate is sedert die
Verdrag van Lissabon uitdruklik vasgelê. Hulle word ingedeel in drie kategorieë:

Die lidstate van die Europese Unie het mettertyd 'n aansienlike hoeveelheid
soewereiniteit oorgedra aan die Europese Unie. Die Europese Unie het as sodanig
meer mag as alle andere nie-soewereine streeksorganisasies. Op verskillende
terreine begin die EU te lyk soos 'n bondstaat of 'n statebond. Die Unie bly
egter gebaseer op verdrae tussen lidstate, waaruit volg dat die Unie slegs
bestaan vanuit die wil van die lidstate. 'n Lidstaat kan op elk moment besluit
om terug te trek uit die Unie en wysigings aan die verdrae moet deur alle
lidstate individueel geratifiseer word.

In hierdie opsig lyk die Europese Unie die mees op 'n statebond, wat in
teenstelling tot 'n bondstaat nie soewerein is nie en dus ook slegs bestaan uit
die grasie van die lidstate. 'n Statebond in die tradisionele betekenis van die
woord het egter veel meer mag, veral op die vlak van buitelandse sake en
defensie. Die meeste mense klassifiseer die Europese Unie daarom as 'n struktuur
sui generis, 'n unieke vorm van samewerking tussen lande.

Sedert die Verdrag van Lissabon besit die Unie regspersoonlikheid. Dit magtig
die Unie om origens geensins wetgewend of andersins op te tree nie, buiten die
bevoegdhede wat die lidstate van die EU in die verdrae aan hom toegedeel het.

Binne die EU bestaan 'n spanningsveld tussen intergouvernementele en
supranasionale tendense. Intergouvernementalisme is 'n metode van besluitneming
in internasionale organisasies waarby die mag by die lidstate lê en beslissings
met eenvormheid geneem moet word. Afgevaardigdes van die regerings of van gekose
verteenwoordigings het uitsluitend adviserende of uitvoerende funksies. Die
meeste internasionale organisasies het teenwoordig 'n intergouvernementele
grondslag.



https://af.wikipedia.org/wiki/Bybel

Die Bybel is die "heilige boek" van die Christene. Die woord 'Bybel' stam van
die Griekse woord βιβλια biblia (boeke), wat 'n meervoud is van βιβλιον biblion
(wat oorspronklik papirus beteken en later gebruik is as aanduiding van papier,
geskrif, boek(rol)).

In breë trekke gaan die Bybel oor hoe God as skepper met die mens in tyd en
ruimte omgegaan het, die plek van die mens in verhouding tot die skepping, die
skepper en die heelal en inbreek van ewigheid (domein van God) in die tyd
(domein van die mens).

Dit is die mees verspreide boek in die wêreld, waar daar in die laat 20ste eeu
meer as 20 000 000 kopieë[verwysing benodig] in omloop was. Dit is uniek in baie
opsigte, waarvan vertaling en skrywers net 'n paar is.

Die meervoudsvorm biblia ("boekrolle, boeke") van die Griekse woord biblion is
in die antieke tyd as die eenvoudsvorm van 'n Latynse vroulike term een ook as
'n sinoniem van die Griekse term hagia graphae ("Heilige Skrif") geïnterpreteer.

In sowel die Joodse asook die Christelike godsdiens word hierdie versameling van
boeke as 'n openbaring van God beskou en het dus 'n normatiewe karakter vir die
godsdiensbeoefening.

Vir die Joodse godsdiens is die Torah, en hier veral die verbond, wat God by die
berg Sinaï met Israel gesluit het, die "woord van God". Christene beskou Jesus
Christus as die sentrale figuur in die Heilige Skrif, wat ook hulle betekenis
verlig. Met die kanonisering van die Nuwe Testament het die kerk ook besluit om
die Hebreeuse Skrifte as die "woord van God" te erken.

Die eerste volledige bybelboek in Afrikaans was die Evangelie volgens Markus
soos deur C.P. Hoogenhout vertaal. Hierdie vertaling is nooit gepubliseer nie,
maar die manuskrip is in die Nasionale Biblioteek van Suid-Afrika in Kaapstad
beskikbaar.

Die eerste Afrikaanse vertaling (bekend as die "ou" vertaling) van die Bybel het
in 1933 verskyn. Die vertaalwerk is deur prof. J.D. du Toit, prof. E.E. van
Rooyen, prof. J.D. Kestell, dr. S.P.E Boshoff, dr. H.C.M. Fourie en prof B.B.
Keet behartig. 'n Hersiene uitgawe daarvan het in 1953 verskyn sodat die "ou
vertaling" ook bekendstaan as die 1933/'53-vertaling.

Die nuwe vertaling van die Bybel het in 1983 verskyn en word deur die
Bybelgenootskap van Suid-Afrika gepubliseer. Die eindredaksie van hierdie
vertaling was prof. E.P. Groenewald, J.P. Oberholzer, A.H. Van Zyl, P. A.
Verhoef, J.L. Helberg en W. Kempen.

Die eerste Afrikaanse Bybel vir Dowes is in 2008 deur die Bybelgenootskap van
Suid-Afrika gepubliseer.



https://af.wikipedia.org/wiki/Ejakulasie

Ejakulasie is die proses van die uitspuit van semen vanuit die penis. Dit gaan
gewoonlik gepaard met 'n orgasme, wat weer teweeggebring word deur seksuele
prikkeling. Dit kan egter ook voorkom gedurende die Vinnige Oogbewegingsfase
(VOB) van slaap, tesame met 'n ereksie en seksuele drome. Andersins gebeur dit
soms tydens massering van die prostaat. In skaars gevalle, mag dit die gevolg
van siekte van die prostaat wees.

Ejakulasie is 'n refleksbeweging. As dit eers aan die gang kom, is daar mee geen
keer nie. Twee fases van ejakulasie word beskryf: 'n voorwellings- en
volwaardige ejakulasiefase. Die voorwellingsfase begin wanneer spermatosoa
vanuit die epididimus, waar dit geberg word, deur die twee vasa deferens
aangestoot word tot by die ampoule aan die bopunt van hierdie twee buisies.
Wanneer die saad dan deur die uitstortingsbuise beweeg en gemeng raak met
vloeistowwe, staan dit bekend as semen. Op hierdie tydstip neem die volwaardige
ejakulasiefase 'n aanvang en word die semen in ritmiese sametrekkings uitgespuit
deur die uretra. Die totale duurte van ejakulasie is omtrent drie tot tien
sekondes lank.

Die kragtigheid van beweging asook die hoeveelheid van die semen verskil
grootliks tussen mans. Die volume kan enigiets wees tussen twee en 15
milliliters, maar die grootste gros manne produseer tussen vyf en sewe
milliliter. Die hoeveelheid in 'n individuele man wissel ook by verskillende
ejakulasies: dit hang af hoe onlangs die naas voorlaaste ejakulasie plaasgevind
het. As 'n man langer as twee dae laas geëjakuleer het, het die volume van die
tweede van twee ejakulasies kort ná mekaar 'n groter volume as wanneer hy korter
vantevore geëjakuleer het. Dit kom voor of die volume semen wat geproduseer
word, 'n direkte korrelasie het met die intensiteit van die orgasme-ervaring.

Die getal spermatosoa verskil ook baie wyd individueel. Die aanvaarde getal is
20 miljoen spermatosoa per mililiter, met 'n beweegliksheidspersentasie van
50 persent, en normale spermformaat in 60 persent of meer. Die hoeveelheid
spermatosoa hang af van die tydperk wat verloop het sedert die vorige
ejakulasie, die hitte binne in die testes, die man se ouderdom, die
testosteroonvlak, die algemene vrugbaarheid van die man, asook die graad en
lengte van tyd van die seksuele opwinding wat die ejakulasie voorafgegaan het en
selfs in 'n mindere mate die seisoen.

Ná ejakulasie is dit vir omtrent 'n halfuur onmoontlik vir die meeste mans om
weer te ejakuleer, grootliks omdat hulle nie weer 'n ereksie kan kry tydens
hierdie periode nie. Hierdie tydsinterval word die weerstandigheidsperiode
genoem. Die eikel van die penis is meestal tydens hierdie selfde periode
hipersensitief vir aanraking.

Wanneer ejakulasie plaasvind voordat al die persone wat met mekaar tydens
daardie geleentheid seks het gereed is daarvoor, word dit premature ejakulasie
genoem. Aan die ander kant, as 'n man nie kan ejakuleer ten spyte van voldoende
seksuele stimulasie nie, en hy behou sy ereksie gedurende hierdie hele tydperk,
word dit anorgasmie genoem. Daar is 'n groot aantal geneesmiddels wat ejakulasie
of orgasme kan onderdruk. Die mees bekende hiervan is die antidepressante wat op
die neurotransmittor serotonien 'n uitwerking het.



https://af.wikipedia.org/wiki/Tweede_Vryheidsoorlog

Die Tweede Vryheidsoorlog of Anglo-Boereoorlog (Engels: Second Boer War,
Nederlands: Tweede Boerenoorlog) was 'n oorlog tussen die Boererepublieke van
die Oranje-Vrystaat en die Zuid-Afrikaansche Republiek aan die een kant en die
Britse Ryk aan die ander kant wat tussen 11 Oktober 1899 en 31 Mei 1902 in
Suider-Afrika, Swaziland ingesluit, gewoed het.

Die Tweede Vryheidsoorlog, ook bekend as die Suid-Afrikaanse Oorlog, oftewel die
Anglo-Boereoorlog, het vanaf Oktober 1899 tot Mei 1902 geduur. In hierdie oorlog
het die twee Boererepublieke, die Zuid-Afrikaansche Republiek (ou Transvaal) en
die Republiek van die Oranje-Vrystaat, te staan gekom teen die Britse Ryk,
spesifiek die Kaapse en Natalse kolonies van Groot-Brittanje. Die hele gebied
waarop hierdie oorlog plaasgevind het vorm vandag deel van die Republiek van
Suid-Afrika.

Oor die sowat twee en 'n half jaar wat die oorlog geduur het, het dit Brittanje
nagenoeg 200 miljoen pond, 448 435 Britse- en Rykssoldate en sowat 20 000 Britse
lewens gekos om 'n "Boererebellie" te bemeester.

Aan die kant van die Boererepublieke was die koste van die oorlog baie hoog.
Elke republiek se ekonomie is totaal en al vernietig deur die
"Verskroeideaardebeleid" wat deur die Britse generaals toegepas is. Toe die
Boere by die Vrede van Vereeniging hul wapens neerlê, het baie as hoofrede vir
hul oorgawe die lyding van hul vroue en kinders aangevoer. Ongeveer 5 000 Boere
het in die oorlog gesneuwel, en minstens 20 000 Boere en 12 000 Afrikane het hul
lewe in konsentrasiekampe verloor, meestal kinders onder 16 jaar, hoofsaaklik as
gevolg van swak voorbereiding, 'n tekort aan behoorlike sanitasie en swak
skuiling. Ook aan die Britse kant het die meeste soldate weens die swak
organisasievernuf van militêre bewindhebbers nie op slagvelde gesneuwel nie,
maar aan siekte beswyk.

Die oorsaak van die oorlog is steeds omstrede. Aan die Britse kant was dit 'n
polemiek vanaf die oomblik dat dit uitgebreek het. Anti-imperialiste, asook
Marxiste, het die oorlog as 'n produk van 'n kapitalistiese sameswering gesien
wat daarop gemik was om, deur middel van brute krag, die diamant- en goudvelde
van die Vrystaat en Transvaal te bekom.

Moderne interpretasies sien Britse beleid as gekaap deur radikale imperialiste
soos Cecil John Rhodes en lord Alfred Milner, wat gevrees het dat die nuut
gevonde rykdom van die Boererepublieke die droom van 'n Britse Suid-Afrika sou
ontspoor. Rykdom het die Boererepublieke in staat gestel om hulself van Britse
voogdyskap te bevry en om hul eie onafhanklike buitelandse beleid te volg, wat
die deur kon oopmaak vir Duitse beheer van die belangrike Kaapse roete na Indië.

Brittanje het daarop aangedring dat die Britse onderdane wat op die goudmyne in
die Witwatersrand werk, stemreg moes kry. President Paul Kruger van die
Transvaal het geweier en gesê: "Hulle wil nie stemreg hê nie, hulle wil ons land
hê". President Marthinus Steyn van die Vrystaat het hom by Kruger geskaar en die
lot van die Vrystaat as dieselfde as die lot van die Transvaal beskryf.

Ondanks die verslegtende verhouding tussen Kaapstad en die Boererepublieke in
die laaste dekade van die 19de eeu, was die Britte merkbaar swak voorberei vir
oorlog aan die vooraand daarvan. Die vernederende nederlaag aan die hande van
die Boere by die Slag van Majuba in die Eerste Vryheidsoorlog ten spyt, is die
Boererepublieke nie as ernstige teenstander geag nie. Britse militêre
intelligensie het gereken dat die Boere slegs 3 000 man in die veld sou kon
plaas om kleinskaalse klopjagte in die Kaap en Natal uit te voer, terwyl hulle
uiteindelik daartoe in staat was om sowat 30 000 berede manskappe in Natal
alleen aan te wend. Die Britse opperbevelhebber, lord Wolseley, het geglo (en
die Britse oorlogsminister, lord Lansdowne, het saamgestem) dat 'n garnisoen van
20 000 Britse soldate genoeg sou wees om Britse belange in Suid-Afrika te
beskerm.

In 1895, ná die Jameson-inval, was Kruger seker dat Brittanje op oorlog ingestel
was. Hy het 'n klein staande leër op die been gebring en sy administrasie
versterk deur knap, jong Afrikaners soos Jan Christian Smuts aan te stel. Daar
is probeer om steun vir die Boere in Engeland en Europa te werf, maar geen
tasbare steun is verleen nie. Die twee klein republieke het alleen teen die
magtigste ryk in die wêreld gestaan. Toe Kruger gevra is hoekom hy teen so 'n
oormag veg, was sy antwoord: " 'n Man sal nie 'n leeu aanval met 'n mes in sy
hand nie, maar net 'n lafaard sal nie met alle mag veg as die leeu hom aanval
nie." Die Boererepublieke het wel daarin geslaag om Duitse Mausergewere en
Franse "Long Tom"-langafstandkanonne te bekom. Die Russiese tsaar het 'n paar
veldambulanse voorsien en die Transvaal se artilleriekorps is deur Duitsers
opgelei.

Die eerste skote in die oorlog het op 12 Oktober 1899 geklap nadat Brittanje die
ultimatum van die Boererepublieke verwerp het. Die Boere het tot die aanval
oorgegaan en 'n strook van 160 km in die Kaapkolonie ingeneem terwyl hulle in
Natal tot teenaan die Tugelarivier gevorder het. Mafeking en Kimberley het
Britse eilande in 'n Boergedomineerde veld geword, terwyl die Britse garnisoen
in Natal by Ladysmith vasgekeer en beleër is. Die Britse leër het in verskeie
veldslae tweede gekom. Op 11 Desember is 'n frontaanval deur Britse soldate wat
deur artillerievuur ondersteun is, afgemaai deur Boere wat hulself in loopgrawe
ingegrawe het by Magersfontein naby Kimberley. Op 15 Desember by Colenso het
4 000 Boere, ingegrawe in die hoogtes op die Noordelike oewer van die Tugela, 'n
aanval van 16 000 Britte afgeweer wat wou deurbreek na Ladysmith. Hierdie vyf
dae is deur die Britse magte die Swart Week genoem. In hierdie tydperk het hulle
7 000 manskappe verloor en geen positiewe strategiese resultate gekry nie.

Smuts sou egter later melding maak van die "konserwatiewe kortsigtigheid" van
die ouer geslag van generaals, wat "die gulde geleentheid" van oorwinning laat
wegglip het. Britse troepe het deur Kaapstad en Durban ingestroom. Onder die
opperbevel van lord Roberts, wat generaal Kitchener as stafhoof gehad het, het
die Britse versterkings vinnig na die front beweeg en die beleërde dorpe ontset.
Hulle het 4 000 man onder generaal Piet Cronje by Paardeberg gevange geneem en
Bloemfontein op 13 Maart 1900, Johannesburg op 5 Mei en Pretoria op 6 Junie
ingeneem.

Op 21 Oktober 1900, net voordat die Britte hom kon vang, het president Kruger,
van Delagoabaai, vandag Maputo in Mosambiek, na Europa vertrek om steun vir die
Boere se saak te probeer werf. Hy het meer as drie jaar later as banneling in
Switserland gesterf. President Steyn het tot aan die einde van die oorlog saam
met die Vrystaatse guerrillavegters in die veld gebly en die grootste
bittereinder geword. Die republieke was verlore. Op 24 Mei en 1 September het
Brittanje die administrasie van onderskeidelik die Oranjerivierkolonie en die
kolonie van Transvaal oorgeneem. Britse magte het al die infrastruktuur in
Suid-Afrika soos die spoorlyne beheer en die 20 000 vegtende Boere wat oorgebly
het, was feitelik heeltemal sonder steun.

Net ná die val van Pretoria het die Transvaalse militêre leierskorps
onmiddellike oorgawe aanbeveel. President Steyn was woedend en het aan die
Transvalers geskryf dat die ZAR die Vrystaatse burgers en Kaapse rebelle in 'n
rampspoedige oorlog betrek het. "Wil die ZAR nou 'n skandelike en selfsugtige
vrede sluit die oomblik dat die oorlog sy grense bereik? Wat die ZAR ook al
doen, die Vrystaters sal tot die bitter einde veg." Die geveg is toe deur almal
voortgesit.

In hierdie tydperk was die Boeregeneraals mense wat progressief was: kommersiële
boere en professionele aambagslui. Hulle het net om een rede geveg: hul
onafhanklikheid. Die bittereinders het guerillataktiek gevolg en in klein,
beweeglike kommando's geveg. Hulle het treinspore gesaboteer, die voorrade van
die Britse troepe onderskep en gevegte uitgelok en dan weer gevlug.

In hierdie tydperk was daar ook die sogenaamde "joiners". Dit was Boere wat
hoofsaaklik as spioene vir die Britte opgetree het in die laaste 18 maande van
die oorlog. Daar is geskat dat 5 000 Boere teen April 1902 die Britse
oorlogspoging gesteun het. Baie Boere het die Britse saak gesteun omdat hulle
geglo het dat daar vir hulle 'n beter bedeling onder die Britte wag en dat hulle
na hulle plase kon terugkeer en groot skade en leed kon vermy deur oor te gee of
te "hensop".

Die Britse opperbevel het van twee taktieke gebruik gemaak om die bittereinders
te beveg. Eerstens is linies blokhuise en doringdraad opgerig om Boerevegters
uit die een distrik na die ander uit te sluit, om hulle sodoende saam te hok om
gevang te word. Hierdie taktiek was baie duur en hoewel baie dramaties, kon dit
geen groot gevegte tussen die Boere wat die prooi was en Britse jagters uitlok
nie.

Die tweede taktiek wat gebruik was, die Verskroeideaardebeleid, het berus op die
vernietiging van die Boere se voorraadbasis deur hul plase te vernietig en die
Boere se vrouens en kinders in konsentrasiekampe saam te hok. Vlugtelingkampe
wat verplaaste Boerefamilies moes huisves het so vroeg as Julie 1900 verskyn.

Kampe is opgerig om die misplaaste Boere vroue en kinders te huisves. Swart
mense wat deur die oorlog ontwrig was, is in aparte kampe geplaas. Die plasing
van die kampe was swak en die inwoners het onvoldoende voeding gekry. Uiterste
lyding in haglike omstandighede het die inwoners van die kampe elke dag
getreiter. Baie het gesterf, veral van buiktifus en masels. Die Britse publiek,
plaaslik en in Brittanje, het eers bewus geraak van wat in die kampe gebeur toe
Emily Hobhouse in Engeland toestemming gekry het om die kampe te besoek.
Hobhouse het in Desember 1900 Engeland verlaat en in Mei 1901 teruggekeer. Voor
haar vertrek het sy net kennis gedra van die Port Elizabeth-konsentrasiekamp. Sy
is met afgryse vervul oor wat sy gesien het en sy het die publiek geskok met
haar onthullings. Teen Oktober 1901 het die sterftesyfer tot 344 per 1000 in die
kampe opgeskiet. Kinders onder vyf jaar oud het feitlik geen kans op oorlewing
gehad nie. Teen die einde van 1901 het 'n kommissie van Engelse vroue, wat
oorlogsondersteuners was, ook besoeke by die kampe afgelê. Hulle was net so
geskok soos Hobhouse. Hulle het 'n aantal aanbevelings gemaak wat die dodetal
skerp laat daal het.

Die mans, Britte en Boere, was verslae oor die vroue se dapperheid en wat hulle
bereid was om te verduur vir die Boere se stryd. Die vroue was onversetlik in
hul aandrang dat hul mans en seuns vir onafhanklikheid moes voortveg. Sommige
vroue het verklaar dat hulle verkies om hul huise te sien brand eerder as dat
hul mans oorgee. Daar het 4 177 Boerevroue en 22 074 Boerekinders in die kampe
gesterf. Die Nasionale Vrouemonument in Bloemfontein is opgerig ter nagedagtenis
van die Boervroue van die Tweede Vryheidsoorlog. Die Oorlogsmuseum is ook daar
opgerig.

Teen die begin van 1902 het die Boeremagte gekrimp tot 10 000 Transvalers, 6 000
Vrystaters en 3 000 Kaapse rebelle. In Suidoos-Transvaal het 'n Zoeloemag 'n
Boerelaer aangeval en 56 burgers doodgemaak. Die militere vooruitsigte vir die
Boere het al hoe swakker geraak.

In Mei 1902 het 60 Boereleiers in Vereeniging vergader om oor vrede te besluit.
Die Vrystaters was nog steeds gekant teen vrede, maar die swak gesondheid van
Steyn het hul saak baie skade aangedoen. Die vredesvoorwaardes het ingesluit dat
die Boere die Britse monarg erken as wettige heerser; Boere kon hul besittings,
insluitend gewere vir verdediging, behou; en Nederlands sou in die skole van
Transvaal en die Vrystaat as vak onderrig word mits die ouers dit verlang. Op 31
Mei het die vergadering met 54 stemme teen 6 besluit om hierdie voorwaardes te
aanvaar.

Die eerste noemenswaardige groep Boerekrygsgevangenes wat deur die Engelse
gevange geneem is, was dié wat tydens die Slag van Elandslaagte op Oktober 21
1899 gevang is. Aanvanklik is die meeste op skepe gesit, maar soos getalle
gegroei het, het Brittanje besluit om hulle nie plaaslik gevange te hou nie. Die
gevangeneming van 400 krygsgevangenes in Februarie 1900 was 'n belangrike
gebeurtenis: Brittanje het besef dat hulle nie alle krygsgevangenes in
Suid-Afrika kon akkommodeer nie. Die Engelse het gevrees dat hulle deur
simpatieke plaaslike inwoners bevry kon word. Hulle het dit reeds moeilik gevind
om aan hulle eie troepe se behoeftes te voorsien, en wou nie die ekstra las dra
deur addisionele voorrade vir die krygsgevangenes te stuur nie. Brittanje het
dus besluit om hulle oorsee te stuur.

Die eerste oorsese kampe anders as in Afrika, is geopen op Sint Helena, wat
uiteindelik byna 5000 krygsgevangenes ontvang het. Ongeveer 5000 krygsgevangenes
is na Ceylon gestuur. Ander is na Bermuda en Indië gestuur. Geen bewyse bestaan
dat Boere-krygsgevangenes na die Gemenebes van die Britse Ryk soos Australië,
Kanada of Nieu-Seeland gestuur is nie.



https://af.wikipedia.org/wiki/Nelson_Mandela

Nelson Rolihlahla Mandela (* 18 Julie 1918; † 5 Desember 2013) was die eerste
staatshoof (1994–1999) van 'n volledig demokratiese Suid-Afrika. Hy is in 1999
as staatshoof deur Thabo Mbeki opgevolg.

Rolihlala Mandela is op 18 Julie 1918 in Qunu, in die Transkei in die destydse
Unie van Suid-Afrika, gebore. Op sewejarige leeftyd word hy die eerste lid van
sy familie wat skool toe gaan. Hier ontvang hy sy Engelse noemnaam, "Nelson",
van 'n onderwyseres.

Ná matriek studeer Mandela aan die Universiteit van Fort Hare, waar hy Oliver
Tambo ontmoet, 'n lewenslange vriend en later kollega in die stryd ("struggle")
om die bevryding van die agtergeblewe volke van Suid-Afrika.

Reeds as jeugdige en student verset Mandela hom teen regeringsoptrede wat die
swart bevolking hul politieke, maatskaplike en ekonomiese regte ontneem. In 1942
word Mandela lid van die ANC en, saam met kamerade soos Walter Sisulu en Oliver
Tambo en verskeie ondersteuners, stig hulle in 1944 die ANC Jeugliga.

Die Afrikaner-beheerde Nasionale Party verkry in 1948 politieke beheer en
ontwikkel die apartheidsbeleid wat op rasse-segregasie gegrond is. Mandela is
prominent in die ANC se versetaksie van 1952 asook die 1955-kongres waartydens
die Vryheidsmanifes aangeneem word.

Mandela is immer teen gewelddadige verset. Massa-aksie lei daartoe dat hy en 150
ander op 5 Desember 1956 in hegtenis geneem en van hoogverraad aangekla word.
Die verhoor duur 5 jaar tot in 1961, maar al die beskuldigdes word vrygespreek.

In 1960 skiet die SA Polisie na oproeriges in Sharpeville en word die ANC en
anti-apartheidsgroepe verbied. Ná hierdie gebeurtenis, wat as 'n slagting onder
die oproeriges beskou word, besluit Mandela en sy volgelinge om hulle tot
gewapende verset te wend.

Op 5 Augustus 1962 word Mandela in hegtenis geneem, nadat hy 17 maande
voortvlugtig was en word in die Johannesburg Fort in gevangenis geplaas.

Op 25 Oktober 1962 is Mandela tot vyf jaar gevangenestraf gevonnis en op 11
Junie 1964 word hy skuldig bevind en uitspraak gelewer betreffende sy
verbintenis met terroristebedrywighede, onder meer die
Kerkstraat-bomontploffing. Pres. P.W. Botha het hom verskeie kere kwytskelding
van sy vonnis aangebied, mits hy geweld afsweer. Hy het dit van die hand gewys,
en 27 jaar lank in die tronk op Robbeneiland deurgebring.

Egskeiding ontbind sy eerste huwelik van 13 jaar met Evelyn Ntoko Mase in 1957.
Sy tweede huwelik is met Winnie Madikizela, wat na 38 jaar eindig met egskeiding
in Maart 1996.

Die derde huwelik is op 18 Julie 1998 (Mandela se 80ste veraarsdag) met Graça
Machel (weduwee van die voormalige Mosambiek president, Samora Machel).

Mandela word gereken as 'n ikoon in Suid-Afrikaanse geskiedenis. Versoenend
teenoor sy politieke vervolgers, nadat hy 27 jaar gevange gehou is te
Robbeneiland, tree hy op as patriarg om wêreldwyd respek te ontlok vir sy
leierskap. Sy aansien styg ook onder die wit Afrikaanse bevolking in
Suid-Afrika, tradisioneel Nasionale Party-ondersteuners, wat hom in die
apartheidsjare as "vyand" tipeer het.

Hy oorhandig die William Webb Ellis trofee aan Francois Pienaar nadat die
Springbokke die Rugbywêreldbeker 1995 gewen het.

Gedurende Mei 2004 tree hy op in die afvaardiging wat die RSA by FIFA
verteenwoordig om die Wêreldbeker-sokkertoernooi in 2010 aan te bied. Die
Suid-Afrikaanse afvaardiging is suksesvol en Mandela word in hierdie opsig
beskou as 'n sleutelfiguur.

Op 5 Desember 2013 maak die president van Suid-Afrika, Jacob Zuma, bekend dat
Mandela op 95-jarige ouderdom in sy huis in Johannesburg oorlede is. Boodskappe
van meegevoel stroom hierna vanuit alle dele van die wêreld in. In Suid-Afrika
is 'n tydperk van nasionale rou afgekondig. Sondag 8 Desember was aangewys as 'n
landswye dag van 'gebed en besinning' en op 10 Desember word daar 'n reuse
gedenkbyeenkoms vir die ontslape oud-president in die FNB-stadion te Soweto
gehou. Mandela is op 15 Desember 2013 in Qunu in die teenwoordigheid van sy
familie en duisende roubeklaers begrawe, en die volle dag se verrigtinge is
direk op TV gebeeldsend.



https://af.wikipedia.org/wiki/Meksiko

Meksiko of Mexiko (Spaans: México [ˈmexiko] luister (hulp·inligting), Nahuatl:
Mexihco [me:'ʃiʔko]), amptelik die Verenigde Meksikaanse State (Spaans: Estados
Unidos Mexicanos luister (hulp·inligting), Nahuatl: Mexihco Tlacetililli
Tlahtohcayotl), is ’n federale presidensiële grondwetlike republiek geleë in
Noord-Amerika. Meksiko grens in die noorde aan die Verenigde State van Amerika,
in die suide en weste aan die Stille Oseaan, in die suidooste aan Guatemala,
Belize en die Karibiese See en in die ooste aan die Golf van Meksiko. Meksiko
strek oor ’n gebied van bykans 2 miljoen km² (sowat 760 000 myl²), is die sesde
grootste land van die Amerikas wat oppervlakte betref, en die 13de grootste
onafhanklike land ter wêreld. Met ’n geskatte bevolking van sowat 120 miljoen in
2015 het die land die 11de grootste bevolking ter wêreld, en is benewens die
digsbevolkte Spaanssprekende land, ook die tweede mees bevolkte land in
Latyns-Amerika naas Brasilië.

Tydens die Voor-Colombiaanse tydperk, voor die aankoms van die Europeërs in die
gebied van die huidige Meksiko, het verskeie belangrike beskawings soos die
Olmeke, Mixteke, Tolteke, Teotihuacáne, Zapoteke, Maya, Tlaxcalteke en Asteke
hier bestaan. Teen 1521 het die Spaanse Ryk met die verowering en kolonisasie
van die gebied vanuit hul basis in México-Tenochtitlan begin en die
Vise-Koninkryk Nieu-Spanje gestig. Met die onafhanklikheidsverklaring van Spanje
op 16 September 1810 het die Meksikaanse Onafhanklikheidsoorlog begin, op 27
September 1821 het Meksiko sy onafhanklikheid verkry en op 28 Desember 1836 is
dit deur Spanje erken. Ná die onafhanklikheidsoorlog het Meksiko sy eerste
grondwet op 4 Oktober 1824 bekragtig en die huidige grondwet is tydens die
Meksikaanse Rewolusie (1910–1920) op 5 Februarie 1917 aanvaar. Die oppervlakte
van Meksiko is gedurende die 19de eeu met die onafhanklikheidsverklaring van die
Sentraal-Amerikaanse lande en ná oorloë teen die Verenigde State van Amerika
meer as gehalveer.

Die Verenigde Meksikaanse State is ’n federale presidensiële grondwetlike
republiek met ’n presidensiële stelsel en ’n tweekamerparlement, bekend as die
kongres van die Unie (Congreso de la Unión), wat uit die senaat van die
republiek (Senado de la República) en die huis van afgevaardigdes (Cámara de
Diputados) bestaan. Die land se hoofstad en grootste stad is Meksikostad, wat
nie deel uitmaak van een van die 31 deelstate nie, maar in die federale distrik
(Distrito Federal) geleë is.

Nadat Nieu-Spanje in 1821 sy onafhanklikheid van Spanje verkry het, is besluit
om die land na sy hoofstad Meksikostad, wat in 1524 op die ruïnes van die
Asteekse hoofstad Meksiko-Tenochtitlan (Nahuatl: Mēxihco Tenōchtitlan) gestig
is, te vernoem. Die naam is afgelei uit die Asteekse taal Nahuatl, maar die
oorspronklike betekenis daarvan is onbekend.

Mēxihco was die Nahuatl-term vir die hartland van die Asteekse Ryk, die Vallei
van Meksiko, sy bevolking, die Mexica en die omliggende gebiede, wat later ’n
deel van die land Meksiko geword het. Dit word in die algemeen beskou as ’n
toponiem vir die Vallei, wat die primêre etnoniem vir die Asteekse Driebond
geword het.

Die amptelike naam van die land is saam met die regeringsvorm verander. Tydens
twee geleenthede (1821–1823 en 1863–1867) het die land bekend gestaan as Imperio
Mexicano ("Meksikaanse Keiserryk"). Al drie federale grondwette (van 1824, 1857
en 1917, die huidige) het die naam Estados Unidos Mexicanos ("Verenigde
Meksikaanse State") gebruik. Met die grondwet van 1824 het die land ’n federale
republiek met die amptelike name Nación Mexicana ("Meksikaanse Nasie") en
Estados Unidos Mexicanos ("Verenigde Meksikaanse State") geword. In die
grondwette van 1836 en 1857 is die amptelike naam ná República Mexicana
("Meksikaanse Republiek") verkort, maar vir amptelike geskrifte het die langnaam
steeds in gebruik gebly. Met die huidige grondwet van 1917 is die langnaam
"Verenigde Meksikaanse State" weer ingevoer.

Die eerste spore van menslike beskawing is in die Vallei van Meksiko gevind en
is meer as 23 000 jaar oud. Eers is mielies en bone gekweek en omstreeks 7000
v.C. het die eerste nedersettings ontstaan. In 1500 v.C. is die stad Tlatilco
gestig, wat eers in die 4de eeu n.C. weer ontruim is.

Komplekse kulture het tussen 900 en 300 v.C. ontwikkel en tussen 100 en 900 n.C.
het die Meso-Amerikaanse beskawings soos die Asteke, Maya, Mixteke, Olmeke,
Tlaxcalteke en Tolteke ontstaan. Tydens die vroeë post-klassieke tydperk het die
Tolteke Sentraal-Meksiko en die Mixteke Oaxaca oorheers, en die laagland as
Maya-gebied het belangrikste sentrums in Calakmul, Chichén Itzá, Mayapán,
Palenque en Uxmal gehad. Omstreeks 1500 het die Asteke in die gebied van die
huidige Meksiko geheers.

Meksiko het daarmee ’n lang geskiedenis waar die Asteke en Maya onder die
Amerikaanse hoogkulture van die Middeleeue in Meso-Amerika tel. Die sentrum van
die Asteke was Tenochtitlan op die gebied van die huidige hoofstad Meksikostad.
Die sentrum van die Maya was Chichén Itzá op die Yucatan-skiereiland. Die meeste
kennis omtrent die geskiedenis van die Asteke en Maya is aan verskeie codexe
ontleen.

Met die ontdekking van die Amerikas deur Christophorus Columbus op 12 Oktober
1492 het die Europese verowering van die twee kontinente begin. Tussen 1517 en
1518 het die eerste Spaanse ekspedisies onder Francisco Hernández de Córdoba en
Juan de Grijalva die Yucatan-skiereiland bereik. Die "nuutontdekte" beskawings
en die rykdom aan goudvoorwerpe het die tierra firme, die vasteland, vir die
Spanjaarde aanloklik gemaak.

Tussen 1519 en 1521 het Hernán Cortés die Asteekse Ryk met behulp van talle
inheemse bondgenote vernietig, die gebied vir Spanje verower en Nieu-Spanje
gestig. Gelyktydig het Francisco de Montejo die Yucatan-skiereiland en Pedro de
Alvarado vir Guatemala verower en die laaste Maya-stede vernietig. Die kolonie
was weens sy goud- en silwerrykdom onder die belangrikste oorsese besittings van
Spanje. Oor die volgende drie eeue heen het die Spanjaarde en hul sendelinge die
Rooms-Katolieke Kerk en die Spaanse taal in Meksiko gevestig.

Ná die voorbeelde van die Amerikaanse Onafhanklikheidsverklaring tydens die
Amerikaanse Rewolusie op 4 Julie 1776 en die Franse Rewolusie op 14 Julie 1789,
het die Meksikaanse Onafhanklikheidsverklaring op 16 September 1810 die
Onafhanklikheidsoorlog teen die Spaanse heerskappy begin, terwyl Spanje deur die
Franse besetting (1808–1814) onder Napoleon Bonaparte verswak is. Op 27
September 1821 het Meksiko onafhanklik geword en die Eerste Meksikaanse
Keiserryk (1821–1823) is onder Agustín de Iturbide gestig, terwyl Spanje tot
1829 gepoog het om Meksiko te herower. Spanje het die onafhanklikheid van
Meksiko eers op 28 Desember 1836 amptelik erken.

Ná die Rewolusie op 19 Maart 1823 het Meksiko ’n republiek geword, terwyl die
Sentraal-Amerikaanse lande Costa Rica, El Salvador, Guatemala, Honduras en
Nicaragua ook hul onafhanklikheid verklaar en die Federale Republiek van
Sentraal-Amerika op 1 Julie 1823 gestig het, wat reeds op 31 Mei 1838 weer
ontbind is. Chiapas is op 14 September 1824 deur Meksiko geannekseer, gevolg
deur Soconusco in 1842 en Sonora op 8 Mei 1854.

In 1835 het die Verenigde State probeer om Texas en Kalifornië van Meksiko te
verkry. Op 2 Oktober 1835 het die Texaanse Onafhanklikheidsoorlog begin, wat op
21 April 1836 met die onafhanklikheid van die Republiek van Texas, wat op 2
Maart 1836 gestig is, beëindig is. Tydens die Koekoorlog vanaf 16 April 1838 tot
9 Maart 1839 het Frankryk om ’n kompensasie vir ’n Franse bakkery, wat deur
Meksikaanse beamptes verwoes is, geveg. Ná sentralisering van die regering is
die Republiek van die Rio Grande op 17 Januarie 1840 gestig, wat reeds op 6
November 1840 geannekseer is. ’n Wyle later is op 16 Maart 1841 die Republiek
van Yucatán gestig, wat ná die uitbreek van die Kasteoorlog deur die inheemse
Maya-bevolking in 1847, militêre steun van Meksiko gesoek en ná die toestemming
weer by Meksiko aangesluit het. Meksiko sou eers op 22 Januarie 1901 die hele
Yucatan-skiereiland terugwen.

Op 25 April 1846 het die Meksikaans-Amerikaanse Oorlog begin, wat op 2 Februarie
1848 met die anneksasie van die Republiek van Kalifornië, die gebied van die
huidige Amerikaanse deelstate Arizona, Kalifornië, Nevada, Utah en die dele oos
van die Rio Grande-rivier van Colorado, Nieu-Meksiko en Wyoming deur die
Verenigde State beëindig is. Met die Verdrag van Guadalupe Hidalgo het die Rio
Grande-rivier die huidige grens tussen Meksiko en die Verenigde State geword.

Gadsden, ’n gebied suid van die Gilarivier wat vir ’n beplande, maar nie-geboude
spoorwegverbinding benodig is, is op 30 Desember 1853 vir 10 miljoen VS-dollar
(sowat $260 miljoen in 2010) aan die Verenigde State verkoop. Die gebied maak
deel uit van die huidige suidelike Amerikaanse deelstate Arizona en
Nieu-Meksiko.

Tydens die Hervormingsoorlog is op 5 Februarie 1857 ’n liberale grondwet vir
Meksiko uitgereik wat die invloed van die Rooms-Katolieke Kerk beperk het,
waarteen konserwatiewe kragte gestry het. In die winter van 1861/62 het Meksiko
in ’n skuldkrisis beland wat tot die besetting van dele van die golfkus deur
Frankryk, Spanje en die Verenigde Koninkryk gelei het. Op 1 Desember 1861 het
die Franse intervensie onder keiser Napoleon III van Frankryk begin en die
Tweede Meksikaanse Keiserryk (1864–1867) met die Oostenrykse aartshertog
Maksimiliaan I van Habsburg as keiser is gestig. Die Republikeine onder Benito
Juárez het na Monterrey gevlug. Ná die uitsetting van Franse soldate deur die
Verenigde State en die teregstelling van Maksimiliaan I is die Tweede Republiek
in 1867 uitgeroep, nadat Meksikostad op 15 Julie 1867 deur Benito Juárez bevry
is.

In 1905 is die suidelike Clipperton-eiland beset, wat ná ’n bemiddeling van die
Italiaanse koning Viktor Emanuel III in 1931 aan Frankryk oorhandig en op 12
Junie 1935 amptelik in besit geneem is.

Die lang diktatuur van Porfirio Diaz het in 1910 tot die Meksikaanse Rewolusie
en sy bedanking gelei. Tydens die rewolusie is op 5 Februarie 1917 die huidige
liberale grondwet ingevoer. ’n Opstand teen antiklerikale bepalings van die
grondwet het tot die Cristero-oorlog tussen 1926 en 1929 gelei, maar die
bepalings is eers met ’n omvattende grondwetlike hervorming in 1992 afgeskaf.

In Januarie 1917 het die Duitse Keiserryk tydens die Eerste Wêreldoorlog ’n
alliansie met Meksiko teen die Verenigde State probeer smee wat een van die
oorsake van die Verenigde State se toetrede tot die oorlog en die besetting van
die hawestad Veracruz was.

Op 23 September 1931 het Meksiko by die Volkebond aangesluit, wat op 20 April
1946 weer ontbind is. Met die uitbreek van fascisme in Europa het Meksiko as ’n
belangrike land van ballingskap gedien. In die Spaanse Burgeroorlog het die land
saam met Frankryk, die Sowjetunie en die Verenigde State die Republikeine teen
die Nasionaliste onder Francisco Franco, Italië, Nazi-Duitsland en Portugal
ondersteun. Die regering het op 19 Maart 1938 as die enigste van 17 lede van die
Volkebond teen die aansluiting van Oostenryk by Nazi-Duitsland protes
aangeteken. Meksiko het daarop gewys dat die Duitse optrede ’n bedreiging vir
die wêreldvrede sou inhou indien laasgenoemde sy verpligtinge uit die Volkebond
nie sou nakom nie en die internasionale reg nie sou eerbiedig nie. Hiervoor is
die naam van die Aartshertog-Karel-plein in Wene op 20 Junie 1956 ná
Meksikoplein gewysig.

Tydens die Tweede Wêreldoorlog het Meksiko van 1939 tot 1941 neutraal gebly en
eers op 22 Mei 1942 oorlog teen Nazi-Duitsland, Italië en Japan verklaar, nadat
Duitse duikbote die twee olietenkers Potrero del Llano en Faja de Oro vernietig
het. Ná die einde van die Tweede Wêreldoorlog het Meksiko op 7 November 1945 ’n
stigterslid van die Verenigde Nasies, op 31 Desember 1945 ’n lidland van die
Internasionale Monetêre Fonds en die Wêreldbank, en op 30 April 1948 ’n
stigterslid van die Organisasie van Amerikaanse Lande geword.

Tydens die Koue Oorlog het Meksiko te danke aan sy handelsbetrekkinge met die
Verenigde State ekonomiese groei ervaar (Meksikaanse wonder) en as die gasheer
van die Olimpiese Somerspele 1968, die FIFA Sokker-Wêreldbekertoernooi in 1970
en die FIFA Sokker-Wêreldbekertoernooi in 1986 opgetree. Op 19 September 1985 is
Meksikostad deur ’n aardbewing getref, wat dele van die hoofstad vernietig het,
en waarin meer as 10 000 mense die lewe gelaat het. In November 1993 het die
land by APEC aangesluit.

Sedert die 1990's word die land deur ’n dwelmoorlog geskud, wat amptelik op 11
Desember 2006 met Operasie Michoacan van die Regering teen die dwelmkartelle
begin het. Volgend op ’n ooreenkoms van 17 Desember 1992, het Meksiko saam met
Kanada en die Verenigde State die NAFTA-vryehandelsone op 1 Januarie 1994 in die
lewe geroep. Op dieselfde dag het indígenas in die Suid-Meksikaanse deelstaat
Chiapas ’n opstand teen die uitwerkings van globalisering en diskriminasie van
Indios begin, wat op 12 Januarie 1994 beëindig, maar tans (2010) nie opgelos is
nie. Op 18 Mei 1994 het Meksiko by die OESO aangesluit. In Desember 1994 het die
Tequila-krisis begin, nadat die Meksikaanse regering nie die vaste
peso-wisselkoers teenoor die Amerikaanse dollar kon byhou nie. Die krisis is
deur lenings van die Verenigde State, die Internasionale Monetêre Fonds en die
Wêreldbank in 1995 beëindig. Op 1 Januarie 1995 het Meksiko ’n stigterslid van
die Wêreldhandelsorganisasie geword.

In die weste is die skiereiland Neder-Kalifornië in die Stille Oseaan en die
Coloradorivier geleë, wat in die Golf van Kalifornië uitmond. Die westelike
vasteland word deur die Rotsgebergte en die suide deur reënwoude gekenmerk. In
die noordooste is die Rio Grande (in Meksiko Río Bravo del Norte genoem) geleë,
wat die grens met die Verenigde State vorm, en in die oostelike Golf van Meksiko
uitmond. Die noorde van Meksiko tussen die Stille Oseaan in die weste en die Rio
Grande in die ooste word deur woestyngebiede soos die Chihuahua- en die
Sonora-woestyn gekenmerk. Die Yucatan-skiereiland grens in die noorde aan die
Golf van Meksiko en in die ooste aan die Karibiese See. 210 kilometer vanaf die
oostelike kus van Yucatan is die eilandnasie Kuba geleë.

Die land word gekenmerk deur die Sierra Madre wat die Meksikaanse Hoogland in
die ooste (Sierra Madre Oriental), suide (Sierra Madre del Sur) en weste (Sierra
Madre Occidental) omring. In die suidweste daarvan is die Landengte van
Tehuantepec geleë, tussen die Golf van Campeche in die noorde en die Golf van
Tehuantepec in die suide, wat in die ooste aan die Yucatan-skiereiland grens.
Die Landengte van Tehuantepec vorm die geografiese en geologiese grens tussen
Noord- en Sentraal-Amerika.

Die hoogste berg in die land asook die hoogste vulkaan in Noord-Amerika is
Citlaltépetl met ’n hoogte van 5 636 m bo seespieël, waarna Popocatépetl met
5 462 m en Iztaccíhuatl met 5 286 m. Die langste rivier is die Rio Grande wat
3 034 km lank is.

Meksiko bestaan uit 31 deelstate (Estados) en die federale distrik Meksikostad
(Distrito Federal).

Die elf grootste stede met meer as een miljoen inwoners is Meksikostad, Ecatepec
de Morelos, Puebla de Zaragoza, Tijuana, Guadalajara, León, Ciudad Juárez,
Zapopan, Monterrey, Nezahualcóyotl en Mexicali. Hulle is meestal in die
binneland geleë. Die kusgebiede is in teenstelling hiermee yl bevolk.

In Meksiko is die verskil tussen die kern- en die randgebied baie opvallend.
Meksikostad speel die oorheersende rol. Die metropolitaanse gebied huisves 18
persent van die land se bevolking en is in die kruispunt van die Westelike,
Oostelike en die Suidelike Sierra Madre in die Vallei van Meksiko naby die
sentrum van die land geleë.

Veracruz is die belangrikste hawestad aan die Golf van Meksiko, terwyl Acapulco
de Juárez die belangrikste hawestad aan die Stille Oseaan en Cancún die
belangrikste hawestad aan die Karibiese See is.

Meksiko is een van die 17 lande wat as die sogenaamde
"biodiversiteit-brandpunte" bekendstaan. Dit is die habitat van 200 000
verskillende spesies, wat 10 tot 12% van die totale wêreldbiodiversiteit
uitmaak. Meksiko het met sy 763 opgetekende reptielspesies die meeste, met 448
soogdierspesies die tweede meeste en met 290 opgetekende amfibiespesies die
vierde meeste spesies ter wêreld. Die flora sluit 26 000 verskillende spesies
in. Ongeveer 2 500 spesies geniet amptelike beskerming.

Meksiko is volgens die grondwet van 1917 ’n federale presidensiële grondwetlike
republiek met die president as regeringshoof en hoogste verteenwoordiger van dié
staat. Die grondwet het tydens die Meksikaanse Rewolusie (1910–1920) ontstaan en
is deur ’n grondwetgewende vergadering uitgewerk. Dit vorm ’n kompromis tussen
verskeie belanghebbendes en bevat dus anti-klerklike, nasionale,
anti-imperialistiese, republikeinse, paternalistiese en
sosiale-hervormings-elemente. Daarbenewens omvat die grondwet liberale elemente
soos burgerregte, wetlike sekuriteit, universele stemreg, staatswelsyn en die
waarborg van private eiendom.

Die president word vir een sesjaartermyn, die sexenio verkies. ’n Herverkiesing
is volgens die grondwet verbode. ’n Voortydige einde van die ampstermyn is nie
moontlik nie en tree net by die afsterwe van die president in werking.

Die president kombineer ’n baie hoë gesag. Hy het die inisiatiefreg in die
wetgewende proses en die vetoreg by die wetgewende inisiatiewe van die kongres.
Verder is hy die opperbevelvoerder van die Meksikaanse weermag, benoem die
hoogste range, ’n aantal staatsamptenare en die Prokureur-generaal. Met die
goedkeuring van die kongres en die ministersraad kan die Meksikaanse president
’n noodtoestand verklaar. Hy het die inisiatiefreg vir oorlogsverklaring, stel
riglyne vir buitelandse beleid voor en onderteken internasionale verdrae.

Die kongres van die Meksikaanse Unie bestaan uit twee kamers: die huis van
afgevaardigdes met 500 lede en die senaat met 128 senatore. Die 500
afgevaardigdes word elke drie jaar verkies, 300 daarvan in ’n direkte verkiesing
en 200 volgens partylyste. Die senatore word vir ’n termyn van ses jaar verkies.
In elk van die 32 deelstate word drie senatore benoem, twee daarvan deur die
meerderheid van stemme en die derde een word deur die grootste opposisieparty
benoem. Die 32 ander senatorplekke word volgens ’n nasionale proporsionele
verteenwoordiging-stelsel verkies.

Die sentrale regering het vir ’n lang tyd die deelstate se sake bestuur, en
hierdie invloed is vandag nog in werking. Die goewerneurs is direk deur die volk
verkies, maar was in hul bevoegdhede sterk deur hul kontak met die president
beperk en van sy welwillendheid afhanklik. Dit volg uit die afhanklikheid van
elke deelstaat van die federale regering, omdat die regering dié deelstate en
munisipaliteite se belastinginkomste toewys. Daarbenewens het die ministeries
verteenwoordigende kantore (Delegaciones) in die deelstate, administratiewe
distrikte en munisipaliteite. In hierdie kantore word veral federale befondsing
vir welsyn en ontwikkelingsprogramme toegeken.

Die Hooggeregshof van Meksiko is die Suprema Corte de Justicia de la Nación. Dit
bestaan uit elf federale regters (Ministros), wie deur die president voorgestel
en deur die senaat bevestig word. Hul ampstermyn is beperk tot 15 jaar, die
president word uit eie geledere vir vier jaar verkies en kan nie direk daarna
herverkies word nie.

Meksiko se buitelandse beleid word deur die president se politiek gekenmerk en
deur die ministerie van buitelandse sake bestuur. Die beginsels van die
buitelandse beleid word grondwetlik erken in artikel 89, seksie 10, insluitend:
respek vir die internasionale reg en wetlike gelykheid van nasies, hul
soewereiniteit en onafhanklikheid, nie-inmenging in die huishoudelike sake van
ander lande, vreedsame oplossing van konflikte, en die bevordering van die
gesamentlike veiligheid deur aktiewe deelname in internasionale organisasies.
Sedert die 1930's het die Estrada-doktrine gedien as ’n belangrike aanvulling
tot hierdie beginsels.

Meksiko is een van die stigterslede van verskeie internasionale organisasies,
veral die Verenigde Nasies, die Organisasie van Amerikaanse Lande, die
Organisasie van Ibero-Amerikaanse Lande, die OPANAL en die Rio-groep. In 2008
het Meksiko meer as 40 miljoen Amerikaanse dollar tot die Verenigde Nasies se
gereelde begroting bygedra. Daarbenewens was dit sedert sy toetreding in 1994
die enigste Latyns-Amerikaanse lidland van die Organisasie vir Ekonomiese
Samewerking en Ontwikkeling (OESO) voordat Chili in 2010 ’n volle lid geword
het. Meksiko is ook ’n waarnemende lidland van internasionale organisasies soos
die Andesgemeenskap, die Beweging van Onverbonde Lande, Mercosur en die Unie van
Suid-Amerikaanse Nasies (UNASUR).

Meksiko word as streeksmoondheid beskou, weens sy teenwoordigheid in die groot
ekonomiese groepe soos die G8 + 5 en die G20. Daarbenewens het Meksiko sedert
die 1990's met die ondersteuning van Kanada, Italië, Pakistan, Suid-Korea,
Spanje, Argentinië, Turkye en Malta, wat ’n informele groep, bekend as die
Koffie-Klub, vorm, gepoog om ’n hervorming van die Verenigde Nasies se
veiligheidsraad en sy werksmetodes te stimuleer. Daarby vorm hulle ’n opposisie
teen die lande van die G4-groep, bestaande uit Duitsland, Brasilië, Indië en
Japan, wat aanspraak maak op permanente setels in die VN se veiligheidsraad.
Meksiko se politiek is hoofsaaklik gerig teen die setel van Brasilië, omdat dit
beskou word as bedreiging in die magstruktuur binne Latyns-Amerika.

Sedert die onafhanklikheidsoorlog is die verhoudings van Meksiko hoofsaaklik
gefokus op die Verenigde State van Amerika, sy noordelike buurland, grootste
handelsvennoot, en die mees kragtige akteur in die westelike hemisfeer en
wêreld-sake. Meksiko het die Kubaanse regering sedert hul stigting in die vroeë
1960's, die Sandinistiese rewolusie in Nicaragua in die laat 1970's, en linkse
rewolusionêre groepe in El Salvador gedurende die 1980's ondersteun. Tydens
Felipe Calderón se bewind is ’n groter klem op verhoudings met Latyns-Amerika en
die Karibiese Eilande geleë.

Meksiko beskik oor een van die grootste ekonomieë ter wêreld en word as ’n
plaaslike asook ’n midde-mag beskou. Daarbenewens het Meksiko in 1994 die eerste
van twee Latyns-Amerikaanse lidlande van die OESO, nog vóór Chili, geword en is
volgens die Wêreldbank ’n gevestigde nuut-geïndustrialiseerde land met
bo-middelklas-inkomste en een van die opkomende magte. Meksiko beskik oor die
14de grootste nominale BBP en die 11de grootste BBP volgens Koopkragpariteit.
Die ekonomie is sterk gekoppel aan dié van sy NAFTA-vennote, Kanada en die
Verenigde State. Meksiko is ook ’n lidland van die Organisasie van Amerikaanse
Lande, van die Groep van Vyf, van die Groep van Agt + Vyf, van die Groep van 15,
van die Groep van 20, van APEC en van die Latynse Unie.

Meksiko se vernaamste handelsvennote volgens uitvoer sluit in (2013): die
Verenigde State (78,5%), Kanada (2,9%), Spanje (2,4%), die Volksrepubliek van
Sjina (1,5%), Duitsland (1,3%) en Colombia (1,2%). Die ses vernaamste
handelsvennote volgens invoer is (2013): die Verenigde State (49,4%), die
Volksrepubliek van Sjina (15,8%), Japan (4,8%), Duitsland (3,7%), Suid-Korea
(3,4%) en Kanada (2,7%).

Volgens die Amerikaanse multinasionale beleggingsbank Goldman Sachs word Meksiko
geprojekteer as die wêreld se vyfde grootste ekonomie teen 2050.
PricewaterhouseCoopers (PwC), ’n multinasionale professionele diensmaatskappy
gevestig in Londen in die Verenigde Koninkryk, het in Januarie 2013 beraam, dat
Meksiko in 2050 die wêreld se sewende grootste ekonomie sal wees.

Meksiko is naas Brasilië en nog voor Argentinië Latyns-Amerika se tweede
grootste staal-produsent met sowat ’n kwart van die totale produksie en
wêreldwyd die 13de grootste staal-produsent met omtrent 18 995 miljoen metriese
ton in 2014. Dié land is tans met 2 934 000 Barrel in 2013 die tiende grootste
ru-olie-produsent ter wêreld, agter andere Amerikaanse lande soos die Verenigde
State, Kanada, Venezuela en nog voor Brasilië. Die grootste ontginner van
ru-olie in Meksiko, die staatsmaatskappy PEMEX, is Meksiko se grootste
maatskappy en die sewende grootste ru-olie-ontginner ter wêreld.

Meksiko is die sewende grootste mielie- (22 663 953 ton in 2013) en die vyfde
grootste boontjie-produsent (1 294 634 ton in 2013) ter wêreld.

Meksiko beskik oor die wêreld se sesde grootste elektroniese bedryf agter lande
soos die Volksrepubliek van Sjina, die Verenigde State, Japan, Suid-Korea en die
Republiek van Sjina.

Volgens die Wêreldtoerismeorganisasie is Meksiko een van die mees besoekte lande
ter wêreld en die tweede mees besoekte land in die Amerikas na die Verenigde
State. Die belangrikste plekke, wat deur toeriste besoek is, sluit in die
Meso-Amerikaanse ruïnes, kulturele feeste, koloniale stede, natuurreservate en
kusstede. Meksiko het die 23ste hoogste inkomste van toerisme in die wêreld en
die hoogste een in Latyns-Amerika. Die meeste toeriste, wat Meksiko besoek, kom
veral uit die Verenigde State en Kanada, gevolg deur Europa en Asië asook ’n
kleiner aantal uit Latyns-Amerika. Meksiko staan bekend as een van die
belangrikste toeristebestemmings ter wêreld met stede soos Acapulco de Juárez en
Cancún. Dié land beheer met 34 Unesco-wêrelderfenisgebiede die meeste in die
Amerikas en die sewende meeste ter wêreld, en is in 2010 met 22,5 miljoen
internasionale aankomste per jaar die tiende mees besoekte land ter wêreld.

Volgens die laaste sensusopname van 2010, wat deur die Instituto Nacional de
Estadística y Geografía ("Nasionale Instituut vir Statistiek en Aardrykskunde"),
oftewel INEGI, gehou is, het Meksiko ’n amptelike bevolking van 112 336 538
gehad. Meksiko is daarmee die 11de grootste bevolking ter wêreld, die derde
grootste in die Amerikas (ná die Verenigde State en Brasilië) en die tweede
grootste in Noord-Amerika. Die grootste stad met die meeste inwoners in sy
omtrekgebied is die hoofstad Meksikostad, waar 8,9 miljoen mense binne die
stadsgrense en 21,2 miljoen in die metropolitaanse gebied saamgetrek is. Die
land waarheen die Meksikane hoofsaaklik heen verhuis is die aangrensende
Verenigde State, waar 9,9 miljoen Meksikane bly.

Die totale inheemse bevolking van Meksiko maak sowat 15,7 miljoen mense uit. Die
grootste inheemse etniese groep is die Nahua, die nasate van die Asteekse
bevolking, met sowat 2,5 miljoen mense. Tweede op die lys is die Maya, met sowat
1,5 miljoen mense. Die Mixteke en Zapoteke is volke wat beide omtrent 750 000
groot is. Die deelstate met die grootste inheemse bevolking is Yucatán met 59%,
Quintana Roo met 39% en Campeche met 27%.

Die oorgrote meerderheid van die Meksikaanse bevolking word as Mestizo's
geklassifikeer. Dit beteken dat hulle hulself nie as deel van die inheemse of
deel van die Europese bevolking beskou nie, maar as nakomelinge van gemengde
herkoms.

Die amptelike taal wat deur die regering gebruik word is de facto Spaans, terwyl
in die huidige Meksikaanse grondwet van 1917 geen amptelike taal vir die
federale vlak vasgelê is nie. Volgens die grondwet vorm Spaans saam met
Mayathan, Nahuatl en 65 ander inheemse tale Meksiko se landstale.

Meksiko is die grootste Spaanssprekende land ter wêreld met omtrent ’n derde van
alle moedertaalsprekers van Spaans; in 2011 het 105 miljoen mense Spaans as hul
moedertaal gebruik. Weens die Meksikaanse immigrasie na Kanada en die Verenigde
State is Meksikaans-Spaans ook in albei lande gebruiklik.

Omtrent 5,4% van die Meksikaanse bevolking praat inheemse tale, waarvan Nahuatl
met sowat 1,45 miljoen moedertaalsprekers die grootste is, gevolg deur Mayathan
met 750 000 moedertaalsprekers. Mixteeks en Zapoteeks word beide deur sowat
400 000 mense gepraat.

Die belangrikste godsdiensgroep en denominasie is die Rooms-Katolieke Kerk met
sowat 93 miljoen (83%) lede volgens die sensus van 2010, terwyl 10% (11 miljoen)
lede van ander Christelike kerke, soos Evangelikalisme (5%), Pinksterbeweging
(1,6%), Jehovah se Getuies (1,4%), Sewendedagadventistekerk (0,6%) en die Kerk
van Jesus Christus van die Heiliges van die Laaste Dae (0,3%) uitmaak. Volgens
die grondwet van 1917 beskik Meksiko nie oor ’n staatsgodsdiens nie en
godsdiensvryheid word gewaarborg.

Meksiko het die derde grootste Christelike bevolking (107 miljoen) ter wêreld ná
die Verenigde State en Brasilië, asook met 92 924 489 lidmate die tweede
grootste Rooms-Katolieke bevolking ná Brasilië. Volgens die persentasie
Rooms-Katolieke van die landsbevolking (95,0%), staan Meksiko wêreldwyd op die
sesde plek. 47% van die Rooms-Katolieke Meksikane besoek weekliks die kerk. Die
feesdag van Onse Liewe Vrou van Guadalupe, die beskermheilige van Meksiko, word
op 12 Desember gevier en deur baie Meksikane as die belangrikste godsdienstige
vakansiedag van hul land beskou.

Volgens die sensus van 2010 bly 67 476 Jode, 18 185 aanhangers van die Oosterse
godsdienste soos Boeddhiste en 300 Moslems in Meksiko.

Meksiko se kultuur weerspieël die kompleksiteit van die land se geskiedenis deur
die vermenging van inheemse kulture met die kultuur van Spanje, meegedeel tydens
Spanje se 300 jaar lange kolonisasie van Meksiko. Mettertyd is eksogene
kulturele elemente in die Meksikaanse kultuur opgeneem.

Die Porfiriose tydperk (el Porfiriato) in die laaste kwart van die 19de eeu en
die eerste dekade van die 20ste eeu is gekenmerk deur ekonomiese vooruitgang en
vrede. Ná vier dekades van burgerlike onrus en oorlog, het Meksiko die
ontwikkeling van filosofie en kunste, bevorder deur president Díaz self, beleef.
Sedert daardie tyd, soos beklemtoon tydens die Meksikaanse Rewolusie, het die
kulturele identiteit sy oorsprong in die mestizaje, waarvan die inheemse (d.w.s.
Indiaanse) elemente die kern vorm. Aangesien van die verskillende etniese groepe
wat die Meksikaanse bevolking vorm, het José Vasconcelos in sy publikasie La
Raza Cósmica ("Die Kosmiese Wedren", 1925) Meksiko as smeltkroes van alle
etniese groepe gedefinieer (en dus die definisie van die mestizo uitgebrei), nie
net biologies maar sowel kultureel.

Die Meksikaanse literatuur is die Spaans-talige literatuur van Meksiko en
behoort tot die Spaans-Amerikaanse literatuur. Dit is een van die mees
omvattende, bekende en nie net sedert die toekenning van die Nobelprys aan
Octavio Paz in 1990 internasionaal mees bekende Latyns-Amerikaanse literature.
Teen die agtergrond van Meksiko se uiterste sosiale diversiteit is dit gekenmerk
deur talle filosofiese en kulturele strydpunte, ’n moeilike soek na identiteit
en van die koloniale tydperk tot die huidige dag herhalende eise vir
geregtigheid en vergoeding.

Ander belangrike skrywers sluit in Alfonso Reyes, José Joaquín Fernández de
Lizardi, Ignacio Manuel Altamirano, Carlos Fuentes, Octavio Paz
(Nobelpryswenner), Renato Leduc, Carlos Monsiváis, Elena Poniatowska, Mariano
Azuela ("Los de abajo") en Juan Rulfo ("Pedro Páramo"). Bruno Traven het Canasta
de cuentos mexicanos ("Mandjie van Meksikaanse Stories") en El tesoro de la
Sierra Madre ("Die skat van die Sierra Madre") geskryf.

Die kuns van Meksiko word gekenmerk deur voor-Colombiaanse tradisies en die
invloed van die Spaanse veroweraars. Hoewel die Spanjaarde gewelddadig met die
hoë verteenwoordigers van die Indiese mag gebreek het, het ’n sterk verwysing na
die voor-koloniale kuns behoue gebly. Daarbenewens het in Meksikostad onder die
regering van die visekoning gemaskerde parades plaasgevind, wat die herinnering
aan die Asteekse dinastie sou handhaaf. Die tradisionele kunsvorme is sodoende
met nuwe ontwerpe verbind. Byvoorbeeld het veerbeelde met Maria-voorstellings
ontstaan, wat na die Christelike geloof verwys het wat deur die Spanjaarde
ingevoer is. Die hele veerkuns, wat alvorens net tot die adelikes beperk was,
het ’n Christelike herinterpretasie beleef en is byvoorbeeld gebruik vir
Biskopkappies en altaardoeke, waarby die tradisionele Asteekse kleurbetekenis
bewaar gebly het. Tot in die 19de eeu was Pátzcuaro ’n sentrum van die
veerverwerking met beduidende kunshandwerklike fasiliteite. Nog ’n gebied van
die beeldvorming met tradisionele grondslae was kaarte en genealogiese
voorstellings. Daarby is elemente van Europese kartografie saam met Meksikaanse
glyfe gebruik.

Tydens die 19de eeu het Europese kunstenaars na Meksiko gereis en die land in sy
diversiteit tentoongestel. Die belangrikste hiervan was waarskynlik Johann
Moritz Rugendas, wie landskappe, genre-tonele en studies van die natuur en die
bevolking gemaak het. Die Meksikaanse kuns het ná die Meksikaanse Rewolusie ’n
bloeitydperk beleef. Kunstenaars soos David Alfaro Siqueiros, José Clemente
Orozco en Juan O'Gorman was deur hul werk betrokke by die Meksikaanse Rewolusie
en sosiale kwessies, sowel as die Meksikaanse geskiedenis tot by die
voor-Colombiaanse tydperk. Die bekendste Meksikaanse kunstenaars is Diego Rivera
en Frida Kahlo. Diego Rivera het saam met andere die Muralisme gestig, ’n
kunsvorm van monumentale openbare muurskilderye, wat in Meksiko wye inslag
gevind het en vandag nog gesien kan word in baie openbare geboue in
Latyns-Amerika en in die Verenigde State. Beduidende muurskilderye van Riviera
kan gevind word in die Palacio Nacional en vertoon gebeurtenisse in die
Meksikaanse geskiedenis. Die huidige kuns in Meksiko beeld hoofsaaklik sosiale
kwessies soos geweld en misdaad uit, en voorbeelde hiervan is werke deur Teresa
Margolles, Daniel Guzmán en Eduardo Abaroa.

Populêre musiek in Meksiko bestaan uit ’n wye verskeidenheid van musikale style
en genres. Dit het sy oorsprong in die voor-Colombiaanse en Europese, veral
Spaanse, kultuur. Die belangrikste style is die Meksikaanse Son en die Corrido,
wat beide reeds in die 18de eeu ontstaan het. Elemente van die Corrido kan ook
in die Narcocorrido gevind word, wat sedert die begin van die 21ste eeu die
tipiese Meksikaanse volksmusiek verpersoonlik. Die Ranchera het tydens die
Meksikaanse Rewolusie in die vroeë 20ste eeu ontstaan en vind sy manifestasie as
Norteña in die noorde van Meksiko. In die 1920's is die oorspronklik Kubaanse
dansstyle Bolero en Danzon verder ontwikkel tot onafhanklike vorme. Agustin
Lara, ’n skepper van die Meksikaanse bolero, het ook die klankbaan vir die
eerste Meksikaanse klankfilm "Santa" (1932) gekomponeer. Wêreldbekende
volksliedjies sluit in: Bésame mucho (Bolero), Cielito lindo (Ranchera), El Rey
(Ranchera), Granada (Bolero), La Bamba (Volkslied), La Cucaracha (Corrido), Las
mañanitas (Volkslied), México Lindo y Querido (Ranchera), Solamente una vez
(Bolero) en Somos Novios (Bolero).

Die vader van die Meksikaanse rockmusiek (rock nacional) is Carlos Santana, wie
die Latynse rock in die 1960's geskep het. Ander bekende popmusikante sluit in:
Maná, Luis Miguel, Alejandro Fernandez, Thalia, Marco Antonio Solis, Pepe
Aguilar, Paulina Rubio, Angelica Maria, Alejandra Guzmán, Gloria Trevi en
Cristian Castro.

In klassieke musiek is die eerste Meksikaanse opera, La Partenope, gekomponeer
deur Manuel de Sumaya, in 1711 vir die eerste keer opgevoer. In die 19de eeu was
die wals gewild en Meksikaanse komponiste (Ernesto Elorduy, Juventino Vázquez,
Felipe Villanueva) het ’n onafhanklike Meksikaanse vorm geskep. Die Meksikaanse
simfonieorkes Orquesta Sinfónica Mexicana is in 1928 deur Carlos Chávez gestig.
Een van die internasionaal-bekendste tenore van die huidige tydperk is Rolando
Villazón.

Tipies vir Meksiko, hoort tortillas by elke maaltyd. Gewoonlik is rissies of
rissiesouse ook op die tafel, waarvan die skerpheid baie kan verskil. Die
skerpste rissie is die Chili Habanero, ’n meestal groen, ongeveer drie duim
groot verteenwoordiger van die genus. Baie ligter is die Chili Jalapeño, wat in
tradisionele restaurante by die maaltyd gevoeg word.

Drinkwater word gewoonlik in bottels of blikkies verkoop omdat kraanwater
dikwels nie drinkbaar is nie. Horchata word graag gedrink en is deur die
Spanjaarde ingevoer. Dit is ’n soet rys/kaneel-drank wat verkoel bedien word.
Die gewone alkoholiese drankies is bier, tequila, mezcal en pulque.

Meksiko se nasionale sport is Charrería en is veral in die noorde van dié land
gewild. Die sport is gebaseer op die aktiwiteite van die Charro en bestaan uit
verskeie puntwedstryde, soortgelyk aan Rodeo. Nog ’n tradisionele sportsoort,
wat deur die Spanjaarde in Meksiko ingevoer is, is die stiergeveg. Ander gewilde
sportsoorte in Meksiko sluit in sokker, boks, bofbal en basketbal. Besonder is
ook die Meksikaanse stoeiskou, wat bekend staan as Lucha Libre.

Sokker is die gewildste sport in Meksiko en is op klubvlak in ’n nasionale
ligastelsel georganiseer. Die topsokkerliga is die Primera División, wat in 1943
gestig is. Tans speel 18 spanne daarin, die kampioen word in ’n
uitspeelwedstrydstelsel van agt spanne bepaal. Die suksesvolste span is Club
América uit Meksikostad met 12 ligatitles, gevolg deur Club Deportivo
Guadalajara met elf en Deportivo Toluca F.C. met tien titels. Meksiko het as
gasheer vir die FIFA Sokker-Wêreldbekertoernooi in 1970 en die FIFA
Sokker-Wêreldbekertoernooi in 1986 opgetree, en beide eindstryde het in die
Estadio Azteca, tans die derde grootste sokkerstadion ter wêreld, plaasgevind.
Die Meksikaanse nasionale sokkerspan het aan 15 uit die 20 moontlike
Wêreldbekertoernooie deelgeneem, en is saam met Argentinië en Brasilië, een van
die beste nasionale spanne in die Amerikas. Meksiko het die CONCACAF se goue
beker reeds tien keer gewen. Internasionaalbekende sokkerspelers sluit in Hugo
Sanchez, Rafael Marquez, Ricardo Osorio en Pavel Pardo.

Die topbasketballiga in Meksiko is die Liga Nacional de Baloncesto Profesional,
wat in 2000 gestig is en tans uit 24 spanne bestaan. Boks is nog ’n gewilde en
suksesvolle sport en Meksikaanse boksers het reeds wêreldkampioenskappe en
Olimpiese medaljes gewen. Daar bestaan tradisioneel ’n besonderse wedywering met
boksers uit Puerto Rico.

Vanaf 1962 tot 1970 en vanaf 1986 tot 1992 het die Formule Een Meksikaanse Grand
Prix in Meksikostad plaasgevind; sedert 2015 word die Grand Prix weer op die
Autódromo Hermanos Rodríguez beslis. As gevolg van sy sukses is die gholfspeler
Lorena Ochoa, wat sedert 2007 die LPGA Tour lei, baie gewild.

Meksiko het die Olimpiese Somerspele 1968 in Meksikostad aangebied, sover die
enigste Latyns-Amerikaanse gasheerland, en die spele is eers weer in 2016 in Rio
de Janeiro gehou. 112 Lande het in Meksikostad deelgeneem met ’n totaal van
5 516 atlete en 172 kompetisies in 20 sportsoorte. Die wêreldrekord in die
verspring deur Bob Beamon en die Fosbury-flop in die hoogspring was uitstaande
tydens hierdie spele. Meksikaanse atlete het tot hede 55 medaljes by Olimpiese
Spele gewen, waarmee Meksiko die 39ste plek in die alle-tye lys van medaljes
beklee. Die medaljes is in ’n verskeidenheid van sportsoorte soos ruitersport,
duik, swem, boks, polo en skerm gewen.



https://af.wikipedia.org/wiki/Masturbasie

Masturbasie is die praktyk van selfbevrediging deur die seksuele organe met die
hand te stimuleer.

Vroeër is ook na die praktyk as selfbevlekking verwys omdat daar geglo is dat
dit tot sielkundige afwykings en uiteindelik waansin kon lei. 'n Ander term
daarvoor is "onanie", afgelei van die verhaal in Genesis 38:9 waar geskryf
staan: "Onan het geweet dat die kinders wat gebore sou word, nie as syne beskou
sou word nie, en daarom het hy elke keer as hy met die weduwee van sy broer
gemeenskap gehad het, gesorg dat sy saad op die grond kom. Hy wou nie dat daar
kinders vir sy broer gebore word nie." "Onanie" is dus eerder 'n korrekte
beskrywing van "coitus interruptus", oftewel saadstorting buite die vagina. In
dié geval was dit 'n beskrywing van die weiering om aan die swaerhuwelik gehoor
te gee.

Die een of ander stimulering van die seksuele organe kom by baie babas van net
'n paar maande oud voor. Luidens een ondersoek is dit die geval by meer as die
helfte van babas onder die ouderdom van een jaar. Vir die meeste mans begin die
doelbewuste gebruik van masturbasie as seksuele stimulant eers tussen die
ouderdom van nege en 18 jaar. In twee derdes van gevalle is masturbasie 'n man
se eerste ervaring van ejakulasie of saadstorting. Vroue wat wel masturbeer,
begin oor die algemeen vroeër as mans. Teen die ouderdom van 20 het net een uit
vyf dit op die proef gestel, vergeleke met 92% van mans. Masturbasie is die bron
van hul eerste orgasme vir net 'n derde van vroue.



https://af.wikipedia.org/wiki/Oostenryk

Oostenryk (Duits: Österreich [ˈøːstɐˌʁaɪç] luister (hulp·inligting)), amptelik
die Republiek Oostenryk (Republik Österreich luister (hulp·inligting)), is 'n
federale republiek in Sentraal-Europa wat uit nege deelstate (waaronder die
hoofstad Wene) bestaan. Die land grens in die weste aan Switserland en
Liechtenstein, in die noorde aan Duitsland en Tsjeggië, in die ooste aan
Slowakye en Hongarye en in die suide aan Italië en Slowenië. Die huidige grense
is in die Vredesverdrag van Saint-Germain in 1919 vasgelê wat die ontbinding van
Oostenryk-Hongarye ná die Eerste Wêreldoorlog gereël het.

Die vroegste gedokumenteerde gebruik van die Duitse landsnaam Österreich as
Ostarrichi is in 'n Oudhoogduitse teks van 996 oorgelewer. Daarnaas was ook die
Latynse naam Austria gebruiklik. In 1156 het Oostenryk 'n selfstandige hertogdom
in die Heilige Romeinse Ryk geword. Nadat die Babenberg-dinastie in 1246
uitgesterf het, het die land onder Habsburgse bewind gekom. Die gebied, wat as
Oostenryk bekendgestaan het, het later die hele Habsburgse monargie behels en
uiteindelik die Keiserryk Oostenryk, wat in 1804 gestig is, en die Oostenrykse
helfte van die dubbelmonargie Oostenryk-Hongarye wat vanaf 1867 as
veelvolkestaat bestaan het.

Die huidige republiek, aanvanklik vanweë die oorheersende taal ook
Duits-Oostenryk genoem, is in 1918 gevorm nadat Oostenryk-Hongarye 'n nederlaag
in die Eerste Wêreldoorlog gely het en die seëvierende geallieerdes die
vereniging van Duits-Oostenryk met die Duitse Ryk (retrospektief ook Republiek
van Weimar genoem) verbied het. As selfstandige republiek het Oostenryk tussen
die twee wêreldoorloë tot 'n diktatoriese korporatiewe staat ontwikkel voordat
dit in 1938 met die sogenaamde Anschluss of aansluiting by die
Nasionaal-Sosialisties oorheerste Duitse Ryk ingelyf is.

Die geallieerde moondhede, wat Oostenryk - net soos Duitsland - ná die Tweede
Wêreldoorlog as besettingsmagte geadministreer het, het Oostenryk se
selfstandige status herstel. Ná die einde van die geallieerde besetting het
Oostenryk homself in 1955 tot 'n permanent onsydige onafhanklike republiek
verklaar en tot die Verenigde Nasies toegetree.

Oostenryk is sedert 1 Januarie 1995 'n lidland van die Europese Unie. In 1999 is
die Euro-geldeenheid ingevoer, Euro-banknote en -muntstukke is sedert 2002 in
omloop.

Burgenland, die gebied oos van die Alpe-Karpate-boog, gaan in die Pannoniese
Laagvlakte oor en toon in landskaplike en klimatiese opsig baie ooreenkomste met
sy oostelike buurland Hongarye waarvan dit tot in die jaar 1921 deel uitgemaak
het.

Die Neusiedlermeer in die deelstaat Burgenland is die grootste meer in die land
(77% van sy totale oppervlakte van 315 vierkante kilometer is in Oostenryk en
die res in Hongarye geleë) en naas die Balatonmeer in Hongarye een van min
steppemere in Europa. Met 'n gemiddelde diepte van ongeveer een meter is dit een
van die vlakste mere in Oostenryk.

Ander groot mere sluit die Attermeer (46 km²) en die Traunmeer (24 km²) in
Opper-Oostenryk in. 'n Klein gedeelte van die Bodenmeer met 'n totale
oppervlakte van 536 km² is eweneens op Oostenrykse gebied geleë, alhoewel die
internasionale grenslyne op hierdie meer nog nie noukeurig bepaal is nie.

Oostenryk word administratief verdeel in nege federale deelstate (Bundesländer),
waaronder die federale hoofstad (Bundeshauptstadt) Wene. Die deelstate word
verder verdeel in 79 distrikte en in 2100 munisipaliteite. Vyftien stedelike
nedersettings het 'n besondere administratiewe status as sogenaamde statutêre
stede (Statutarstädte) en oefen self die bevoegdhede van 'n distrik uit.

Ander groot agglomerasies het rondom die deelstaathoofstede Graz (Stiermarke),
Linz (Opper-Oostenryk), Salzburg (in die gelyknamige federale deelstaat) en
Innsbruck (Tirool) ontstaan. Ander belangrike stedelike nedersettings sluit in
(van wes na oos) Feldkirch, Dornbirm en Bregenz (deelstaat Vorarlberg), Villach
en Klagenfurt (Karintië), Wels (Opper-Oostenryk), St. Pölten en Wiener Neustadt
(Neder-Oostenryk). Altesaam 201 nedersettings, waarvan die bevolkingsgetal
grootliks wissel, het stadstatus. Net in die geval van die vyftien statutêre
stede is besondere administratiewe bevoegdhede aan hierdie stadsregte verbonde.
Migrasie vanuit ekonomies minder ontwikkelde gebiede na die digbevolkte
stedelike agglomerasies is 'n belangrike vraagstuk.

Oostenryk het 'n gematigde klimaat, alhoewel die land in die oorgangsgebied
tussen die Atlantiese en kontinentale klimaatsones van Sentraal-Europa geleë is.
Die land ervaar vier seisoene met tipiese kenmerke ten opsigte van temperatuur
en ander klimatiese karakteristieke.

Die eerste sensus, wat aan die huidige kriteria voldoen, is in
Oostenryk-Hongarye in 1869/1870 gehou. Sedertdien het die bevolking op die
gebied van die huidige Oostenryk tot die laaste volkstelling voor die begin van
die Eerste Wêreldoorlog, wat in 1913 gehou is, steeds toegeneem.

'n Proporsionele groot deel van die bevolkingsgroei was aan binnelandse migrasie
uit die kroonlande te danke. Ná die oorlog het die bevolking as gevolg van
oorlogshandelinge en remigrasie na die voormalige kroonlande volgens statistieke
van 1919 met 347 000 gekrimp. Daarna het die land tot en met 1935 weer 'n
bevolkingstoename ondervind. Tot 1939 het die bevolking as gevolg van die
Oostenrykse burgeroorlog asook emigrasie weens politieke vervolging en
rasdiskriminasie afgeneem tot 6,65 miljoen.

Tot en met 1953 het die vlugtelinge en sogenaamde displaced persons grotendeels
na hul tuislande teruggekeer of na ander lande geëmigreer sodat die bevolking
weer tot 6,93 miljoen gedaal het. Danksy die natuurlike bevolkingsaanwas het die
inwonertal tot 7,6 miljoen in 1974 gestyg. Ná 'n fase van stagnasie het
immigrasie – onder meer as gevolg van die oorlog in Joego-Slawië – vanaf die
laat 1980's weer tot stewige groei gelei.

Vroeg in 2016 is die bevolking op naastenby 8,6 miljoen beraam. Die aantal
Oostenrykse burgers, wat in die buiteland woonagtig is, is op 1 Julie 2016 op
564 700 beraam, waarvan 254 000 in Duitsland, 64 000 in Switserland, 35 000 in
die VSA, 25 000 in Australië, 25 000 in die Verenigde Koninkryk, 17 000 in
Argentinië en 11 000 in Suid-Afrika.

Die huidige federale gebied en hier veral Wene was al in die vyftig jaar voor
die Eerste Wêreldoorlog 'n gewilde bestemming vir migrante uit ander deelgebiede
van die Oostenryks-Hongaarse monargie, veral Boheme en Morawië. Wene se sterk
bevolkingsgroei tot meer as twee miljoen inwoners in 1910 was onder meer aan
hierdie binnelandse migrasie te danke. Gedurende die Eerste Wêreldoorlog het
talle bewoners van Galisië, waaronder 'n groot persentasie Joodse burgers, voor
die Russiese leër na Wene gevlug.

Ná die val van Oostenryk-Hongarye en die stigting van Tsjeggo-Slowakye as 'n
onafhanklike republiek in 1918 het honderdduisende Tsjegge na hul tuisland
teruggekeer. In die nuwe en kleiner Republiek van Oostenryk was daar tot die
begin van die Tweede Wêreldoorlog jaarliks meer emigrante as buitelanders wat
hulle hier kom vestig het. Die groot emigrasiegolf van 1938 en 1939 was 'n
gevolg van die land se haglike politieke situasie ná die insluiting by die
Duitse Ryk. Sowel politieke vlugtelinge, wat vanaf 1933 uit Duitsland na
Oostenryk geëmigreer het, asook 140 000 Joodse Oostenrykers het die land destyds
verlaat.

Die groei in die Oostenrykse arbeidsmark het in die vroeë 21ste eeu ook steeds
meer Duitsers na die suidelike buurland gelok. Op 1 Januarie 2008 was Duitsers
reeds die grootste groep buitelanders met altesaam 124 710 immigrante. Daarnaas
het ook talle immigrante uit die voormalige Joego-Slawië en Turkye hulle in
Oostenryk gevestig. Volgens amptelike statistieke was daar op 1 Januarie 2016
566 Suid-Afrikaanse burgers in die land.

Volgens artikel 8 van die federale grondwet (Bundesverfassung, Wet aangaande die
Federale Grondwet van 1920) is Duits die staatstaal van die Republiek van
Oostenryk. Oostenrykse Duits – 'n nasionale standaardvariant van Duits as
plurisentriese taal – is die moedertaal van sowat 98 persent van Oostenrykse
staatsburgers.

Oostenrykse Duits verskil ten opsigte van woordeskat en uitspraak, maar ook
grammatikale kenmerke van Duitse Hoogduits. Die "Oostenrykse Woordeboek"
(Österreichisches Wörterbuch), waarin die woordeskat opgeteken is, is in 1951 in
opdrag van die Oostenrykse Departement van Onderwys saamgestel en fungeer as
amptelike naslaanwerk.

Daarnaas word ook Romanes, die taal van Roma, deur die staat as minderheidstaal
erken, net soos Tsjeggies en Slowaaks en die Oostenrykse gebaretaal.

Oostenryk se ligging naby Duitsland en markte in Sentraal- en Suidoos-Europa
word net soos die politieke en makro-ekonomiese stabiliteit en die sosiale vrede
(met baie min stakings) as die land se sterk punte beskou. Die Oostenrykse
ekonomie se swak punte is die relatief klein binnelandse mark, sy beperkte
natuurlike hulpbronne, die oorvleuelende bevoegdhede van federale en
deelstaatliggame, die relatief klein persentasie beroepsmense met akademiese
grade en die ekonomiese afhanklikheid van die land se vernaamste handelsvennoot
Duitsland, die bestemming van 30 persent van alle Oostenrykse uitvoere.

In teenstelling met sy westelike buurland Switserland beskik Oostenryk oor swaar
nywerhede wat gedeeltelik gebruik maak van plaaslike hulpbronne soos waterkrag.
Klein hoeveelhede ruolie en aardgas word in die Weense Bekken ontgin, terwyl die
grootste aandeel fossielbrandstowwe uit die buiteland ingevoer moet word. Die
oostelike Alpegebied, veral in die deelstaat Stiermarke, is ryk aan ysterertse,
terwyl die yster- en staalbedryf in Donawitz in die Alpe en die Alpynse Voorland
gesetel is. Die laasgenoemde streek het tot die sentrum van Oostenryk se metaal-
en chemiese nywerhede asook motorvervaardiging ontwikkel. Wene en sy omgewing
vorm 'n belangrike nywerheidsentrum.

Die nywerheidsektor is steeds een van die vernaamste dryfkragte agter die
ekonomiese ontwikkeling, en sy produksie het tussen 1995 en 2003 met nominaal 28
persent tot €90,9 miljard gegroei. Die belangrikste industriële sektore is
masjien- en staalbou (€11,4 miljard), chemiese nywerhede (€10,6 miljard) en
elektriese en elektroniese nywerhede (€10,2 miljard). Talle vervaardigers van
motoronderdele is in die land gesetel. 'n Verdere kenmerk van Oostenryk se
nywerheidsektor is die bydrae van middelgroot ondernemings waarvan baie as hoogs
gespesialisserde vervaardigers tot wêreldmarkleiers in hul segment ontwikkel
het.

Alhoewel die dienstesektor met handel en toerisme die belangrikste ekonomiese
sektore verteenwoordig, is Oostenryk nogtans 'n hoogs ontwikkelde nywerheidsland
en met 'n gemiddelde bruto binnelandse produk (BBP) van meer as €39 380 per
capita en 'n nominale BBP van €337 miljard een van die welvarendste lidstate van
die Europese Unie (EU). Die dienstesektor lewer die grootste bydrae tot die BBP
met 63 persent. Hierdie sektor ervaar ook die snelste groei. 'n Sesde van
Oostenryk se drie miljoen werknemers is in die handel werksaam wat 13 persent
van die BBP oplewer. Die toerismesektor verteenwoordig met 220 000 werknemers in
40 000 sakeondernemings 'n tiende van die bruto binnelandse produk.

Die inheemse energiebedryf voorsien in sowat 'n derde van die land se
energiebehoeftes. Hernubare energiebronne soos waterkrag het in 2014 81 persent
van Oostenryk se kragopwekking en 33 persent van sy totale primêre
energieverbruik bygedra. In die ooste van die land het windplase ontstaan,
terwyl biomassa en geotermiese energie vir verwarmingsdoeleindes ontgin word.

Sowat 45 persent van Oostenryk se oppervlakte word vir landbou- en 40 persent
vir bosboudoeleindes gebruik. Omrede die sterk mededinging deur die
landboubedrywe van ander EU-lidstate begin Oostenrykse boerderye hulle toenemend
op produkte van hoë gehalte toespits. So was daar in 2008 reeds sowat 20 000
biologiese boerderye wat 15 persent van die totale landbou-oppervlakte bewerk
het. Hul aandeel van tien persent is die hoogste persentasie biologiese
boerderye in die Europese Unie. Die belangrikste boerderygebied vir veldvrugte
is die Marchfeld naby Wene. Veeteelt (veral beeste) dra sowat 30 persent tot die
landbousektor se inkomste by. Bosgebiede beslaan 47 persent van die land se
totale oppervlakte en dien as basis vir nywerhede soos houtverwerking en
papiervervaardiging. Met 'n jaarlikse groeikoers van 5 100 hektaar lewer die
bosse hout as die tweede belangrikste hernubare energiebron na waterkrag op.
Daarnaas word groter hoeveelhede hout na Suid-Europese lande uitgevoer. Wingerde
beslaan 48 000 hektaar. Die Oostenrykse wynboubedryf se 32 000 produsente lewer
jaarliks 'n gemiddelde 2,5 miljoen hektoliter wyn op (waarvan driekwart witwyne
en een kwart rooiwyne is).

Die Oostenrykse ekonomie is sterk uitvoergerig. Die belangrikste uitvoere is
masjiene, padvoertuie, papier en karton, metaalprodukte, yster en staal,
farmaseutiese produkte, telekommunikasie-uitrusting en tekstiele. Die
belangrikste tien uitvoergoedere verteenwoordig twee derde van die totale
uitvoere. Die EU (veral Duitsland) is die belangrikste mark vir uitvoere, terwyl
15 persent van alle uitvoere na oorsese bestemmings gaan.

Die konsentrasie in die Oostenrykse mediabedryf is die hoogste in Europa. So
verteenwoordig die vier grootste dagblaaie (Kronenzeitung, Heute, Österreich en
Kleine Zeitung) 67 persent van die totale nasionale oplaag. Die Kronen Zeitung
is die grootste dagblad met 'n daaglikse oplaag van 810 000. Ander belangrike
koerante sluit in die poniekoerante Österreich (540 000) en Heute (635 500) wat
albei gratis versprei word; die Kleine Zeitung (300 000), wat hoofsaaklik in die
deelstate Karintië en Stiermarke gelees word; en die Kurier (187 000). Oostenryk
se twee belangrikste gehalte-dagblaaie, Der Standard en Die Presse het merkbaar
kleiner oplae van respektiewelik 83 750 en 80 000.

Die misdaadsyfers is van die laagste in die Europese Unie. Nogtans het inbrake
en motordiefstal gedurende die laaste jare toegeneem. Moord en ander
gewelddadige misdaad is teenoor die situasie in Suid-Afrika baie skaars.



https://af.wikipedia.org/wiki/Indi%C3%AB

Indië, amptelik die Republiek van Indië (Hindi: भारत गणराज्य, Bharat Gaṇarājya,
Engels: Republic of India), is 'n land in Suid-Asië. Met 1 210 193 444 (2011)
inwoners is dit die tweede mees bevolkte land ter wêreld, ná die Volksrepubliek
van Sjina.

Indië is op die Indiese Subkontinent geleë en is vir die grootste deel 'n
skiereiland, wat in die weste aan die Arabiese See, in die suide aan die Indiese
Oseaan en in die ooste aan die Golf van Bengale grens. In die noorde grens die
land (van wes na oos) aan Pakistan, die Volksrepubliek van Sjina (Tibet), Nepal,
Bhoetan, Mianmar en Bangladesj. Ten suidooste van Indië in die Indiese Oseaan is
die eilandstaat Sri Lanka en ten suidweste is die Maledive geleë.

Die hoofstad van Indië is Nieu-Delhi en die grootste stad van die land is
Moembaai. Indië is 'n federale republiek verdeel in 28 deelstate, 6 uniegebiede
en 1 nasionale hoofstadgebied. Indië is 'n multi-etniese land en die grootste
demokrasie ter wêreld.

Die Vedanta het geen naam gegee vir Indië. Die naam Indië is afgelei van Sindhu,
die plaaslike naam vir die rivier Indus (van die Sanskrit stam ind: druppel).
Die ou Ariërs het die land āryāvarta (आर्यावर्त) genoem, wat ook Sentraal-Asië
ingesluit het. Die Sanskrit-woord Arya beteken 'respek almal' en in later tye
'iemand van die eerste drie kaste' (in tegenoverstelling tot 'śūdra'). Omgekeerd
beteken anārya 'iemand van die oorspronklike donkerkleurige bevolking' wat ook
DASA of dasyu genoem. (Die Rig Veda doen daar enigsins denigrerend oor maar dit
oorspronklik volk is vanuit die ou Sumerië met meluhha of mleccha aangedui, wat
verwys na die Indusbeschaving.) Die woord Varta beteken in Sanskrit
'verplaatsingsgebied', 'land', 'verblyf', 'kostwinning' of 'bestaansmiddel'. Die
afkorting Varta werd verbasterde tot Barta en later tot 'Bharat'.

Die term Indië het veral gebruiklik geword in navolging van die Engelse
benaming. Die term Indië is 'n lang tyd gebruiklik in België, maar word na
Nederlands voorbeeld nou ook geleidelik vervang deur Indië. Indië het in die
noorde sinoniem geword vir Nederlands-Indië, wat in werklikheid op Indonesië
dui.



https://af.wikipedia.org/wiki/Afrikaanse_Wikipedia

Die Afrikaanse Wikipedia is die Afrikaanse weergawe van die webgebaseerde
vrye-inhoud-ensiklopedie Wikipedia ("vrye" verwys in hierdie geval na die
kopielinkse lisensiëring van die projek). Die projek is op 16 November 2001
begin en dit was die 11de Wikipedia wat geskep is. Dit beskik tans oor ongeveer
44 090 artikels en is die 84ste grootste Wikipedia volgens die getal artikels.
Benewens Suid-Afrika en Namibië word die Afrikaanse Wikipedia gebruik en in
stand gehou deur gebruikers in Europa, Noord-Amerika en Oseanië.

Volgens Greenman se webjoernaal van Mei 2013 is die Afrikaanse Wikipedia wel die
derde grootste Afrikataal-Wikipedia, maar is dit wat inhoud betref moontlik die
beste. Daar is konstante aktiwiteit, groei en 'n gesonde gemeenskap.

Beide die http://af.wikipedia.org/ en http://wikipedia.co.za adresse kan gebruik
word om die Afrikaanse Wikipedia te besoek.

Uit die hele Wikipedia-projek se soektogte het die Afrikaanse Wikipedia van 1
Maart 2016 – 31 Maart 2016 omtrent 0,009% uitgemaak. Die Afrikaanse Wikipedia
word die meeste besoek deur:

 Suid-Afrika (45,5%)  VSA (17,4%%)  Nederland (6,9%)  Duitsland (5,8%)  Frankryk
(5,8%)  Japan (3,8%)  VK (3,6%)  Kanada (3,3%)  Sjina (3,0%) Ander (4,9%)

Uit die hele Wikipedia-projek se wysigings maak die Afrikaanse Wikipedia tussen
1 Desember 2014 en 31 Desember 2014 0,04% uit en word die Afrikaanse Wikipedia
die meeste gewysig deur:

 Suid-Afrika (82,3%)  Nederland (4,2%)  VSA (3,6%)  Spanje (1,6%)  Turkye (1,2%)
Ander (7,1%)

Die betrokkenheid van Nederland en België by die Afrikaanse Wikipedia hou
moontlik verband met die taalverwantskap tussen Afrikaans en Nederlands, wat ook
op die Afrikaanse Wikipedia gebruik word.

Dit was ook op Donderdag, 31 Desember 2015, die 60ste mees besoekte Wikipedia,
met gemiddeld 1 636 bladtrekke per uur (sonder die webkruiperbesoeke ingereken).
Daar was altesaam 1 111 378 bladtrekke in Desember 2015; dus 'n gemiddelde van
omtrent 1 494 per uur (ook sonder die webkruiperbesoeke ingereken).

In Suid-Afrika is die meeste Wikipedia-aktiwiteit te vinde onder inwoners in
Gauteng, gevolg deur die Wes-Kaap, dan die Vrystaat en KwaZulu-Natal kop aan
kop, daarna Noordwes.

Volgens statistieke is die volgende mylpale deur die Afrikaanse Wikipedia
behaal:



https://af.wikipedia.org/wiki/Water

Water is 'n smaaklose, kleurlose stof in sy suiwer vorm wat noodsaaklik is vir
alle bekende vorme van lewe en is ook bekend as die mees gebruikte oplosmiddel.
Water kom in oorvloed op Aarde voor. Dit bestaan op baie plekke en vorme:
meestal in die oseane en by die pole, maar ook in wolke, reënwater, riviere,
mere, damme en ander waterdraende formasies. Water beweeg voortdurend deur 'n
siklus wat verdamping, neerslag en afloop na die see insluit.

Water wat geskik is vir menslike gebruik is 'n natuurlike hulpbron wat al
skaarser word in sekere wêrelddele waar die bevolking groei en die
beskikbaarheid daarvan is 'n belangrike sosio-ekonomiese vraagstuk.

Water op aarde neem verskeie vorme aan: Mens kry waterdamp en wolke in die lug,
die golwe en ysberge in die see, gletsers in die berge asook ondergrondse mere
om maar 'n paar te noem. Deur verdamping, neerslag en afloop vloei water
aanhoudend van een vorm na die ander, in wat as die watersiklus bekend staan.

Vanweë die belangrikheid van neerslag vir landbou en aan die mensdom in die
algemeen, bestaan daar verskillende name om die verskillende vorme daarvan te
beskrywe: reën is iets waarmee die meeste vertroud is, ander verskynsels is
egter nie noodwendig aan al die bewoners op aarde bekend nie. Hael, sneeu, mis
of dou is 'n paar voorbeelde van die vorme waarin neerslag kan plaasvind. Klein
reëndruppels in die lug breek die sonlig om reënboë te vorm.

Op soortgelyke wyse het die afloopwater 'n belangrike rol in die menslike
geskiedenis gespeel, soos riviere wat water verskaf het vir besproeiing in die
landbou. Riviere en seë het dit ook dikwels vir mense moontlik gemaak om te reis
en handel te dryf. Erosie der hierdie afloopwater het 'n groot rol gespeel in
die vorming van die omgewing en het die vorming van valleie en deltas wat ryk-
en gelyke grond verskaf vir die vestiging van menslike nedersettings.

Water sypel ook in die grond in na ondergrondse rotsformasies toe. Hierdie
grondwater vloei soms na die oppervlak terug om fonteine te vorm en soms selfs
meer skouspelagtige warmwaterbronne en geysers. Grondwater word dikwels deur
mense vanuit boorgate herwin.

Omdat water baie verskillende stowwe kan bevat, kan dit verskillend proe of
ruik. Die meeste mense en ander diere se reuk- en smaaksintuie is tot so 'n mate
ontwikkel dat hulle die drinkbaarheid van water kan evalueer: diere vermy die
smaak van souterige seewater en die verrottende moeraswater en verkies skoner
water soos die in bergstrome.

Vanuit 'n biologiese oogpunt het water baie kenmerkende eienskappe wat dit
krities noodsaaklik maak vir die voortbestaan van lewe en wat dit laat uitstaan
bo bykans enige ander chemiese verbinding. Water vervul sy rol deurdat dit
organiese verbindings toelaat om te reageer op so 'n wyse dat dit voortplanting
bevorder. Dit is 'n goeie oplosmiddel en besit 'n hoë oppervlakspanning, wat dit
moontlik maak om organiese verbindings daarin te vervoer.

Vars water is op sy digste teen 4°C en word minder dig soos dit kouer word en
vries of warmer word van daardie punt af. As 'n stabiele, polêre molekuul wat in
oorvloed in die atmosfeer voorkom, speel dit 'n belangrike rol as absorbeerder
van infrarooi straling, wat noodsaaklik is om die kweekhuis-effek in die
atmosfeer teweeg te bring. Daarsonder sou die aarde se gemiddelde
oppervlaktemperatuur ongeveer −18 °Celsius wees. Water besit ook 'n buitengewone
hoë spesifieke warmtekapasiteit wat 'n belangrike rol speel in die regulering
van die aarde se klimaat asook die plaaslike klimaat.

Water is 'n baie goeie oplosmiddel en los baie soorte stowwe op, soos onder
ander soute en suikers en werk sodoende chemiese interaksies in die hand wat
komplekse metabolismes moontlik maak. Ander stowwe, soos olies en ander
hidrofobiese stowwe, meng egter nie goed met water nie. selmembrane wat uit
lipiede en proteïene bestaan maak van hierdie eienskap gebruik om die
interaksies tussen hulle inhoud en eksterne chemikalieë te beheer. Hierdie
beheer word ook tot 'n mate deur die oppervlakspanning van water aangehelp.

Waterdruppels is stabiel vanweë die hoë oppervlakspanning van water. Dit kan
gesien word wanneer 'n hoeveelheid water op 'n onoplosbare oppervlak soos glas
geplaas word: die water bly as druppels bymekaar en vorm nie 'n film oor die
oppervlak nie. Hierdie eienskap speel 'n groot rol in transpirasie by plante.

'n Eenvoudige dog belangrike eienskap in die omgewing van water is dat sy
algemene vaste vorm, ys, bo-op die vloeistof dryf. Hierdie vastestof-fase is
minder dig as water in die vloeistof-vorm vanweë die geometrie van die sterk
waterstofbindings wat slegs teen die laer temperature gevorm word. Bykans alle
ander stowwe en vir al die 11 minder algemene fases waarin water in vaste vorm
voorkom (buiten ys-XI) is die vastestof meer dig as die vloeistofvorm. Varswater
is op sy digste by 4 °C en sal deur middel van konveksie sink as dit tot by
daardie temperatuur afkoel, sou dit egter van daardie temperatuur af verder
afkoel sou dit eerder styg. Hierdie omkeer veroorsaak dat dieper water warmer
bly as die vlakker vriesende water. Ysvorming op 'n meer sal dus op die
oppervlak plaasvind terwyl die grootste hoeveelheid van die watermassa daaronder
rondom 4 °C sal bly. Dit isoleer die meerbodem effektief van die uiterste koue.
Byna al die ander chemiese stowwe sal van onder af vries.

Beskawings van die geskiedenis het tipies rondom riviere en waterweë gefloreer;
Mesopotamië, die sogenaamde bakermat van die beskawing, is tussen twee groot
riviere geleë. Groot stede soos Londen, Parys, Nieu York en Tokyo het hul sukses
deels te danke aan hul maklike bereikbaarheid oor water en die gevolglike
uitbreiding van handel. Eilande met veilige hawens, soos Singapoer en Hong Kong
het gefloreer juis as gevolg van hierdie rede. In plekke soos Noord-Afrika en
die Midde-Ooste waar water skaarser is, het toegang tot skoon drinkwater 'n
belangrike rol gespeel in menslike ontwikkeling.

Die saambestaan van die vaste-, vloeistof- en gasfases van water op Aarde was
noodsaaklik vir die ontstaan, ewolusie en die voortgesette bestaan van lewe op
Aarde. Sou die Aarde se ligging in die sonnestelsel egter net 'n klein bietjie
nader of verder van die Son af gewees het sou die toestande wat die gelyktydige
bestaan van die drie vorms van water moontlik gemaak het waarskynlik nie bestaan
het nie.

Die Aarde se massa veroorsaak dat dit voldoende swaartekrag het om die atmosfeer
te behou. Waterdamp en koolstofdioksied in die atmosfeer veroorsaak 'n
kweekhuis-effek wat help om 'n relatiewe konstante temperatuur op die oppervlak
te verseker. Indien die Aarde minder massa gehad het sou die dunner atmosfeer
gelei het tot uiterste temperatuurtoestande wat die versameling van water slegs
by die pole sou moontlik maak.

Alle bekende lewensvorme is afhanklik van water. Water is 'n noodsaaklike deel
van enige metaboliese proses in die liggaam. Noemenswaardige hoeveelhede water
word verbruik tydens die vertering van voedsel. (Neem kennis dat daar sekere
bakterieë en plantsade bestaan wat 'n kriptobiotiese toestand kan ingaan vir 'n
onbepaalde tydperk wanneer dit ontwater word en weer lewendig word wanneer dit
aan 'n nat omgewing blootgestel word).

Ongeveer 72% van die vetvrye massa van die menslike liggaam bestaan uit water.
Om behoorlik te kan funksioneer vereis die liggaam tussen een en sewe liter
water per dag om dehidrasie te voorkom. Die presiese hoeveelheid hang af van die
vlakke van aktiwiteit, temperatuur, humiditeit en ander faktore. Dit is nie
duidelik hoeveel water gesonde mense behoort in te neem nie. Dit is egter vir
diegene wat nie nierprobleme het nie baie moeilik om te veel water in te neem.
Dit is veral gevaarlik om te min te drink wanneer 'n mens in warm, vogtige weer
oefen. Dit is egter moontlik vir 'n mens om te veel water in te neem en kan lei
tot watervergiftiging, wat dikwels noodlottig kan wees. Die feit dat 'n mens agt
glase water per dag moet inneem kan nie na enige wetenskaplike navorsing
terugverwys word nie. Toonaangewende dieetkundiges en voedselkundiges beveel
hierdie egter as die aanbevole daaglikse inname (ADI) aan [1]. Die nuutste
dieetkundige verslae oor aanbevole inname deur die Nasionale Navorsinginstituut
van Amerika beveel 2.7 liter water (insluitende water in voedselbronne) vir
vrouens en 3.7 liter vir mans aan [2]. Water word deur die liggaam afgeskei deur
die urine en ontlasting, deur sweet en deur die uitaseming van waterdamp.

Mense vereis water wat nie te veel soute en ander onsuiwerhede bevat nie.
Algemene onsuiwerhede sluit chemikalieë en/of skadelike bakterieë, soos kripto
sporidium in. Sommige opgeloste stowwe is aanvaarbaar en kan selfs wenslik wees
om die smaak te bevorder en om die nodige elektroliete te verskaf.

As gevolg van die groei in die wêreldbevolking en ander faktore is die
beskikbaarheid van drinkwater per kapita besig om te kwyn. Die kwessie van
watertekorte kan opgelos word deur meer te vervaardig, beter verspreiding en
deur minder vermorsing daarvan. Om hierdie rede is water 'n strategiese hulpbron
in baie lande. Baie oorloë, soos onder ander die Sesdaagse Oorlog in die
Midde-Ooste is geveg om toegang daartoe te verseker. Kenners voorspel meer
probleme vorentoe as gevolg van die groeiende bevolking, toenemende besoedeling
en aardverwarming.

UNESCO se waterontwikkelingsverslag (2003) wat volg uit hul wêreldwye
waterwaarderingsprogram dui aan dat die hoeveelheid water aan mense beskikbaar
met 30% gaan krimp. 40% van die wêreld se inwoners het reeds onvoldoende toegang
om basiese higiëne te verseker. Meer as 2.2 miljoen mense het in 2000 gesterf as
gevolg van siektes wat verband hou met besoedelde water of droogte. In 2004 het
die liefdadigheidsorganisasie, Water Aid in die Verenigde Koninkryk in hul
verslag beweer dat daar 'n kind elke 15 sekondes sterf weens maklik voorkombare
waterverwante siektes.

Drinkwater word dikwels versamel by fonteine of onttrek uit boorgate of putte in
die grond. Die bou van meer putte of voorsiening van meer boorgate is dus 'n
moontlike manier om meer water te verskaf op voorwaarde dat die ondergrondse
bron voldoende vloei kan lewer. Ander waterbronne is reën- en rivierwater.
Hierdie oppervlakwater moet dikwels gesuiwer word om dit geskik te maak vir
menslike verbruik. Gewilde metodes van watersuiwering sluit in filtrering, kook
en distillasie. Meer gevorderde metodes bestaan ook soos tru-osmose. Ontsouting
van oorvloedige seewater is 'n duur oplossing wat soms in droë klimate langs die
kuslyn gebruik word.

Die verspreiding van drinkwater in stede word deur munisipale waterwerke gedoen.
Regerings in baie lande het programme om water aan behoeftiges teen geen koste
te verskaf. Ander redeneer dat markmeganismes en die vrye markstelsel die beste
manier is om hierdie skaars hulpbron te beheer en te bestuur en om voorsiening
te maak vir die finansiering van boorgate of die bou van damme en opgaartenke.

Die vermindering van watervermorsing is ook 'n ander opsie om te verseker dat
die beskikbare bronne sover moontlik vir menslike verbruik aangewend word. In
sommige stede soos Hong Kong, word daar uitgebreid gebruik gemaak van seewater
om toilette te spoel om varswater te bespaar. Waterbesoedeling is waarskynlik
die grootste wanverbruik van water; tot so 'n mate dat die besoedeling daarvan
ander verbruike daarvan kan uitsluit en verteenwoordig 'n vermorsing van die
hulpbron ongeag van die voordeel wat die besoedelaar daaruit put. Farmaseutiese
middels wat deur mense verbruik word vind ook hul weg na die waterweë en kan
nadelige invloede op waterlewe hê indien hulle in organismes akkumuleer en as
hulle nie vergaanbaar is nie.

Water word in die meeste godsdienste, insluitend die Christelike gelowe, Islam,
Judaïsme en Sjintoïsme, as reiniger beskou. In Christelike kerke word water
byvoorbeeld gebruik vir die doop. Dis ook gebruiklik in baie gelowe om die
dooies 'n rituele bad in suiwer water te gee (Judaïsme en Islam). In Islam word
die daaglikse Salah slegs gedoen na reiniging (Wodoo), wat die skoonwas van
sekere liggaamsdele in water behels. In Sjinto word water in bykans alle
reinigingsrituele gebruik. In van die swart kulture in Suid-Afrika was alle
gaste by 'n begrafnis hulle hande in gemeenskaplike water.

Daar word dikwels allerhande magiese kragte aan water toegeskryf. In die
keltiese mitologie, is Sulis die plaaslike godin van warmwaterbronne; in
Hindoeïsme, word die Ganga ook as godin verpersoonlik. Die gode word ook soms as
beskermhere vir sekere fonteine, riviere of mere gesien: in die Griekse en
Romeinse mitologie was Peneus 'n riviergod.

Die Griekse filosoof, Empedokles het beweer dat water een van die vier basiese
elemente saam met vuur, aarde en lug was en is deur ylem gesien as die basiese
boustof vir die heelal. Water is ook beskou as een van die Vyf Elemente in die
tradisionele Sjinese filosofie, saam met aarde, vuur, hout en metaal.



https://af.wikipedia.org/wiki/Brasili%C3%AB

Brasilië (Portugees: Brasil [bɾaˈziw]), amptelik die Federale Republiek Brasilië
(República Federativa do Brasil luister (hulp·inligting)), is die grootste land
en ook die land met die grootste bevolking in Latyns- en Suid-Amerika. Dit is
verder ook die vyfde grootste land in die wêreld ten opsigte van bevolking en
grondgebied. Die land strek oor die uitgestrekte gebied vanaf
sentraal-Suid-Amerika en die Atlantiese Oseaan. Die land strek die verste oos
van al die lande in die Amerikas en grens aan Uruguay, Argentinië, Paraguay,
Bolivië, Peru, Colombia, Venezuela, Guyana, Suriname en die Franse département
van Frans-Guyana. Brasilië grens inderwaarheid aan bykans elke Suid-Amerikaanse
land behalwe vir Ecuador en Chili.

Daar word geglo dat dié land se naam afgelei is van pau-brasil, 'n boomsoort wat
hoog op prys gestel is deur die vroeë koloniste. Ander reken egter die naam het
sy oorsprong in 'n mitiese eiland wat in die Middeleeuse Europa bekend was.
Brasilië bevat uitgebreide landbougebiede en reënwoude. Met sy baie natuurlike
hulpbronne en groot arbeidsmark is dié land Suid-Amerika se leidende ekonomiese
moondheid.

Omdat dit 'n kolonie van Portugal was, is Portugees die amptelike taal van
Brasilië. Dié land is die grootste Portugeestalige land in die wêreld en die
enigste een in die Amerikas. Brasilië het die wêreld se tweede grootste
Christen-bevolking na die Verenigde State (151 miljoen) en ook die wêreld se
grootste Rooms-Katolieke bevolking, 'n sterk geskiedkundige band wat nagelaat is
deur die Rooms-Katolieke Portugese koloniste.

Daar word geglo dat Brasilië vir ten minste 10 000 jaar lank deur semi-nomadiese
stamme bevolk was voordat die eerste Portugese ontdekkingsreisigers onder
leiding van Pedro Álvares Cabral in 1500 daar voet aan wal gesit het.

Admiraal Cabral se vloot het in Maart 1500 die hawe van Lissabon verlaat en was
met dertien skepe en 'n bemanning van 1 500 die grootste wat tot dusver na die
Suid-Atlantiese gebiede gestuur is. Die Portugese was van plan om hulle
handelsbelange in Indië met swaar gewapende skepe teen Arabiese mededingers en
plaaslike heersers te beskerm. Die ontdekking van Brasilië was min of meer 'n
toeval: op 2 April 1500 het Cabral se manne naby die huidige Porto Seguro vir
die eerste keer land raakgesien. Op 22 April 1500 het die Portugese voet aan wal
gesit en op vreedsame Indiane afgekom, maar daar was klaarblyklik geen rykdomme
in hierdie land nie. Op 3 Mei het Cabral weer seile gespan om Indië betyds te
bereik.

Brasilië, wat sy naam moontlik aan die rooi Brasil-hout te danke het, was
aanvanklik van min belang vir Portugal, maar sou nogtans tot sy grootste en
belangrikste kolonie ontwikkel. Oor die loop van drie eeue is dit deur die
Portugese hervestig en is die houtbronne eers ontgin en later ook
landboubedrywighede in die vorm van suikerriet en koffiebone gevestig en is goud
ook daar ontgin. Die kolonie se mannekrag het aanvanklik bestaan uit slawe
vanuit die oorspronklike boorlinge en ná 1550, hoofsaaklik vanuit Afrika.

Tussen 1630 en 1654 is die gebied rondom Recife in die noordooste oorgeneem deur
die Republiek van die Sewe Verenigde Nederlande en het die kolonie as
Nederlands-Brasilië bekend gestaan. Die verskillende Nederlandse goewerneurs van
die kolonie het probeer om soveel moontlik immigrante na die gebied te lok, met
gematigde sukses. Uiteindelik word die Nederlanders, wat nie deur die moederland
bygestaan kon word nie vanweë die Eerste Anglo-Nederlandse oorlog, in 1654
verdryf deur die Portugese wat die gebied weer by hulle kolonie ingelyf het.

In 1808 het koningin Maria I van Portugal en haar seun, die toekomstige João VI
van Portugal, op die vlug geslaan vir die leërs van Napoleon en hulself in Rio
de Janeiro in Brasilië hervestig tesame met die res van die koninklike familie,
die adel en die regering.

Al het die koninklike familie in 1821 na Portugal teruggekeer, is daar intussen
handelsroetes na die Verenigde Koninkryk gevestig, aangesien hulle van die
Europese hawes afgesny is deur Napoleon se magte. Brasilië se status is ook
verhoog na dié van 'n verenigde koninkryk onder die Portugese kroon. Na João VI
van Portugal se vertrek het die oorblywende koninklike regering in Rio de
Janeiro stappe gedoen om die Koninkryk Brasilië te ontbind en sy status weer na
kroonkolonie te verlaag. Dit het gelei tot 'n reeks kleinskaalse konflikte wat
bekend staan as die Brasiliaanse Onafhanklikheidsoorlog. Op 7 September 1822 het
kroonprins Pedro I van Brasilië (later Pedro IV van Portugal) onafhanklikheid
verklaar en die onafhanklike Koninkryk Brasilië tot stand gebring. 'n Verdrag
wat die koninkryk se onafhanklikheid erken is op 29 Augustus 1825 met die
Verenigde Koninkryk en Portugal onderteken.

Aangesien die kroon steeds in die hande van die Huis van Braganza was, het die
onafhanklikheid meer 'n verdeling van die Portugese Ryk in twee dele
verteenwoordig en verskil dit ietwat met van die ander onafhanklikheidsbewegings
wat elders in die Amerikas voorgekom het.

Die Brasiliaanse Ryk was teoreties 'n demokrasie volgens die Britse styl, al het
die magsverdeling tussen die keiser en die parlement meer ooreenkomste met die
destydse Keiserryk Oostenryk gehad. Slawerny is in 1888 afgeskaf deur die "Goue
Wet" wat deur Prinses Isabel uitgevaardig is. 'n Grootskaalse immigrasie uit
Europa het daarna die basis geskep vir verdere nywerheidsontwikkeling. Pedro I
is opgevolg deur sy seun Pedro II — wat op sy oudag vasgevang is in 'n politiese
stryd tussen die weermag en die kabinet, 'n krisis wat ontstaan het as gevolg
van die Paraguayaanse Oorlog. Om 'n burgeroorlog tussen die weermag en die vloot
te voorkom het Pedro II op 15 November 1889 van sy troon afstand gedoen toe 'n
federale republiek tot stand gebring is deur Veldmaarskalk Deodora da Fonseca.

In die laat 19de en vroeë 20ste eeue, het Brasilië meer as 5 miljoen Europese,
Arabiese en Japannese immigrante gelok. Die tydperk het dan ook die verdere
nywerheidsontwikkeling en kolonialisasie van die binneland teweeg gebring.
Brasiliaanse demokrasie is drie keer omvergegooi en deur diktatorskappe vervang
tussen 1930–1934 en 1937–1945 onder die bewind van Getúlio Vargas en tussen
1964–1985 onder opeenvolgende generaals wat deur die militêre bewind aangestel
is met die hulp van die Verenigde State.

Die eerste Brasiliaanse republiek met 'n federatiewe grondwet (24 Februarie
1891), die Verenigde State van Brasilië (Portugees: República dos Estados Unidos
do Brasil) is deur maarskalk Manuel Deodoro da Fonseca geproklameer, met die
Verenigde State van Amerika as sy model. Die republikeinse regerings het die
vinnige ontwikkeling van die Brasiliaanse ekonomie bevorder, en grenskonflikte
met die buurstate is op 'n vreedsame manier besleg.

Die groot internasionale aanvraag na koffie, een van Brasilië se hoofsaaklike
uitvoerprodukte, het aanvanklik die ekonomiese welvaart van die land verseker en
die landbou het hom veral op hierdie gewas toegespits. Weens sterk mededinging
van Asiatiese produsente het die plaaslike rubberbedryf egter al in 1914 in 'n
ernstige krisis beland wat uiteindelik die hele ekonomie geraak het. Tydens die
Eerste Wêreldoorlog was Brasilië sedert 1917 amptelik 'n lid van die geallieerde
koalisie teen Duitsland, maar het egter geen aktiewe rol by die
oorlogshandelinge gespeel nie.

Die aanvraag na koffie het ná die einde van die oorlog skerp gedaal en die
politieke stabiliteit is deur rewolusies in die deelstate Sāo Paulo en Rio
Grande do Sul bedreig. Tydens die twintigerjare het groot dele van die bevolking
daarvoor gepleit om 'n einde aan die oligargiese regeringstelsel te maak.

Nadat die Verenigde State druk op hom geplaas het, het Vargas in 1942 oorlog
teen Nazi-Duitsland en die ander Spilmoondhede verklaar. 'n Afdeling van sowat
25 000 Brasiliaanse soldate is na Italië gestuur en het onder meer aan die Slag
van Monte Cassino deelgeneem. Ná die oorlog is Vargas deur die Brasiliaanse
weermag as president ontslaan.

Net vyf jaar later is Vargas deur die Brasiliaanse volk vir 'n tweede ampstermyn
gekies. Hy het 'n duidelik Sosialistiese beleid gevolg, maar nadat die Verenigde
State en regsgesinde politieke kringe steeds meer druk op hom geplaas het om te
bedank, het hy in 1954 selfmoord gepleeg. Sy opvolger Juscelino Kubitschek het
saam met die Partido Trabalhista Brasileiro (PTB) daarin geslaag om buitelandse
beleggers na dié land te lok en in die laat vyftigerjare het die Brasiliaanse
ekonomie weer vinniger begin groei. President Kubitschek se ambisieuse projek om
'n nuwe hoofstad Brasília in die sentrum van die land te stig, het die
staatsfinansies erg verswak. Jânio da Silva Quadros het die presidentsverkiesing
in 1960 gewen en 'n beleid van politieke onafhanklikheid (veral teenoor die VSA)
en volhoubare staatsfinansies gevolg. Maar slegs enkele maande nadat hy die
ampseed afgelê het, het hy in 1961 ten gunste van sy adjunkpresident Joāo
Goulart afgedank.

Sedert 1985 word Brasilië internasionaal as 'n demokrasie, en spesifiek 'n
presidensiële demokrasie, erken. Die status is in 1993 deur 'n volkstemming
bevestig, toe die kiesers gevra is om te kies tussen 'n presidensiële demokrasie
of 'n parlementêre stelsel: kiesers het ook toe besluit om nie die land se
grondwetlike monargie te herstel nie.

In 2009 het Brasilië saam met Rusland, Indië en die Volksrepubliek van Sjina die
BRIC-organisasie gestig, wat in 2010 Suid-Afrika opgeneem en sy naam in BRICS
verander het. In 2014 het Brasilië die FIFA Sokker-Wêreldbekertoernooi
aangebied, die tweede keer ná 1950. Net twee jaar later is die Olimpiese
Somerspele van 2016 in Rio de Janeiro beslis, die eerste in Suid-Amerika.

Die Unie se uitvoerende gesag word deur die regering uitgeoefen met die
president as hoof. Wetgewende gesag berus by die Nasionale Kongres (Congresso
Nacional), wat in twee kamers verdeel word. Die 513 afgevaardigdes van die Kamer
van Afgevaardigdes van Brasilië (Câmara dos Deputados) word elke vier jaar
verkies in 'n stelsel van proporsionele verteenwoordiging deur deelstate. Die
lede van die Federale Senaat (Senado Federal) word volgens 'n
meerderheidsstelsel vir 'n agt-jaar tydperk verkies. Die gewone wetgewende
proses vereis deelname van die uitvoerende gesag, wat die reg het om nuwe
wetgewing te veto.

Brasilië is 'n federasie wat bestaan uit 26 deelstate en 1 federale distrik, wat
'n totaal van 27 Federale Eenhede gee.

Die regsbank word bestuur vanaf die deelstaat- en federale vlakke binne
distrikte wat comarcas genoem word. Een comarca kan verskeie munisipaliteite
insluit.

Brasilië word gekenmerk deur die uitgebreide laagliggende Amasone-reënwoud in
die noorde en 'n meer oop terrein bestaande uit heuwels en lae berge na die
suide — tuiste van die meeste mense in Brasilië en ook die plek waar die landbou
hoofsaaklik plaasvind. Langs die Atlantiese kus is daar ook verskeie bergreekse
wat hoogtes van soveel as 2 900 meter bo seevlak bereik. Die hoogste piek is die
Pico da Neblina wat 3 014 meter bo seespieël in die Guyaneese hooglande uitstyg.
Die langste riviere sluit die Amasone, die grootste rivier in die wêreld in
terme van vloeiende watervolume en die tweede langste in die wêreld; die Paraná
en sy hoofvertakking, die Iguaçu-rivier, waar die indrukwekkende Iguazú-waterval
gevind kan word; die Rio Negro-, São Francisco-, Xingu-, Madeira- en die
Tapajós-riviere.

Brasilië is hoofsaaklik in die trope geleë en daarom toon die klimaat baie min
seisoenale veranderinge. In die suidelikste deel van Brasilië kry 'n mens 'n
subtropiese gematigde klimaat, wat nou en dan selfs ryp en sneeu in die hoër
dele kan ervaar. Neerslag is oorvloedig in die vogtige Amasonekom, maar daar
word ook droër dele aangetref, veral in die noordooste van die land.

Brasilië het 'n gemengde bevolking, wat sedert die vroeë 19de eeu onder meer
danksy die immigrasie uit Europa en Asië sterk gegroei het. 'n Groot deel van
die blanke inwoners, wat sowat die helfte van die Brasiliaanse bevolking
verteenwoordig, is nasate van Portugese immigrante. Ander belangrike groepe wat
hulle in die land gevestig het, is Italianers, Spanjaarde, Duitsers,
Oos-Europeërs en Japanners.

Die aandeel van die swart bevolking, oorwegend nasate van slawe wat in die
tydperk tussen die 16de en 19de eeu uit Afrika ingevoer is, is veral in die
noordooste van Brasilië baie hoog. Meer as drie miljoen swartes uit Angola,
Nigerië, Benin, Togo, Ghana, Ivoorkus en São Tomé en Príncipe is deur
slawehandelaars na Brasilië gebring, voordat die slawehandel in 1850 verbied is.
Baie swartes het met die Portugese setlaars vermeng, sodat daar nou ook 'n groot
kleurlingbevolking is.

Brasilië is die enigste Portugeessprekende land in Suid-Amerika. Die plaaslike
variant van die Portugese taal het sy eie karakter ontwikkel en verskil van
Europese Portugees ten opsigte van sy uitspraak en – in 'n mindere mate – sy
woordeskat, spelling en grammatika. Portugees is die enigste ampstaal en word
deur sowat 97 persent van die bevolking as moedertaal gepraat.

Net 0,1 persent van die bevolking praat nog een van die sowat 180 tradisionele
Indiaanse tale, waarvan Guaraní, Tupi en Gês die belangrikstes is. Die twee
laasgenoemdes word veral in die Amazonasgebied gebesig, waar die Europese
invloed beperk gebly het. In die kusgebiede het die Indiaanse tale byna
heeltemal verdwyn, alhoewel Guaraní in die koloniale tydperk hier 'n groter rol
gespeel het.

Belangrike minderheidstale sluit ook immigrantetale soos Duits, Italiaans,
Spaans en Japannees in.

In 2000 was 73,6 persent van die bevolking Rooms-Katoliek, 15,4 persent
Protestant en 7,4 persent ongebonde. Vanweë die sendingwerk van veral
Amerikaanse evangeliese groeperings neem die aantal Protestante vinnig toe. Die
persentasie Rooms-Katolieke Brasiliane was in 1960 nog 93 persent en het tussen
1980 en 2007 van 89 tot 64 persent afgeneem. Die regering se betrekkinge met die
Rooms-Katolieke bly veral weens die aborsie-vraagstuk gespanne nadat president
Luiz Inácio Lula da Silva vir 'n liberalisering van Brasilië se aborsiewette
gepleit het.

Daar is ook minderhede van Boeddhiste, Baha’i, Moslems en Jode. Inheemse
Indiaanse en Afro-Brasiliaanse religies soos Candomblé en Umbanda speel 'n
belangrike rol. Die omgewing van die hoofstad Brasilia is die sentrum van 'n
aantal esoteriese bewegings.

Brasilië het met sy groot en goed ontwikkelde landbou-, mynbou-, vervaardiging-
en diensverskaffingsektore en sy groot arbeidsmag die grootste BBP van al die
Latyns-Amerikaanse lande en is die kernekonomie van Mercosur, die
Suid-Amerikaanse Doeane-unie. Met 'n bruto binnelandse produk (BBP) van 1 400
miljard VSA-$ was Brasilië in 2007 die tiende grootste ekonomie ter wêreld. Die
BBP per capita het in dieselfde jaar 7 600 VSA-$ beloop. Die dienstesektor het
met 64 persent die belangrikste bydrae tot die BBP gelewer, terwyl die
nywerheidsektor sowat 30 en die landbousektor 6 persent bygedra het. Volgens die
Internasionale Monetêre Fonds en die Wêreldbank, het Brasilië die negende
grootste ekonomie in die wêreld ten opsigte van koopkragpariteit en die elfde
grootste ten opsigte van handelsvolumes. Brasilië het sy middelklas ekonomie
gediversifiseer met 'n wyd uiteenlopende ontwikkelingsvlakke. Die meeste groot
industrieë is gevestig in die Suide en die Suidooste. Die Noordooste is die
armste streek van Brasilië, maar nuwe beleggings begin daarheen vloei.

Dié land het die afgelope jare sy teenwoordigheid in wêreldmarkte verbreed.
Hoofuitvoerprodukte sluit vliegtuie, koffie, voertuie, sojabone, ystererts,
lemoensap, staal, tekstiele, skoene en elektriese toerusting in. Brasilië het
daarnaas ook voordeel uit die prysverhogings vir natuurlike hulpbronne getrek en
was danksy die stewige handelsoorskot in staat om sy buitelandse skuldlas te
verminder. Die monetêre beleid, wat op stabiliteit gemik is, het inflasiesyfers
aansienlik verlaag.

Die BBP het in 2007 met 5,4 persent gegroei en die regering het vroeg in 2007 'n
program van stapel gestuur wat die ekonomiese groei verder sal aanwakker, die
sogenaamde PAC – Programa de Aceleração do Crescimento. Tot in 2010 is
beleggings ter waarde van meer as 500 miljard reais (naastenby 200 miljard €) in
veral infrastruktuurprojekte beplan. Staatsbeheerde en privaatondernemings sal
die grootste bedrae belê, terwyl die staatsektor 68 miljard reais sal bydra.

Met die verhoogde stabiliteit van die Plano Real, het Brasiliaanse en
multinasionale ondernemings hul beleggings in nuwe toerusting en tegnologie
drasties verhoog. 'n Groot hoeveelheid van hierdie beleggings is afkomstig vanaf
Noord-Amerikaanse ondernemings. Brasilië het ook 'n diverse en gesofistikeerde
diensteverskaffingssektor. Tydens die 1990's het die bankwese soveel as 16% tot
die BBP bygedra. Ten spyte van die feit dat die finansiële dienstesektor 'n
groot opknappingsproses ondergaan, verskaf dit 'n wye reeks dienste en lok dit
verskeie nuwe spelers in die mark. Die effektebeurse van São Paulo en Rio de
Janeiro is ook in die proses van konsolidasie.

Alhoewel Brasilië se ekonomie progressief is en baie belangrik vir die streek
is, is die probleme wat met korrupsie, armoede en ongeletterdheid gepaard gaan,
steeds groot struikelblokke vir verdere ontwikkeling.

Na vele dekades van hoë inflasie en verskeie pogings om dit te beheer, het
Brasilië in Julie 1994 'n ekonomiese stabiliseringsprogram onderneem, die Real
Plan, tydens die administrasie van Itamar Franco. Die inflasiekoers wat byna
5 000% bereik het aan die einde van 1993, het skerp gedaal en in 1998 'n
laagtepunt van 2,5% bereik. Die bekragtiging van die Fiskale
Verantwoordelikheidswet in 2000 het die fiskale dissipline van die plaaslike en
federale regerings verbeter al was dit ten koste van broodnodige belegging in
infrastruktuur en verbetering van maatskaplike dienste. Tydens die bewind van
Fernando Henrique Cardoso (1995–2002), het die regering pogings aangewend om die
staatsgedomineerde ekonomie om te skakel na 'n meer markgedrewe een. Die Kongres
het verskeie wysigings tot wetgewing goedgekeur om die ekonomie meer toeganklik
te maak vir verhoogde deelname deur die privaatsektor en die betrokkenheid van
buitelandse beleggers aan te moedig. Teen die einde van 2003 het Brasilië se
privatiseringsprogram, wat die verkoop van staal-, elektrisiteits- en
telekommunikasiefirmas ingesluit het, meer as $90 miljard ingevorder.

In Januarie 1999 het die Brasiliaanse Sentrale Bank aangekondig dat die Real nie
meer teen 'n vaste koers teen die Amerikaanse dollar sou verhandel nie; 'n stap
wat 'n grootskaalse devaluasie van die Brasiliaanse geldeenheid meegebring het.
Die ekonomie het in 2000 met 4,4% gegroei en 1,3% in 2001. In 2002 het gerugte
dat die presidensiële kandidaat wat as die gunsteling beskou was om te wen, Luis
Inácio Lula da Silva, nie Brasilië se skuld sou eerbiedig nie, gelei tot 'n
vertouenskrisis wat veroorsaak het dat die ekonomie begin agteruitgaan het. Na
hy egter verkies is, het Lula sy voorganger se ekonomiese beleid bly volg. In
2003 het President Lula streng maatreëls gevolg en inflasie beheer en surplusse
op die lopende rekening nagestreef om sodoende Brasilië se skuldverpligtinge na
te kom.

Die ekonomie staar steeds ernstige uitdagings in die gesig en belangrike
hervormings moet nog geïmplementeer word. Ernstige probleme met betrekking tot
swak infrastruktuur, inkomsteverdeling, lae kwaliteit openbare dienste,
korrupsie, sosiale konflikte en regeringsburokrasie dreig om ekonomiese groei te
kniehalter. Die interne openbare skuldlas het 'n hoogtepunt bereik en openbare
uitgawes is ook verhoog. Belastings verteenwoordig reeds 'n noemenswaardige deel
van die nasionale inkomste en is 'n swaar las vir alle sosiale klasse en verlaag
die geleenthede vir belegging. Verder word entrepreneurskap in die wiele gery
deur hoë lisensiekostes en komplekse goedkeuringsprosesse. Die huidige
ekonomiese groei is laer as dié van vergelykbare Latyns-Amerikaanse lande, asook
dié van Sjina en Indië. Brasilië het elf posisies op die Wêreldekonomiese Forum
se ranglys vir Groei Mededingendheidsindeks gesak tussen 2003 tot 2005.

Brasilië se huidige geldeenheid is die Brasiliaanse Real (meervoud: Reais,
simbool: R$). Daar is banknote ter waarde van R$1 (wat geleidelik ten gunste van
muntstukke uitgefaseer word), R$2, R$5, R$10, R$20, R$50 en R$100. Vanweë die
hoë inflasiekoerse van die verlede word tans net beelde van Brasiliaanse diere
op die banknote gebruik – die vroeëre hiperinflasie en gereelde vervanging van
banknote het daartoe gelei dat afbeeldings van bekende persoonlikhede uit die
Brasiliaanse geskiedenis as minder geskik geag is, aangesien die snel wisselende
ontwerpe nie meer as 'n verering sou kon beskou word nie.

As gevolg van die hoë inflasiekoerse gedurende die 1980's en vroeë 1990's was
die land gedwing om sy geldeenheid verskeie kere te verander. Tot in 1986 was
die Brasiliaanse Cruzeiro in gebruik; in hierdie jaar is drie nulle volgens 'n
ekonomiese hervormingsplan geskrap en 'n nuwe geldeenheid, die Cruzado,
ingevoer. Enkele jare later is nog eens drie nulle geskrap by die invoering van
nog 'n nuwe geldeenheid, die Cruzado Novo ("Nuwe Cruzado"). In 1990 is die
Cruzado Novo met die herinvoer van die Cruzeiro uitgefaseer, maar as gevolg van
die heersende hiperinflasie is ook by hierdie geldeenheid in 1993 weereens drie
nulle geskrap om die Cruzeiro Real in te voer.

Ten spyte daarvan dat Brasilië 'n groot land is wat ryk is aan natuurlike
hulpbronne en 'n baie groot ekonomie, het Brasilië meer as 22 miljoen mense wat
in klaaglike armoede leef. Die syfer is baie hoër as diegene wat in betreklike
armoede leef ook by die syfer ingesluit word. Dit is 'n kritiese kwessie en word
deels toegeskryf aan dié land se ekonomiese wanverdeling, een van die hoogste
ter wêreld volgens die Gini-koëffisiëntindeks. Armoede in Brasilië is die
sigbaarste in die talle favelas, 'n groot aantal krotbuurte in die land se
metropolitaanse gebiede en ook op die afgeleë platteland waar daar bitter min
ekonomiese en maatskaplike vooruitgang plaasvind. Die Noordoostelike streek het
kroniese probleme vanweë die semi-woestynklimaat in die binneland en die
periodieke droogtes beïnvloed miljoene mense.

In die afgelope 12 jaar is Brasilië se belastingkoerse geleidelik opgestoot van
rondom 28% van die land se BBP tot meer as 37%. Ten spyte hiervan was daar
onvoldoende (en in sommige gevalle geen) verbetering in openbare dienste wat
deur federale of die meeste deelstaats- en munisipale regerings verskaf word
nie.

In die afgelope paar dekades het misdaad dwarsoor Brasilië handuit geruk.
Brasiliaanse moordsyfers is vier keer hoër as dié in die VSA en die meeste
misdaad bly onopgelos. Misdaad op straat verteenwoordig 'n groot kopseer vir
plaaslike inwoners, veral in die aande waar rooftogte op die plattelandse paaie
algemeen is. In Rio de Janeiro word die misdaadsituasie as krities beskou.
Skietgevegte in die krotbuurte tussen die polisiemagte en kriminele of tussen
kriminele bendes gebeur dikwels en neem dikwels die afmetings van
guerilla-oorloë aan. Die munisipale regering het geen beheer in die krotbuurte
nie, wat dikwels deur dwelmhandelaars regeer word. Ontvoerings kom ook algemeen
in Brasiliaanse stede voor en die land het een van die hoogste ontvoeringsyfers
wêreldwyd.

Op 20 Augustus 2007 het die destydse president Luiz Inácio Lula da Silva 'n nuwe
regeringsprogram aangekondig wat op doeltreffende misdaadbestryding gemik was.
Oor 'n tydperk van vyf jaar het die Brasiliaanse regering sowat 6,7 miljard R$
(24,8 miljard ZAR) bestee vir die oprigting van 160 nuwe gevangenisse, die
verbetering van polisiemanne en -vroue se werksomstandighede en sosiale
maatreëls. Die program het die indiensneming van meer polisiepersoneel en 'n
verbeterde opleiding behels, maar ook die bestryding van armoede in die
krotbuurte van Brasiliaanse metropole wat die ergste onder misdaad ly. Dit was
die eerste keer dat Brasilië 'n poging aangewend het om misdaad ook met sosiale
maatreëls onder beheer te kry.



https://af.wikipedia.org/wiki/Australi%C3%AB

Australië, amptelik die Australiese Gemenebes, is 'n land in die Suidelike
Halfrond. Australië is die sesde grootste land ter wêreld en bestaan uit die
Australiese kontinent (die wêreld se kleinste kontinent), die eiland Tasmanië en
'n aantal ander eilande in die Indiese Oseaan, die Stille Oseaan en die
Suidelike Oseaan. Australië se buurlande is Indonesië, Oos-Timor en
Papoea-Nieu-Guinee in die noorde, die Solomoneilande, Vanuatu en Nieu-Kaledonië
in die noordooste en Nieu-Seeland in die suidooste. Dit is 'n konstitusionele
monargie en 'n lid van die Britse Statebond.

'n Groot deel van die land is woestynagtig en plat. Die vrugbare deel is 'n
vlakte in die suid-ooste, waar die meeste van sy inwoners die hoogs
verstedelikte ooskus bevolk. Die Australiese vasteland word egter reeds vir meer
as 42 000 jaar deur Australiese Inboorlinge bewoon. Na verskeie besoeke deur
Europese ontdekkingsreisigers en handelaars in die 17de eeu, is die oostelike
helfte van Australië in 1770 deur Groot-Brittanje opgeëis en oorspronklik deur
wettelik gestrafte oortreders as deel van die kolonie van Nieu-Suid-Wallis
gevestig, beginnende op 26 Januarie 1788. Soos die bevolking gegroei het en nuwe
areas ontdek is, is vyf ander selfregerende Britse kolonies tydens die 19de eeu
gevestig.

Op 1 Januarie 1901 het die ses kolonies saam 'n federasie geword en die
Australiese Gemenebes is gevorm. Sedertdien het Australië 'n stabiele liberale
demokratiese politieke stelsel gehandhaaf en bly dit steeds 'n lidstaat van die
Britse Statebond wat die Britse monarg as staatshoof erken. Die hoofstad van
Australië is Canberra, wat geleë is in die Australiese Hoofstadgebied
(Australian Capital Territory). Die bevolking van 25 miljoen is gekonsentreerd
in die vastelandse staatshoofstede Sydney, Melbourne, Brisbane, Perth en
Adelaide.

Die naam "Australië" is afgelei van die Latyn Australis wat "Suidelik" beteken.
Legendes van 'n "onbekende land van die suide" (terra australis incognita) was
sedert Romeinse tye algemeen in middeleeuse aardrykskunde, maar was nie op enige
werklike kennis van die kontinent gebaseer nie.

Die eerste gebruik van die woord "Australië" in Engels is in 1625 gedokumenteer:
die woorde "A note of Australia del Espiritu Santo, written by Master Hakluyt"
in die boek Hakluytus Posthumus wat deur Samuel Purchas gepubliseer is. Die
Nederlandse byvoeglike vorm, "Australische", is deur die offisiere van die
V.O.C. in Djakarta (toe Batavia) in 1638 gebruik om na die nuut-ontdekte land in
die Suide te verwys.

"Australia" is in 1693 in 'n vertaling van Les Aventures de Jacques Sadeur dans
la Découverte et le Voyage de la Terre Australe gebruik, 'n Franse roman uit
1692 deur Gabriel de Foigny (onder die pennaam Jacques Sadeur). Alexander
Dalrymple het dit daarna in 1771 gebruik in An Historical Collection of Voyages
and Discoveries in the South Pacific Ocean om na die gehele Suidelike Pasifiese
streek te verwys. In 1793 het George Shaw en Sir James Smith Zoology and Botany
of New Holland gepubliseer, waarin hulle verwys na "the vast island, or rather
continent, of Australia, Australasia or New Holland".

Die naam is gewild gemaak deur die 1814-werk, A Voyage to Terra Australis, deur
die navigator Matthey Flinders, die eerste aangetekende persoon wat om Australië
geseil het. Ten spyte van die titel, wat die siening van die Britse admiraalskap
weerspieël het, het Flinders die term "Australia" in sy boek gebruik. Die boek
was baie gewild en het die term in die volksmond geplaas.

Die goewerneur van Nieu-Suid-Wallis, Lachlan Macquarie, het die naam daarna in
sy versendings na Engeland gebruik en op 12 Desember 1817 het hy aan die
Koloniale Amp aanbeveel dat dit amptelik in gebruik geneem word. In 1824 het die
Admiraalskap ingestem dat die kontinent amptelik as "Australia" bekend sal
staan. Die eerste kaart waarop die woord "Australië" voorkom is in 1824 in Sint
Petersburg gepubliseer. Dit is in Krusenstern se "Atlas de l'Ocean Pacifique".

Die woord "Australia" word in Australiese Engels uitgespreek as /ə.ˈstɹæɪ.ljə,
-liː.ə, -jə/.

Daar word beraam dat die eerste menslike bewoning van Australië tussen ongeveer
42 000 en 48 000 jaar gelede plaasgevind het. Hierdie eerste Australiërs was
moontlik die voorouers van die huidige inheemse Australiese volke en het
moontlik oor landbrûe en ander seekruisings vanaf die huidige Suidoos-Asië
oorgesteek. Meeste van hierdie mense was jagter-versamelaars met 'n ingewikkelde
mondelinge kultuur en spirituele waardes wat gebaseer was op 'n eerbied vir die
land en 'n geloof in die Droomtyd. Die Torres Strait-eilandbewoners, wat aan die
Melanesiese etniese groep behoort, het die Torres Strait-eilande en die
ver-noordelike dele van Queensland bewoon: hulle kulturele gebruike is en bly
egter steeds onderskeidelik van die Australiese inboorlinge (ook bekend as die
Aborigines).

Die eerste aangetekende Europese waarneming van die Australiese vasteland was
deur die Nederlandse navigator, Willem Janszoon, wat die kus van Cape York
skiereiland in 1606 waargeneem het. Tydens die 17de eeu het die Nederlanders die
hele westelike en noordelike kuslyne gekarteer en die gebied Nieu-Holland
genoem, alhoewel hulle geen poging gemaak het om hulself in die gebied te vestig
nie. In 1770 het James Cook langs die oostelike kus geseil en dit gekarteer: hy
het dit Nieu-Suid-Wallis genoem en dit vir Groot-Brittanje opgeëis.

Die Britse kroonkolonie, Nieu-Suid-Wallis, het begin met 'n nedersetting by Port
Jackson wat op 26 Januarie 1788 deur kaptein Arthur Phillip gevestig is. Hierdie
datum het later Australië se nasionale dag, Australië Dag, geword. Van
Diemensland, die huidige Tasmanië, is in 1803 gevestig en het in 1825 'n aparte
kolonie geword. Die Verenigde Koninkryk het die westelike deel van Australië in
1829 amptelik geëis.

Aparte kolonies is gevorm uit dele van Nieu-Suid-Wallis: Suid-Australië in 1836,
Victoria in 1851 en Queensland in 1859. Die Noordelike Gebied ("Northern
Territory") is in 1911 gestig toe dit van Suid-Australië geskei het.
Suid-Australië is as 'n "vrye provinsie" gestig, met ander woorde dit was nooit
'n strafregtelike kolonie nie. Victoria en Wes-Australië is eweneens deur vrye
setlaars gestig, maar het later vervoerde gevangenes aanvaar.

Die vervoer van gevangenes na Nieu-Suid-Wallis is in 1848 gestaak nadat
plaaslike setlaars 'n veldtog teen die praktyk gevoer het.

Die bevolking van die Australiese inboorlinge was 'n beraamde 350 000 in die tyd
van die Europese vestiging, maar het sterk afgeneem in die 150 jaar na die
aankoms van die setlaars. Hierdie afname was hoofsaaklik te wyte aan besmetlike
siektes gekombineer met geforseerde verskuiwing van nedersettings en kulturele
disintegrasie. Die verwydering van kinders van hulle families mag ook tot die
daling van die inheemse bevolking bygedra het.

Sulke interpretasies van die Inboorlinge se geskiedenis word deur sommige
regsgesinde kommentators teengestaan en beskryf as oordrewe, of versin vir
politiese of ideologiese redes. Die debat staan in Australië bekend as die
"History Wars" ("Geskiedenisoorloë"). Na die 1967 referendum het die federale
regering die gesag verkry om beleid te implementeer en wette te maak wat op die
Inboorlinge van toepassing was. Tradisionele eienaarsreg van land ("native
title") is eers in 1992 erken, toe die hooggeregshof (tydens die saak Mabo v
Queensland (No 2)) die idee van Australië as terra nullius ("leë land") tydens
die tyd van Europese nedersetting omgekeer het.

In die 1850's het 'n goudloop in Australië begin en die Eureka Stockade-rebellie
teen mynlisensiefooie in 1854 is 'n vroeë voorbeeld van burgerlike
ongehoorsaamheid. Tussen 1855 en 1890 het die ses kolonies elk verantwoordelike
bestuur verkry en het hulle hulle eie sake self bestuur, alhoewel hulle deel van
die Britse Ryk gebly het. Die Koloniale Amp (Colonial Office) in Londen het wel
die beheer van sommige sake behou, soos buitelandse sake, verdediging en
internasionale verskeping.

Ná 'n dekade van beplanning, konsultasie en stemmery, is die federasie van die
kolonies op 1 Januarie 1901 behaal en die Gemenebes van Australië is as 'n
dominium (vrygewes) van die Britse Ryk gevorm. Die Federale Hoofstadgebied
("Federal Capital Territory"), later hernoem as die Australiese Hoofstadgebied
(ACT, "Australian Capital Territory"), is in 1911 gevorm uit 'n nuwe deel van
Nieu-Suid-Wallis om 'n nuwe ligging te bied vir die voorgestelde nuwe federale
hoofstad, Canberra (Melbourne het tussen 1901 en 1927 as tydelike setel van die
regering gedien terwyl Canberra gebou is).

Beheer van die Noordelike Gebied ("Northern Territory") is van die
Suid-Australiese regering na die Statebond verskuif in 1911. Australië het
vrywilliglik aan die Eerste Wêreldoorlog deelgeneem.

Die Statuut van Westminster van 1931 het meeste van die wetlike skakels tussen
Australië en die Verenigde Koninkryk formeel beëindig toe dit in 1942 deur
Australië aangeneem is. Die skok van die Verenigde Koninkryk se nederlaag teen
Asië in 1942 en die bedreiging deur 'n Japannese inval het veroorsaak dat
Australië hom tot die Verenigde State gekeer het vir bondgenootskap en
beskerming. Sedert 1951 is Australië ook 'n militêre bondgenoot van die
Verenigde State onder die Anzus-verdrag (die verdrag sluit ook Nieu-Seeland in).

Ná die Tweede Wêreldoorlog het Australië immigrasie vanuit Europa aangemoedig en
sedert die 1970's, na die goedkeuring van die Racial Discrimination Act
("Rassistiese diskriminasie akte"), word immigrasie vanuit Asië en ander
nie-Europese dele van die wêreld ook aangemoedig. As gevolg hiervan het
Australië se demografie, kultuur en selfbeeld opmerklik verander.

Die laaste grondwetlike bande tussen Australië en die Verenigde Koninkryk is in
1986 verbreek met die Australië-wet van 1986, wat enige Britse rol in die
regering van die Australiese State beëindig het, asook regterlike apèlle aan die
Britse Geheime Raad.

'n Voorstel om na 'n republikeinse staatsvorm oor te skakel en die Britse monarg
as staatshoof deur 'n president te vervang, wat deur die Parlement aangestel
word, is in 1999 deur Australiese kiesers met 'n meerderheid van minder as 5%
verwerp. Sedert die verkiesing van die regering onder eerste minister Gough
Whitlam in 1972, is daar 'n toenemende fokus op die nasie se toekoms as deel van
die Stille Oseaangebied.

Australië se 7 617 930 km² vasteland is op die Indo-Australiese plaat geleë. Die
land word omring deur die Suidelike Oseaan en die Stille Oseaan en word van Asië
geskei deur die Timor- en die Arafirassee en die Tasmansee. Australië se kuslyn
beloop 34 218 kilometer (dit sluit nie die kuslyne van eksterne gebiede in nie)
en het aanspraak op 'n Eksklusiewe Ekonomiese Sone (EES) van 8 148 250 
kilometer². Hierdie EES sluit nie die Australiese Antarktiese Gebied in nie.

Die Groot Koraalrif, die wêreld se grootste koraalrif, is 'n kort afstand vanaf
die noordoostelike kus geleë en strek oor 2000 km. Mount Augustus, geleë in
Wes-Australië, word as die wêreld se grootste monoliet beskou. Met 'n hoogte van
2 228 meter is Mount Kosciuszko, deel van die Groot Skeidingsgebergte, die
hoogste berg op die Australiese vasteland, alhoewel Mawson Peak, op die afgeleë
Heard Island, hoër strek met 'n hoogte van 2 745 meter.

Die landskappe van die noordelike deel van die land, met 'n tropiese klimaat,
bestaan uit reënwoude, boslande, grasvelde, manglietmoerasse en woestyn. Die
klimaat word aansienlik beïnvloed deur seestrome, asook El Niño se suidelike
swaaiing (wat met periodiese droogtes gepaard gaan) en die seisoenale tropiese
laagdrukstelsel wat siklone in Noord-Australië teweegbring.

Alhoewel Australië grotendeels dor en woestynagtig is, dek dit tog 'n
verskeidenheid habitatte, van alpynse heides tot tropiese reënwoude, en word dit
as 'n mega-diverse land herken. Vanweë die kontinent se ouderdom en die
daaropvolgende lae vlakke van vrugbaarheid, asook die sterk wisselende
weerpatrone en die langtermynse geografiese isolering, is baie van Australië se
biota (die fauna en flora) uniek en divers. Ongeveer 85% van Australië se
bloeiende (blomdraende) plante, 84% van die soogdiere, meer as 45% van die voëls
en 89% van die matige-sone, langslandige visse is endemies aan die land.

Baie van Australië se ekostreke en die spesies wat in hierdie streke woonagtig
is, word deur menslike aktiwiteite en ingevoerde, buitelandse plante en
dierspesies bedreig. Die federale Environment Protection and Biodiversity
Conservation Act 1999 ("Omgewingsbeskerming en Bewaring van Biodiversiteit Akte
1999") is 'n wettige raamwerk vir die beskerming van bedreigde spesies. Talle
beskermde areas is geskep onder die nasionale Biodiversity Action Plan
("Biodiversiteit aksieplan") om unieke ekostelsels te beskerm en te bewaar. 64
moeraslande is onder die Ramsar-konvensie geregistreer en 16
Wêrelderfenisgebiede is vasgestel. Australië is 13de op die Environmental
sustainability index se ranglys.

Meeste Australiese houtagtige plantspesies is immergroen en baie van hulle is
aangepas aan veldbrande en droogte, soos die verskeie soorte eucalyptusse en
akasias. Australië het 'n ryk verskeidenheid peulgewasse wat floreer in arm
grond as gevolg van die simbiose met Risobium-bakterieë en swamwortels.
Voorbeelde van bekende Australiese fauna is Monotremata soos die eendbekdier en
die mierystervark; talle buideldiere soos die kangaroe, koala, en buidelmuis en
voëls soos die emoe en kookaburra. Die dingo (die Australiese wildehond) is
ingevoer deur Austronesiese mense wat met die Australiese Inboorlinge handel
gedryf het ongeveer 3000 v.C. Baie plant- en dierspesies het uitgesterf na die
eerste menslike setlaars hulle daar gevestig het; ander, soos die buidelwolf,
het uitgesterf sedert die Europese setlaars hulle daar gevestig het.

Australië het 'n lang geskiedenis van visuele kunste, beginnende met die rots-
en basskilderings van die land se inheemse volke. Sedert die Europese vestiging
is die Australiese landskap 'n gewilde tema in kunswerke, soos gesien kan word
in die werke van (onder andere) Arthur Streeton, Arthur Boyd en Albert
Namatjira. Die tradisies van die inheemse Australiërs word hoofsaaklik
mondelings oorgedra en is nou verbind met seremoniële aktiwiteite en verhale oor
die Droomtyd. Die musiek, dans en kuns van die Aborigines het ook 'n kennelike
invloed op eietydse Australiese visuele en uitvoerende kunste. Australië het 'n
aktiewe tradisie van musiek, ballet en teater: baie van die uitvoerende
kunste-maatskappye ontvang openbare fondse deur die federale regering se Raad
vir die Kunste. Daar is 'n simfonieorkes in elke hoofstad en 'n nasionale
operamaatskappy, Opera Australia, wat bekendheid verwerf het danksy die beroemde
operasangeres, dame Joan Sutherland.

Australiese letterkunde word ook deur die landskap beïnvloed: die werke van
skrywers soos Banjo Paterson en Henry Lawson beskryf die ervaringe in die
Australiese bosveld. Die karakter van 'n koloniale Australië, soos uitgebeeld in
vroeë letterkunde, resoneer met moderne Australië en die land se waarneembare
beklemtoning van egalisme, kameraadskap en anti-outoritarisme. Patrick White was
in 1973 die Nobelprys vir Letterkunde toegeken: hy is tot sover ook die enigste
Australiër wat hierdie prestasie behaal het en hy word erken as een van die
belangrikste Engelstalige skrywers van die 20ste eeu. Australiese Engels is een
van die groot weergawes van die Engelse taal: die spelling en grammatika is
hoofsaaklik gebaseer op Britse Engels, maar bestaan binne-in 'n volkstaal wat
unieke woorde en frases bevat; sommige hiervan word vandag ook in
Standaardengels gekry.

Australië het twee openbare uitsaaikorporasies, die Australian Broadcasting
Corporation (ABC) en die multikulturele Special Broadcasting Service (SBS).
Verder het die land ook drie kommersiële televisienetwerke, 'n aantal
betaaltelevisiedienste en verskeie openbare, nie-winsgewende televisie- en
radiostasies. Australië se rolprentindustrie het beide kritieke en kommersiële
sukses behaal. Elke groot stad het daaglikse koerante en daar is twee nasionale
daaglikse koerante: The Australian en The Australian Financial Review. Volgens
Verslaggewers Sonder Grense (VSG) was Australië in 2006 35ste op 'n lys van
lande gerangskik volgens vryheid van die pers. Die lae posisie word toegeskryf
aan die beperkte diversiteit van kommersiële media-eienaarskap in Australië;
veral is meeste Australiese publikasies onder die beheer van die News
Corporation en John Fairfax Holdings.

Sport speel 'n baie belangrike deel in die Australiese kultuur en word
ondersteun deur 'n klimaat wat buitemuurse aktiwiteite begunstig; 23,5%
Australiërs ouer as 15 neem gereeld deel aan georganiseerde sportiewe
aktiwiteite. Op internasionale vlak het Australië veral sterk spanne in krieket,
hokkie, netbal, Rugby League en Rugby en het hulle ook sterk mededingers in
fietsry, roei en swem. Ander sporte wat op nasionale vlak gespeel word sluit
Australiese voetbal, perdewedrenne, sokker en motorwedrenne in. Australië het
ook aan elke Olimpiese Spele van die moderne era deelgeneem, asook aan elke
Statebondspele. Die land was ook die gasheer van die 1956 Olimpiese Spele (in
Melbourne) en die 2000 Olimpiese Spele (in Sydney) en word sedert 2000 onder die
top vyf medaljewenners getel. Australië was ook die gasheer van die 1938 Britse
Rykspele, die 1962 Britse Ryk en Statebondspele, die 1982 Statebondspele en die
2006 Statebondspele. Ander groot internasionale gebeurtenisse wat dikwels in
Australië gehou word sluit die Australiese Ope in, een van die vier Grand
Slam-tennistoernooie, asook jaarlikse internasionale krieketwedstryde (soos Die
As) en die Formule Een Australiese Grand Prix. Korporatiewe en regeringsborge
vir baie sporte en topatlete is algemeen in Australië. Uitgesaaide sport is
gewild: van die mees gekykte televisieprogramme sluit die somer Olimpiese Spele
en die finale wedstryde van plaaslike en internasionale rugby- en
voetbaltoernooie in.

Die meeste van die beraamde 25 miljoen Australiërs is afstammelinge van 19de- en
20ste-eeuse Europese setlaars, hoofsaaklik van die Britse Eilande. Met die
ingang van 2006 was ongeveer 90% van Australië se bevolking van Europese afkoms.
Australië se bevolking het sedert die einde van die Eerste Wêreldoorlog
verviervoudig, aangespoor deur die land se ambisieuse immigrasieprogram. Na die
Tweede Wêreldoorlog tot en met 2000 het amper 5,9 miljoen van die totale
bevolking hulself as nuwe immigrante in die land gevestig. Dit beteken dat byna
twee uit elke sewe Australiërs oorsee gebore is.

Die getal Suid-Afrikaanse immigrante het op 30 Junie 2011 157 630 beloop – 'n
styging van 31 persent sedert 30 Junie 2006. Suid-Afrikaners is tans die agtste
grootste migrantegroep in die land. 96 000 van hulle was in Augustus 2012
ekonomies aktief. Die werkloosheidsyfer van Suid-Afrikaanse immigrante (4,0
persent) was laer as die nasionale gemiddeld (5,1 persent).

Meeste immigrante beskik oor nodige vaardighede, maar die immigrasiekwota maak
ook voorsiening vir immigrante se familielede en vlugtelinge. In 2001 was die
meeste immigrante afkomstig van (in volgorde) die Verenigde Koninkryk,
Nieu-Seeland, Italië, Viëtnam en Sjina. Na die afskaffing van die Wit
Australië-beleid in 1973, is 'n aantal regeringsinisiatiewe gestig om
rasseharmonie, gebaseer op 'n beleid van multikulturalisme, aan te moedig en te
bevorder. In 2005-06 het meer as 131 000 mense na Australië geëmigreer,
hoofsaaklik uit Asië en Oseanië. Die migrasiemikpunt vir 2006-07 was 144 000.

In 2011 was die inheemse bevolking (die vastelandse Aborigines en die Torres
Strait-eilandbewoners) 669 881 (3% van die bevolkingstotaal), 'n aansienlike
toename van die 2001-sensus, wat 'n inheemse bevolking van 410 003 aangetoon
het. Inheemse Australiërs het hoër syfers van gevangenisneming en werkloosheid,
laer vlakke onderrig en die lewensverwagting vir beide mans en vroue is 17 jaar
minder as dié van ander Australiërs.

Soos baie ander ontwikkelde lande, is Australië besig om 'n demografiese
verskuiwing na 'n ouer bevolking te maak, met meer afgetredenes en minder mense
van 'n werkersouderdom. 'n Groot aantal Australiërs (759 849 in 2002–2003) woon
buite hulle tuisland.

Engels is die nie-amptelike, nasionale taal en word geskryf en gepraat in 'n
onderskeidelike weergawe van die Engelse taal wat bekend staan as Australiese
Engels. Volgens die 2001-sensus is Engels die enigste taal wat in omtrent 80%
van die bevolking se huise gepraat word. Die tweede mees algemene taal wat tuis
gepraat word is Sjinees (2,1%), Italiaans (1,9%) en Grieks (1,4%). 'n
Aansienlike gedeelte van die eerste en tweede generasie immigrante is tweetalig.
Daar word geglo dat daar tussen 200 en 300 inheemse tale was teen die tyd wat
die land sy eerste kontak met Europa gemaak het. Van hierdie tale het slegs 70
oorleef, maar 50 daarvan word tans deur uitsterwing bedreig. Omtrent 50 000
(0,25%) van die bevolking het 'n inheemse taal as hul eerste taal. Australië het
ook 'n gebaretaal, Auslan, wat die eerste taal van ongeveer 6500 dowe mense is.

Australië het geen staatsgodsdiens nie. Die 2006-sensus het vasgestel dat 64%
van die Australiese bevolking hulself as Christelik beskou: 26% beskou hulself
as Rooms-Katoliek en 19% as Anglikaans. 5% Australiërs is volgelinge van
nie-Christelike gelowe en 19% is gekategoriseer onder "geen godsdiens" (dit
sluit nie-teïstiese gelowe soos humanisme, ateïsme, agnostisisme en redegeloof
in) en 'n verdere 12% het geweier om te antwoord of het nie 'n antwoord gegee
wat geïnterpreteer kon word nie. Soos in ander Westerse lande is aktiewe
kerkbywoning aansienlik laer as die totaal godsdienstiges: weeklikse
kerkbywoning is omtrent 1,5 miljoen, of 7,5% van die bevolking.

Skoolbywoning is verplig vir kinders tussen die ouderdom van 6 en 15 jaar (tot
16 jaar in Suid-Australië en Tasmanië, en 17 jaar in Wes-Australië), wat bydra
tot 'n beraamde volwasse geletterheidsyfer van 99%. Regeringsubsidies het die
stigting van Australië se 38 universiteite ondersteun en alhoewel 'n aantal
private universiteite ook gestig is, ontvang die meerderheid fondse van die
regering. Daar is ambagtelike opleidingskolleges, wat op 'n staatstelsel
gebaseer is, bekend as TAFE-institute ("Technical and Further Education"), en
baie ambagte bied vakleerlingskappe om nuwe ambagsmanne en -vroue op te lei.
Ongeveer 58% Australiërs tussen 25 en 64 jaar oud het ambagtelike of tersiêre
kwalifikasies. Australië se tersiêre slaagsyfer is 49%, die hoogste van al die
OESO-lande. Die verhouding van internasionale tot plaaslike studente in tersiêre
onderrig is ook die hoogste van al die OESO-lande.

Die Gemenebes van Australië is 'n grondwetlike monargie met 'n parlementêre
regeringstelsel. Koningin Elizabeth II is die Koningin van Australië, 'n rol wat
onderskei word van haar rol as monarg van die ander ryke in die Statebond. Die
koningin word op federale vlak deur die Goewerneur-generaal verteenwoordig en
deur goewerneurs op 'n staatsvlak. Alhoewel die Australiese grondwet aansienlike
uitvoerende gesag aan die goewerneur-generaal gee, word dit normaalweg slegs
uitgeoefen na raad van die Eerste Minister van Australië. Die mees opmerklike
uitoefening van die goewerneur-generaal se gesag sonder die aanwysing van die
eerste minister was die afdanking van die Whitlam-regering tydens die
Australiese grondwetlike krisis van 1975.

Daar is drie groot politieke partye: die Australiese Arbeidersparty, die
Liberale Party en die Nasionale Party. Onafhanklike lede en verskeie kleiner
partye het ook verteenwoordigheid in die Australiese parlement verkry, meesal in
die opper huise. Sedert die 2007-verkiesing is die Arbeidersparty aan bewind in
Canberra, onder leiding van die Eerste Minister Julia Gillard. Julia Gillard het
Kevin Rudd op 24 Junie 2010 as leier van die Arbeidersparty vervang en het
sodoende die eerste vroulike Australiese Eerste Minister geword, maar is reeds
op 26 Junie 2013 weer deur Kevin Rudd opgevolg. Alle burgers wat 18 jaar en ouer
is word verplig om aan elke staats-, gebied- en federale verkiesing deel te
neem, behalwe in Suid-Australië.

Die twee groot vastelandse gebiede is die Noordelike Gebied en die Australiese
Hoofstadgebied.

Australië het ook 'n aantal kleiner gebiede: die federale regering bestuur 'n
aparte area binne-in Nieu-Suid-Wallis, die Jervisbaaigebied, as 'n vlootbasis en
seehawe vir die nasionale hoofstad. Australië het ook die volgende bewoonde
eksterne gebiede: Norfolk-eiland, Kerseiland en Kokoseilande, en 'n aantal
onbewoonde eksterne gebiede: die Ashmore- en Cartiereilande, die
Koraalsee-eilande, die Heard- en McDonaldeilande en die Australies-Antarktiese
Gebied.

Australië is 'n daarnaas 'n lid van die Statebond, waarin die
Gemenebesregeringshoofde se vergaderings die hoof forum vir samewerking bied.
Australië het ook die liberalisering van internasionale handel met mening
ondersteun: die land het die vorming van die Cairns-groep en die ESASOG
(Ekonomiese Samewerking in die Asië-Stille Oseaangebied) gelei en is 'n lid van
OESO (Organisasie vir Ekonomiese Samewerking en Ontwikkeling) en die WHO
(Wêreldhandelsorganisasie). Australië is ook 'n stigtingslid van die Verenigde
Nasies en handhaaf 'n internasionale bystandsprogram waardeur die land hulp aan
ongeveer 60 lande verleen. Die 2005–2006 begroting het A$2,5 miljard vir
ontwikkkelingshulp voorsien.

Australië se leër, die Australiese Verdedigingsmag, bestaan uit die "Koninklike
Australiese Vloot" (RAN, Royal Australian Navy), die "Australiese Leër"
(Australian Army) en die "Koninklike Australiese Lugmag" (RAAF, Royal Australian
Air Force), wat gesamentlik uit omtrent 51 000 man bestaan. Alle takke van die
Verdedigingsmag was reeds betrokke in VN- en plaaslike vredehandhawing (mees
onlangs in Oos-Timor, die Solomon-eilande en Soedan), rampverligting en
gewapende konflik, insluitende die Irak-oorlog in 2003. Die regering wys die
hoof van die Verdedigingsmag uit een van die gewapende diensbedrywe aan; die
huidige Hoof van die Verdedigingsmag is Lugmaghoof Angus Houston. In die
2006–2007 begroting is A$22 miljard aan verdediging bestee.

Australië het sowat 3 200 soldate vir vredesoperasies in die buiteland ontplooi,
waaronder 1 550 in Afghanistan, 800 in die Midde-Ooste (oorwegend om operasies
in Afghanistan te ondersteun), 80 op die Solomoneilande en troepe vir
verskillende VN-missies.

Australië het 'n welvarende, Westerse gemengde ekonomie met 'n per kapita bruto
binnelandse produk (BBP) wat ietwat hoër is as dié van die Verenigde Koninkryk,
Duitsland en Frankryk ten opsigte van koopkragpariteit. Die land is derde gelys
in die Verenigde Nasies se 2006 Menslike Ontwikkelingsindeks en sesde in The
Economist se wêreldwye lewenskwaliteitindeks in 2005. Die afwesigheid van 'n
uitvoergeörienteerde vervaardigingsnywerheid is altyd as 'n groot swakheid in
die Australiese ekonomie beskou. So word die Australiese ekonomie deur die
dienstesektor oorheers wat byna 80 persent tot die BBP bydra.

In die laat 19de en vroeë 20ste eeu het dit gelyk asof Australië sy eie
lewensvatbare motorbedryf sou kon ontwikkel. So het die Shearer Agricultural
Machinery Company in Suid-Australië reeds voor 1900 'n stoomwa ontwikkel, net
soos sy mededinger Thomson in Melbourne. Enkele jare later, kort ná die stigting
van die Australiese Gemenebes, het Tarrant met die vervaardiging van
petrolgedrewe motorvoertuie begin. Vervaardigers was destyds optimisties oor die
toekoms van motorvervaardiging in Australië en het 'n aantal pogings onderneem
om die bedryf uit te brei. Maar hulle is van die begin af deur moeilikhede in
die gesig gestaar. Die Australiese mark het veral vanweë sy relatief klein
omvang en die groot afstande tussen die groter nedersettings groot uitdagings
gebied. So was dit reeds in die vroeë 20ste eeu goedkoper om massavervaardigde
motors van oorsee in te voer.

Australiërs was geesdriftig oor Amerikaans-vervaardigde motors soos Oldsmobile
wat hulle aanvanklik slegs teen hoë pryse van katalogusse kon bestel, en hulle
het dikwels in opstand gekom teen die eerste verkeersreëls. Omstreeks 1910 kon
motorvoertuie danksy verbeterde bandtegnologie reeds 'n spoed van 90 km per uur
bereik, terwyl munisipaliteite spoedbeperkings van 20 km per uur ingestel het.
Net soos elders in die wêreld was perdewaens in hierdie tyd nog strawwe
mededingers op paaie.

Holden, 'n naam wat later sinoniem met die Australiese motorbedryf geword het,
was aanvanklik 'n Adelaide-gebaseerde koetsmaker en het eers in 1917 omgeskakel
na bakwerke vir motorvoertuie. In 1922 het die onderneming reeds 555 bakwerke
per maand vir verskillende motorbouers vervaardig. Die Amerikaanse vervaardiger
Ford het in hierdie tydperk die eerste Australiese monteerfabriek vir sy
massavervaardigde Model T geopen. Pryse het binnekort begin daal sodat
middelklasgesinne hul eerste motor kon bekostig. Die Australiese motorbedryf het
sy eerste bloeitydperk beleef.

Die depressie van die 1930's het die bedryf in 'n swaar krisis gedompel. Terwyl
Holden in 1927 nog 21 000 motors op die Australiese mark kon verkoop, het
hierdie syfer twee jaar later gedaal tot slegs 4 786. Holden is deur bankrotskap
gedreig en uiteindelik in 1931 vir slegs 1,75 miljoen Australiese pond deur die
Amerikaanse motorreus General Motors (GM) oorgeneem. In 1936 is die eerste
monteerfabriek vir motors in Port Melbourne, Victoria geopen.

Hierdie deurbraak was aan druk van regeringskant te danke – politici in Canberra
het die plaaslike bedryf se afhanklikheid van ingevoerde onderdele gedurende die
Tweede Wêreldoorlog as sorgwekkend beskou en met die oprigting van 'n nasionale
motoraanleg gedreig. GM het onder die politieke druk geswig en begin om 'n
Australiese sessilinder-motor, die Holden 48-215, te ontwikkel wat vanaf
November 1948 vir die plaaslike mark vervaardig is. In die volgende jare is
jaarliks 20 000 eksemplare vervaardig – die begin van Holden se suksesverhaal.

Die ander groot motorvervaardigers – naas GM-Holden het Ford, Chrysler en die
Britse BMC oor aanlegte in Australië beskik – het eweneens begin om plaaslike
inhoud te verhoog. Tot 95 persent van alle onderdele is plaaslik vervaardig
(voorskrifte is later verslap tot 85 persent plaaslike inhoud). Hierdie beleid
het Australië in krisistye onafhanklik van invoere gemaak, nuwe werksgeleenthede
geskep en immigrante na die land gelok. Sessilinder-voertuie was baie gewild in
'n land met groot afstande soos Australië en het vervolgens 'n standaard geword
– tot die eerste oliekrisis in 1973. Ondanks invoer- en ander beskermende
tariewe het Japanse viersilinder-motors sedertdien steeds meer aanklank by
Australiese kopers gevind.

Twee groot Japanse vervaardigers, Toyota en Nissan, het ná onderhandelinge met
die Australiese regering ingestem om plaaslike aanlegte op te rig. In Australië
het hulle egter met hoër produksiekoste as in Japan en 'n stagnerende mark
gesukkel. 'n Ander uitdaging was die groot getal motor- en
onderdelevervaardigers op die klein Australiese mark. Teen die middel van die
1980's het vyf vervaardigers jaarliks 400 000 eenhede geproduseer. 'n Kwart van
alle voertuie is deur Holden vervaardig wat in koöperasie met die Japanse
motorbouer Isuzu ook 'n kompakmotor ontwikkel het.

In Desember 2013 het Holden bekendgemaak dat hulle hul vervaardigingsaanlegte in
2017 sal sluit. Toyota Australia sal dan die laaste oorblywende
motorvervaardiger in Australië wees nadat Ford sy produksie al vroeër gestaak
het. Holden se besluit beteken dat ook talle onderdelevervaardigers hul
fabrieksdeure sal moet sluit, en dit plaas sodoende 'n vraagteken oor die
toekoms van die plaaslike motorbedryf aangesien dit moontlik nie meer die
kritiese massa vir sy handhawing sal hê nie. Tans verskaf die bedryf 6 600
werksgeleenthede in die deelstaat Suid-Australië en 33 000 in Victoria. Die
Australiese regering het reeds aangekondig dat geen verdere subsidies vir die
bedryf beskikbaar gestel sal word nie. Ekonome verwys daarop dat
motorvervaardiging in Australië moontlik nie meer lewensvatbaar sal wees nie.

In teenstelling met Holden, wat hulle hoofsaaklik op die binnelandse mark
toegespits het en tot en met 2002 die grootste vervaardiger in die land was, is
Toyota se produksie uitvoergerig. Sewentig persent van plaaslikvervaardigde
voertuie word na oorsese bestemmings uitgevoer. Holden was daarenteen steeds
meer afhanklik van staatsubsidies.

Nog tot in die 1990's het die Australiese ekonomie ten opsigte van sy in- en
uitvoere sterk op die Verenigde State en die Verenigde Koninkryk gefokus.
Intussen is ekonomiese aktiwiteite veral op die Pasifiese streek gerig. Terwyl
vryehandelsooreenkomste met oorsese lande onderteken is, is daar enkele
handelsgeskille met Asiatiese lande. So maak Japan die verlaging van
invoertariewe vir Australiese landbouprodukte afhanklik van hoër motoruitvoere
na Australië, terwyl die Volksrepubliek van Sjina in September 2013 'n
invoerverbod op verkoelde vleis geplaas het om ekonomiese druk uit te oefen.

Die belangrikste uitvoergoedere is steenkool, ystererts, goud, ruolie en
olieprodukte en aardgas. Australië is daarnaas besig om sy kapasiteite vir die
uitvoer van vloeibare aardgas te vergroot. Die land is reeds sedert die middel
van die 1980's die grootste steenkooluitvoerder ter wêreld. Australië se
grootste uitvoermarkte sluit Japan, die Volksrepubliek van Sjina, die Verenigde
State van Amerika, Suid-Korea en Nieu-Seeland in.

Die Hawke-regering het die proses van ekonomiese hervorming aan die gang gesit
deur die Australiese dollar vry te laat sweef in 1983 en die finansiële stelsel
gedeeltelik te dereguleer. Die Howard-regering het die proses van
mikro-ekonomiese hervorming voorgesit deur gedeeltelike deregulering van die
arbeidsmark en die privatisering van besighede wat in staatsbesit was, met name
die telekommunikasienywerheid. Die indirekte belastingstelsel was aansienlik
hervorm in Julie 2000 met die invoer van 'n 10% goedere- en inkomstebelasting,
wat die swaar steun op persoonlike en maatskappybelasting – nog steeds 'n
kenmerk van Australië se belastingstelsel – ietwat verminder het.

Met die ingang van Januarie 2007 was 10 033 480 mense ekonomies aktief met 'n
werkloosheidskoers van 4,6%. Sedert 1996 was inflasie tipies 2-3% en
basisrentekoerse 5-6%.

Stygende waterverbruik en die knellende droogte, waaronder die land sedert 2004
gebuk gaan, stel uitdagings op ekologiese, politieke en ekonomiese gebied. Die
lae reënval en beperkings, wat op besproeiing van landbougrond geplaas is, het
'n uiters negatiewe uitwerking op die landbousektor. Groot dele van die land het
al weens grondversouting onvrugbaar geword, terwyl die ekostelsel van die
Murray-Darling-bekken – die grootste rivierstelsel in Australië – as gevolg van
hoë waterverbruik ernstig beskadig is en op middeltermyn selfs deur uitdroging
bedreig word. Die federale regering en die deelstate het in Julie 2008 'n
gemeenskaplike reddingsplan ter waarde van 3,7 miljard AUS-$ vir die bekken
aanvaar wat meer as 40 persent van die land se landbougrond behels.

Die omvang en langdurigheid van die droogte word net soos die toenemende
vernieting van die Groot Australiese Walrif langs die kuslyn van Queensland aan
die globale klimaatsverandering toegeskryf. Aangesien Australië tans die
grootste per capita-produsent van kweekhuisgasse is en die vorige eerste
minister Kevin Rudd tydens sy verkiesingsveldtog na globale verwarming as die
"grootste uitdaging vir die mensdom" verwys het, het die Australiese regering
besluit om die storting van kweekhuisgasse tot 2020 met tussen 5 persent (op
nasionale vlak) en 25 persent (binne die raamwerk van 'n internasionale
ooreenkoms) te verminder. In 2011 sal 'n nasionale emissiehandelstelsel ingevoer
word.



https://af.wikipedia.org/wiki/YouTube

YouTube is 'n webwerf wat gebruikers in staat stel om video's op te laai, koers,
kommentaar, deel, en na ander opgelaaide video's te kyk. Die webwerf films,
musiek videos, sleepwaens, nuus, opvoedkundige programme, sowel as video blogs,
skyfievertonings, humoristiese video's, en nog baie meer af te laai. YouTube is
tans die grootste video webwerf op die Internet.

YouTube is in Februarie 2005 opgerig deur drie voormalige PayPal medewerkers. 'n
Groot verskil met ander video webwerwe in die tyd was dat alle video's
outomaties omgeskakel word na 1 formaat wat vir baie mense toeganklik is, Flash
video (.flv). Dit gekombineerd dat die hele webwerf gratis vir gebruik is, het
daarvoor gesorg dat YouTube nou die grootste videowebwerf op die internet geword
het, en één van die grootste webwerwe op die internet in sy geheel.

Die skending van kopiereg deur YouTube gebruikers het al tot verskeie
regsgedinge gelei. In Maart 2007 het Viacom in 'n saak teen Google, die YouTube
eienaar, 'n bedrag van 1 miljard dollar geëis omdat daar 160 000 van sy video's
op YouTube beskikbaar was. In September 2007 is YouTube deur 20th Century Fox
gedwing om honderde video's te verwyder. Verskeie mediagroepe, waaronder Sony
BMG, BBC en Samsung het egter al ooreenkomste met YouTube bereik waarvolgens
hulle video- en klankmateriaal wel in sommige gevalle gebruik mag word.

Op YouTube mag gebruikers video's oplaai met 'n maksimum grootte van 1 024 MB,
maar elke video mag slegs 10 minute lank wees. Formate soos .avi (XviD met MP3),
.mp4 (H.264 met AAC+,) .mov, .mpeg word aanvaar. Die video's word omgeskakel na
.flv, met daarin die H.263 videoenkodering en 64kbit/s MP3 monogeluid. Die
datastroom het 'n totale bitrate van +/- 330 kbit/s, die resolusie is 320x240.
Sedert Maart 2008 gee YouTube ook die keuse om die video's in hoër gehalte af te
laai. Die resolusie is verhoog van 320x240 na 480x360.

Daar is twee moontlikhede: tik jy &fmt=6 agter die adres van die video in jou
webblaaier, dan kry jy 'n H.263 stroom van +/- 600kbit/s met 96kbit/s MP3 mono.
Met &fmt=18 kan jy luister na 'n stereostroom, die formaat is dan nie .flv nie,
maar .mp4. Die .mp4 bestaan uit 'n H.264-beeldstroom van 300-400kbit/s en +/-
128kbit/s AAC-geluid.

Op 19 Junie 2007 was Eric E. Schmidt in Parys om die nuwe lokaliseringstelsel
van stapel te stuur. In die volgende lande is die stelsel al in werking gestel:



https://af.wikipedia.org/wiki/Swede

Swede (Sverige [ˈsværjɛ] luister (hulp·inligting)), amptelik die Koninkryk van
Swede (Sweeds: Konungariket Sverige luister (hulp·inligting)), is met 'n
oppervlakte van 449 964 vierkante kilometer en 'n bevolking van naastenby 9,7
miljoen die grootste van die Skandinawiese lande. Die hoofstad en grootste stad
is Stockholm. Swede is 'n konstitusionele, erflike monargie met koning Carl XVI
Gustaf as seremoniële staatshoof en 'n parlementêre demokratiese regeringstelsel
met 'n eenkamerparlement, die Riksdag.

Swede beslaan die oostelike helfte van die Skandinawiese skiereiland en grens in
die weste aan Noorweë en in die ooste aan Finland. Die land strek in die suide
tot by die 55ste noordelike breedtegraad, maar het 'n kleiner aandeel aan die
Arktiese gebiede van Noord-Skandinawië as Noorweë of Finland. Die oostelike
kuslyn met 'n totale lengte van sowat 1 600 kilometer strek vanuit Ystad in die
suide langs die Oossee tot by die Tornerivier in die noorde, wat ook die
grenslyn met Finland vorm. 'n Kleiner deel van die kuslyn lê aan die Atlantiese
Kattegat-seestraat wat Swede van Denemarke skei. Die langste landroete van die
mees suidelike tot die mees noordelike punt loop oor 'n afstand van 1 572
kilometer, die langste oos-westelike roete oor 'n afstand van sowat 500
kilometer.

Terwyl die land gedurende die 17de eeu tot 'n Europese grootmoondheid ontwikkel
het, was dit in die 19de eeu een van die armste lande in Europa en baie van sy
inwoners was gedwing om 'n nuwe heenkome in Noord-Amerika en ander oorsese
gebiede te vind. Eers in die 20ste eeu het Swede se uitgestrekte bosgebiede, sy
ysterertsvoorrade en waterkrag die grondslag vir 'n vinnige ekonomiese
ontwikkeling gelê. Binne enkele dekades het Swede een van die welvarendste en
mees gevorderde lande ter wêreld geword.

Swede se ekonomie is sterk uitvoergerig en word ondanks die relatief klein
bevolking deur 'n groot aantal multinasionale maatskappye gekenmerk wat
suksesvol op die wêreldmark meeding. Swede het by die Europese Unie aangesluit,
maar nie by die Eurosone nie. Vanweë sy tradisionele beleid van politieke en
militêre neutraliteit het die land ook nooit 'n lid van die Noord-Atlantiese
Verdragsorganisasie (NAVO) geword nie.

Die Sweedse helfte van die Skandinawiese skiereiland is minder bergagtig as die
Noorse gedeelte in die weste. Noord-Swede maak deel uit van die Fenno-Skandiese
Skild, 'n stabiele geologiese gebied van ou graniet- en gneisgesteentes wat
onder meer deur sy rykdom aan mineraalertse (yster, lood, sink en koper)
gekenmerk word. Die skild word deur laagliggende plato's oorheers wat in
westelike rigting geleidelik rys.

In die aangrensende gordel van laagvlaktes lê die grootste stede van die land,
Stockholm en Gotenburg, asook uitgestrekte mere soos die Mälaren naby Stockholm
en die Vänern- en Vätternmeer van die suidelike Sentraal-Swede. Hulle is die
laaste oorblyfsels van 'n seestraat wat in die glasiale verlede vanuit die
Kattegat tot by die Oossee gestrek het. Eers in later stadia van die vorige
ystydperk is hierdie seeverbinding onderbreek nadat die see- en landvlakke
verander het - die landmassa het in die afgelope 12 000 jare sowat 800 meter
verrys en die opwaartse beweging beloop tans nog steeds tussen 6 en 11
millimeter per jaar. Danksy 'n aantal kanale maak die groot mere vandag deel uit
van 'n waterwegstelsel wat dwarsdeur die land loop.

Swede se topografie is sterk deur die ystydperk geraak en die smal en
lang-gestrekte mere in die riviervalleie van Noord-Swede is deur ysmassas
geskep. Hulle is oorblyfsels van 'n groter stelsel mere wat deur smeltwater van
gletsers gevorm is nadat temperature in die gebied sowat 8 000 jaar gelede
duidelik gestyg het. Vandag is die riviervalleie uiters geskik vir die oprigting
van waterkragsentrales.

Die lae plato suid van die mere bereik sy hoogste punt met 380 meter naby die
Vätternmeer en gaan geleidelik oor na die klein vlakte van die skiereiland Skåne
in Suid-Swede. Hier lê - behalwe vir die groot mere - die laagste punt van Swede
met 2,4 meter benede seevlak. Naas die Skandinawiese vasteland sluit die Sweedse
staatsgebied ook twee groot eilande in die Oossee, Gotland en Öland, in.

In teenstelling met die noorde word die weerspatrone in Suid-Swede duidelik deur
die Atlantiese Oseaan beïnvloed. Tussen die Kattegat in die weste en die Oossee
is die winters gewoonlik matiger, terwyl die somers koeler en natter word.
Gotenburg en Stockholm se gemiddelde wintertemperature raak aan vriespunt en
daal tot -12 °C in Haparanda, 'n Noord-Sweedse hawestad digby die Finse grens.
Die gemiddelde somertemperature van Noord- en Suid-Swede verskil daarenteen min
van mekaar en bereik tussen 15 en 20 °C.

Die teks van die Sweedse volkslied Du gamla, Du fria is deur die volkskunstenaar
en balladeskrywer Richard Dybeck (1811–1877) geskryf, terwyl 'n volkwysie uit
die provinsie Västmanland in die middel van die 19de eeu die melodie voorsien
het. Teen die einde van daardie eeu was die lied uiters gewild sodat dit
uiteindelik as die amptelike volkslied van Swede gekies is.

Naas sy volkslied het Swede ook 'n koninklike lied of kungssången (Ur svenska
hjärtans djup en gång) waarmee die Sweedse koning of koningin as simbool van die
Sweedse nasie vereer word. Die lied is omstreeks 1844 geskryf, waarby C.V.A.
Strandberg die teks en Otto Lindblad die melodie voorsien het.

Die stamme wat die land in die tydperk tussen 8 000 en 6 000 v.C. bewoon het,
was jagters en vissers wat eenvoudige steengereedskap vervaardig het. Gedurende
die Steentydperk het hierdie gereedskap steeds meer gesofistikeerd geword en 'n
groter aantal nedersettings en begraafplase wat bewaar gebly het, getuig van die
kulturele vooruitgang in hierdie periode.

Die Bronstydperk het in Skandinawië omstreeks 1 800 v.C. begin en tot sowat 500
v.C. geduur. Alhoewel steengereedskap nog steeds in gebruik was, is nou 'n
groter aantal wapens en kulturele voorwerpe uit brons vervaardig. Argeologiese
vondste uit grafte dui op 'n hoogs ontwikkelde beskawing in die gebied van die
huidige Denemarke en Swede.

Gedurende die Wiking-tydperk tussen omtrent 800 en 1050 het Swede begin om sy
invloedsfeer en handelsbetrekkinge veral in Oos-Europa uit te brei. Sweedse
Wikings het tydens hulle rooftogte en handelsekspedisies langs die kuslyn van
die Oossee en die riviere in die ooste tot by die Russiese binneland geseil om
hier handelsposte en kortstondige ryke te stig en verder suidwaarts na die Swart
en Kaspiese See waar hulle handelsbande met die Bisantyne en die Arabiere
gevestig het.

Met hul uitgebreide handelsnetwerk het die Wikings Joodse en Friese handelaars
verdring wat nog in die 8ste en 9de eeu die handel in die Mediterreense wêreld,
die Oosterse gebiede en die weste en noorde van Europa oorheers het.
Handelsgoedere is op see en binnelandse waterweë soos riviere vervoer. Danksy
die oorheersing van die Russiese handelsroetes tussen die Dnjepr-rivier en die
Bisantynse Ryk en tussen die Wolga en die Arabiese wêreld het Swede met
nedersettings soos Birka tot 'n sentrum van die wêreldhandel ontwikkel wat eers
omtrent 900 deur die seehawe Haithabu (tans Hedeby in die huidige Duitse
deelstaat Sleeswyk-Holstein) vervang is.

Die handel met Arabië het dié met die Bisantynse Grieke nog oortref en net op
die Sweedse eiland Gotland is tydens argeologiese opgrawings meer as 40 000
silwermunte opgegrawe. Die Wikings het veral pelse en slawe uit die Finse,
Slawiese en Baltiese gebiede en juweliersware uit edelmetale na die Oosterse
gebiede uitgevoer. Eers omstreeks 1050, toe die silwermyne in die Oostelike
Kalifaat uitgeput was en deur die mynboubedrywighede in die Duitse
Harz-bergreeks vervang is, het die Wiking-handel tot stilstand gekom. Die handel
in die Oosseegebied is vervolgens deur Slawiese stamme oorheers.

Die kerstening van Swede het met die aankoms van die Frankiese monnik en latere
aartsbiskop van Bremen en Hamburg, Sint Ansgar, in die 9de eeu 'n aanvang
geneem, maar die inheemse bevolking het sy Nordies-Germaanse godsdiens eers in
die loop van die 11de eeu ten gunste van die Christendom begin versaak en nog in
die 12de eeu was daar heidense gemeenskappe in die land.

Olof Skötkonung uit die Uppsala-dinastie (omtrent 995–1022) was die eerste
Sweedse koning wat in 1008 die Christelike doop ontvang het. Ná die dood van sy
seuns is die Uppsalas opgevolg deur die Stenkils. Hul regeringsperiode is
oorskadu deur die voortdurende magstryd tussen die Christelike Gaute van
Götaland en die heidense Svear van Uppland. Die stryd is in 1125 met die
uitsterwing van die Stenkils-dinastie besleg.

Die verskillende Sweedse geweste was oorspronklik in politieke opsig
onafhanklik, maar omstreeks 1000 is hierdie gebiede in 'n enkele koninkryk
verenig wat sy sentra in Väster- en Östergötland en Uppland gehad het. Die
geweste het nogtans tot teen die middel van die 13de eeu as administratiewe
eenhede met hul eie thing ('n tradisionele Germaanse volks- en regsvergadering),
regstelsel en wette voortbestaan.

Die Statuut van Alsnö, wat in 1280 deur koning Magnus Ladulås (1275–1290)
ingestel is, het alle militêre ruiters belastingvry gestel en sodoende die
ontstaan van 'n wêreldlike adelsklas en die herstrukturering van die staat
volgens feodale beginsels bevorder. Die koning het verteenwoordigers van adel en
klerus, wat in 'n adviserende raad gedien het, by belangrike besluite betrokke.
Tydens die heerskappy van koning Magnus Eriksson (1319–1364) is alle gewestelike
wette in 1350 deur 'n nasionale wet vervang.

Die 14de eeu was 'n periode van uitgebreide handelsbetrekkinge met die stede van
die Duitse Hanseverbond onder leiding van Lübeck, 'n belangrike hawestad aan die
Oossee. Die Hanse het die handel in Swede in die volgende twee eeue tot in die
middel van die 16de eeu oorheers; Duitse ambagte en administratiewe stelsels het
die stigting van nuwe Sweedse stede bevorder en 'n groot aantal Duitse koopmans
en ambagsmanne het hulle in die land gevestig.

As gevolg van erfenisse en huwelike is Swede, Denemarke en Noorweë in 1389 in 'n
gemeenskaplike ryk onder die heerskappy van die Deense koningin Margareta
(Margrete) verenig. Met die Kalmarunie, 'n verbond wat danksy haar inisiatief in
1397 gesluit is, het al drie Skandinawiese lande 'n gemeenskaplike monarg erken.
Die tydperk van die Kalmarunie 1397 en 1521 was nogtans gekenmerk deur 'n
magstryd tussen die koninklike gesag en die adel asook opstande van burgers en
boere.

Alhoewel die hoë adel onder die regerings van Erik XIV (1560–1568), Johan III
(1568–1592) en Sigismund (1592–1599) verskeie pogings onderneem het om die gesag
van die Ryksraad te herstel, het die kroon sy magsbasis steeds gehandhaaf en
onder die heerskappy van Karl IX (1599–1611) en Gustav II Adolf (1611–1632)
selfs nog uitgebrei.

Nadat koning Gustav II Adolf in die Slag naby Lützen in 1632 gesneuwel het, het
die hoë adel in 1634 daarin geslaag om 'n nuwe regeringsvorm in te stel wat meer
gesag aan die nuutgestigte administratiewe owerhede van die sentrale staat gegee
het. Die veranderde regeringstelsel was nogtans aan die voogdyskap van die
regerings tydens die minderjarigheid van koningin Kristina en later koning Karl
XI gekoppel en is in 1680 opgehef nadat koning Karl XI die besittings van die
adel aansienlik verminder en sy status aan dié van amptenare gelykgestel het wat
steeds ondergeskik was aan die koninklike gesag.

Ná die herroeping van die politieke unie met Denemarke en Noorweë was Swede se
buitelandse beleid daarop gemik om 'n oorheersende rol in die Oosseegebied te
speel. Die konfrontasie met Denemarke het sedert die 1560's verskeie kere tot
militêre konflikte met die buurland gelei. Denemarke is uiteindelik in twee
oorloë tussen 1643 en 1645 en tussen 1657 en 1658 verslaan nadat Swede in 1630
met groot sukses die kant van die Protestante in die Dertigjarige Oorlog gekies
het en Gustav II Adolf een van die magtigste heersers in Europa geword het. Met
die oorwinning oor Denemarke is die Deense gebiede Skåne, Halland, Blekinge en
die eiland Gotland en die Noorse gebiede Bohuslän, Jämtland en Härjedalen by
Swede ingelyf.

Die Sweedse ryksgebied het daarnaas ook Finland, verskeie provinsies in die
Baltiese lande en gebiede in Noord-Duitsland ingesluit wat van die land ná die
Vrede van Wesfale in 1648 en die vredesluiting met Denemarke in Roskilde in 1658
'n Noord-Europese grootmoondheid gemaak het. In die Duitse Ryk het Swede oor die
besittings Voorpommere met Stettyn en Rügen, Wismar, die hertogdom Bremen en
Verden beskik en sodoende die riviermondings van die Weser, Elbe en Oder
oorheers asook 'n stem en setel in die Duitse Ryksdag gewen.

Swede het in hierdie periode ook met die kolonisasie van sy oorsese besittings
in Afrika, Noord-Amerika en die Karibiese See begin. Vanaf 29 Maart 1638 het die
land met sy Noord-Amerikaanse kolonie Nieu-Swede (Sweeds: Nya Sverige) oor 'n
strategies belangrike handelspos en nedersetting aan die benedeloop van die
Delawarerivier beskik wat naas Swede en Finne ook deur Noord-Duitsers en
Nederlanders bewoon is. Ná 'n gewapende konflik met troepe van die Nederlandse
kolonie Nieu-Nederland was Swede gedwing om sy Amerikaanse besitting, wat in die
huidige deelstate Delaware, New Jersey en Pennsilvanië geleë was, in September
1655 aan die Nederlanders af te staan.

Sy grootste teenstanders op die internasionale arena was Denemarke, Pole,
Brandenburg en later ook Rusland. Die Sweedse staat het sy oorlogsvoering deur
belastingvoordele en die afstaan van kroondomeine aan die Sweedse adel
gefinansier wat sodoende oor 72 persent van die grondbesit beskik het.

Onder die heerskappy van die vierjarige Karl IX (1660–1697) was die land egter
reeds afhanklik van Franse subsidies. Ná die mislukte inval in Brandenburg in
1675 het Swede 'n neerlaag naby Fehrbellin gelei en sy troepe is in 1678 na
Oos-Pruise teruggetrek. Tegelykertyd is Swede deur Deense troepe aangeval en die
Sweedse leër in 1678 in die Kjögebaai verslaan. Danksy die optrede van die
Franse koning Lodewyk XIV is Swede in die vredesluitings van Lund en
Saint-Germain nie gedwing om gebiede af te staan nie.

Koning Karel XII, wat die Sweedse troon in 1697 op vyftienjarige leeftyd bestyg
het, is dikwels die "laaste Wiking" genoem. Hy was 'n oortuigde Lutheraan en
knap veldheer, maar ook 'n eiesinnige politikus. Die Russiese tsaar Pieter I het
in 1699 saam met Sakse-Pole onder August II en Denemarke 'n alliansie teen Karl
XII gesmee. Russiese en Deense troepe het teen Swede begin opmarsjeer. Danksy
die ondersteuning van die Britse en Nederlandse vloot het Karel XII in 1700 in
Seeland geland en 'n oorwinning teen Denemarke behaal. In dieselfde jaar het die
koning ook tsaar Pieter I ondanks die vyfvoudige oormag van die vyand naby Narwa
verslaan, maar nogtans die Russiese leër nie konsekwent vernietig nie. Moontlik
het Karl vanweë sy persoonlike haatgevoelens teenoor die bekeerling August II
die Sweedse troepe gebruik om August uit Pole te verdryf. In die Vrede van
Altranstädt het August II afstand van die Poolse troon gedoen.

Danksy 'n persoonlike diplomatieke missie van die Britse veldheer John Churchill
Hertog van Marlborough (1650–1722) het Karl XII sy planne om by die Spaanse
Suksessieoorlog aan die kant van Frankryk betrokke te raak gestaak. Die Russiese
tsaar het in die tussentyd Nöteborg (Schlüsselburg), Iwangorod en Narva (1704)
verower en in 1703 Sint-Petersburg gestig.

Die totale neerlaag van die Sweedse leër en sy kapitulasie naby Perewolotsjina
was die eerste rampspoedige einde van 'n Rusland-veldtog in die moderne tydperk.
Karl, wat in die slag gewond is, het na Turkye ontsnap. In die periode tussen
1713 en 1720 het die anti-Sweedse koalisie met konsentriese aanvalle op die
Sweedse besittings langs die Noord- en Oosseekus begin. Deense troepe het tot by
Bremen en Verden gemarsjeer en in 1713 Tønning verower, terwyl Rusland in die
volgende jaar die Åland-eilande en Finland beset het. In 1719/1720 het Russiese
troepe in Swede ingeval. Pruise en Hannover, wat in 1713 ná die Vrede van
Utrecht by die koalisie aangesluit het, het die Sweedse besittings in Duitsland
verower.

Koning Karl XII het ná sy Turkse internering en 'n geforseerde rit in onverwags
in Stralsund opgeduik en later naby die vesting Fredrikshald gesneuwel. Die
Britse en Franse belangstelling in 'n politieke ewewig in Noord-Europa het
voorkom dat die Sweedse besittings volledig verlore gegaan het.

'n Reeks vredesluitings tussen 1719 en 1721 het 'n einde aan die Nordiese Oorlog
gemaak. Swede het in Stockholm vredesooreenkomste met Hannover en Pruise
onderteken (waarby die eersgenoemde Bremen en Verden en die laasgenoemde
Voorpommere van Swede ontvang het), in Frederiksborg met Denemarke (wat nou
geregtig was op 'n tol in die Sund) en in Nystad met Rusland (wat die Baltiese
lande van Swede ontvang het).

Geleidelik het twee politieke groeperings ontwikkel, die sogenaamde Hattarna
("Hoede") en die Mössorna ("Musse"). Die Hattarna was 'n aristokratiese party
wat vir 'n merkantilistiese ekonomiese beleid, die aktiewe bevording van
fabrieke en uitvoere asook 'n revanchistiese buitelandse beleid teen Rusland
(met Frankryk as bondgenoot) gepleit het. Die Mössorna was 'n
anti-aristokratiese groepering wat veral die belange van die landbou waargeneem
het en ten gunste van 'n versoenende beleid teenoor Rusland en nou politieke
bande met Engeland was. Die Hattarna het tydens die eerste helfte van die 18de
eeu meestal die uitvoerende gesag (Ryksraad) oorheers en twee oorloë gevoer.

In hierdie periode het ook die gedagtes van die verligting in die land posgevat.
Danksy die inisiatief van Anders Chydenius het die Ryksdag in 1766 die
Tryckfrihetsförordning ("Verordening oor die persvryheid") afgekondig wat die
vryheid van die pers en daarnaas ook die publisiteitsbeginsel erken het. Swede
was die eerste land ter wêreld wat in sy wetgewing uiting aan hierdie beginsel
gegee en sodoende die politieke debat bevorder het. Die nuwe vryhede was 'n
belangrike hupstoot vir die vooruitgang van die ekonomie, wetenskap en die
literatuur. Die kulturele ontwikkeling het onder meer voordeel getrek uit die
nou bande met Frankryk.

Die hervormings wat hy deurgevoer het, het onder meer pogings om 'n
brandewynmonopolie in te voer, die bou van hospitale, die aanstelling van
distrikdokters en die stigting van die eerste munisipale armehuise ingesluit.
Maar die koning het veral in die kulturele lewe belanggestel. In 1786 het hy die
Sweedse Akademie volgens die voorbeeld van die Franse Académie Française gestig.
Gustav III het daarnaas 'n operahuis laat bou en die beeldende kunste en
argitektuur bevorder. Die destydse Sweedse styl op die gebied van argitektuur en
binnenshuise versiering, meubelmakery en silwersmeekuns staan gevolglik as
Gustaviaanse Styl bekend.

Sy seun Gustav IV Adolf het hom as koning van Swede opgevolg. As 'n teenstander
van die Franse Rewolusie het hy by die anti-Franse koalisie aangesluit. Rusland,
wat hierdie koalisie in 1807 verlaat het om 'n politieke ooreenkoms met die
Franse keiser Napoléon I Bonapate aan te gaan, het Swede in die volgende jaar
aangeval. Die Russiese troepe het vinnig Finland en die Norrlandse kusgebied tot
by Umeå beset. Die koning is as gevolg van die militêre neerlaag in 1809
afgeset, terwyl Swede in die vredesooreenkoms van Frderikshamn gedwing is om
Finland, die Åland-eilande en die oostelike deel van Västerbotten tot by die
rivier Torne älv aan Rusland af te staan.

Die 19de eeu was gekenmerk deur 'n vinnige bevolkingsgroei: die land se
inwonertal het tussen 1800 en 1900 van 2,3 tot 5,1 miljoen meer as verdubbel.

Tydens die Napoleontiese Oorloë het die buitelandse handel sterk afgeneem - die
vroeë 19de eeu was sodoende deur stagnasie en 'n ekonomiese krisis gekenmerk. In
1809 is koning Gustav IV Adolf, wat sedert 1792 geregeer het, ná 'n staatsgreep
afgeset. Die nuwe regeringsvorm, wat op die beginsel van magsdeling volgens die
Franse filosoof Montesquieu berus het, het van Swede in politieke opsig 'n
stabiele land gemaak.

As gevolg van Napoléon Bonaparte se Empire-stelsel, wat 'n Franse oorheersing
van talle Europese lande beteken het, is die Franse maarskalk Jean Baptiste
Bernadotte in 1810 as Karl XIV Johan tot Sweedse troonopvolger gekies. Hy het
die land tussen 1818 en 1844 geregeer en in reaksie op sy oorwegend
konserwatiewe beleid het gedurende sy heerskappy 'n sterk liberale opposisie
begin ontwikkel. Die invoering van die algemene skoolplig en die volkskool was
een van die beduidendste prestasies in hierdie periode. Sy seun en opvolger
Oskar I het ondanks sy nou politieke bande met Engeland die Skandinawistiese
beweging bevorder. Tydens die Duits-Deense konflik het Swede gevolglik 'n
militêre konvensie met Denemarke onderteken. Die Sweedse grense is in 1855 deur
Frankryk en Engeland gewaarborg. Sowel onder Oskar I asook sy seun Karl XV
(1859–1872) het die liberalisme 'n sterk invloed op die regeringsbeleid
uitgeoefen. Die afskaffing van die gildestelsel, die erkenning van die vryheid
van beroep in 1846, die bevordering van die vryehandel sedert die 1850's en
1860's, die invoering van selfregerende plaaslike owerhede en 'n hervorming van
die parlement in 1866, waardeur die ou statekamer deur 'n moderne
tweekamerstelsel vervang is, was beduidende ekonomiese en politieke mylpale.

Swede was in die tweede helfte van die 19de eeu nog steeds 'n relatief arm land.
Ten spyte van die uitbou van die spoorwegstelsel en die groei van die houtbedryf
was negentig persent van die bevolking in die landbousektor werksaam. In die
laat 19de eeu is proteksionistiese maatreëls soos invoerbelasting op graan
(1888) en nywerheidsprodukte (1892) ingestel.

Die emigrante in die VSA het voordeel getrek uit die United States Homestead Act
waardeur landbougrond teen baie lae pryse aan immigrante beskikbaar gestel is en
danksy hulle harde werk het baie Swede in die Nuwe Wêreld welvarend geword.
Dikwels het hulle finansiële steun aan hul familielede in Swede gegee en
sodoende steeds meer mense na die VSA gelok. Die emigrasiegolf is daarnaas deur
rederye en agentskappe bevorder: rederye het geld aan agente betaal vir die
werwing van nuwe emigrante, of mense in die VSA het die reiskaartjies vir hul
familielede vooruitbetaal.

Baie van die demokratiese hervormings van die 20ste eeu het meer of min uit die
ervarings met die groot emigrasiegolf en die regeringsverslag oor die redes vir
emigrasie, wat in 1908 vrygestel is, voortgespruit.

'n Ander tipiese kenmerk van die destydse Sweedse samelewing was die opkoms van
groot volksbewegings soos die geheelonthouers, vrye kerk- of opwekkingsbeweging,
vrouebeweging en veral die arbeidersbeweging wat saam met die
nywerheidsomwenteling in die 19de eeu sterk gegroei het. Die gildestelsel, wat
sy oorsprong in die Middeleeue gehad het, is vanaf 1846 deur nuwe
arbeidersverenigings, die voorlopers van moderne vakbonde, vervang. Nadat die
eienaars van saagmeule in Sundsvall lone in 1879 met tussen 5 en 20 persent
verminder het, het werkers gestaak en koning Oscar II het selfs troepe in
Sundsvall ontplooi. Niemand is in die insidente gewond nie, tog het die kroon
met sy optrede skerp reaksies uitgelok en militante Sosialistiese vakbondleiers
het steeds meer invloed gewen. Die ledetal van Swede se Sosiaal-Demokratiese
Party wat in 1889 gestig is, het in die periode tussen 1895 en 1905 versesdubbel
tot 67 000, en die party het in die parlement oor dertien afgevaardigdes beskik.

Die Christelike opwekkingsbeweging en die sogenaamde volkshoërskole (Sweeds:
folkhögskolor) het 'n beduidende bydrae tot die demokratiese ontwikkeling en
opvoeding in Swede gelewer. Die opwekkingsbeweging was 'n soort kerklike
opposisie binne die Lutherse staatskerk wat ortodoks-Lutherse en piëtistiese
opvattings dwarsoor die land en in alle maatskaplike groepe oorgedra het en dit
was hier waar die gewone bevolking geleer het om te lees en sy mening te gee en
sodoende ook aan die politieke lewe van 'n moderne demokratiese staat aktief
deel te neem. Die Skandinawiese volkshoërskoolbeweging was daarop gemik om die
opvoedkundige ontwikkeling van die plattelandse bevolking en die werkersklas te
bevorder.

Frederika Bremer en Ellen Key was beduidende 19de eeuse skrywers. Terwyl Bremer
met haar werke die stryd om gelyke regte vir vroue begin het, het Key met haar
pleidooi vir groter ekonomiese onafhanklikheid van vroue en moeders 'n taboe
oortree. Juis op die platteland, waar vroue ná die ontvangenis of geboorte van
'n kind dikwels moes trou, het hierdie nuwe siening baie aandag getrek.

Die vroeë 20ste eeu was 'n tydperk van omvattende hervormings op maatskaplike en
politieke gebied. Ondanks die weerstand van die konserwatiewe Progressiewe
Party, wat in 1906 gestig is, het die Sosialiste (1889) en die liberale
Samlingspartiet in 1909 besluit om die algemene stemreg vir mans in te voer;
vroue het in 1921 stemreg gekry (alhoewel welvarende vroue in bepaalde gebiede
al vroeër hierdie voorreg geniet het). In 1914 is die Sweedse leër en vloot
versterk. Alhoewel die Verenigde State Swede aangemoedig het om aan geallieerde
kant aan die Eerste Wêreldoorlog deel te neem, het Swede sy neutraliteit
gehandhaaf. Ondanks die Finse regering se aansoek om militêre bystand teen die
Bolsjeviste het Swede ook in hierdie konflik onsydig gebly.

Swede was tydens die Tweede Wêreldoorlog 'n belangrike toevlugsoord vir ballinge
uit ander lande, waaronder die Duitse skrywer Kurt Tucholsky, die Oostenrykse
funksionaris en latere bondskanselier Bruno Kreisky en die Duitse politikus en
latere kanselier Willy Brandt. Danksy 'n gesamentlike reddingsaksie van Deense
en Sweedse owerhede, organisasies en privaat persone is naastenby 6 000 van
Denemarke se 7 800 Joodse burgers met bote in veiligheid gebring. Baie van hulle
het later in Swede gebly.

Alhoewel sy optrede in diplomatieke kringe soms bevraagteken is, was die Sweedse
regering vanaf die 1960's dikwels 'n hoorbare stem vir onderdruktes in ander
wêrelddele. Swede het tydens die Viëtnamoorlog politieke asiel aan Amerikaanse
diensweieraars en drosters asook finansiële steun aan die Kommunistiese bewind
in Noord-Viëtnam gebied (en selfs diplomatieke betrekkinge met Hanoi aangeknoop)
- 'n optrede wat tot politieke geskille met die VSA gelei het. Die Sweedse
premier Olof Palme het ook nie geskroom om die Spaanse diktator Francisco Franco
openlik as "moordenaar" te beskryf nie. Daarnaas was Swede ook simpatiek gesind
teenoor bevrydingsbewegings in Latyns-Amerika en Afrika (waaronder die
Suid-Afrikaanse ANC). Die Sweedse beleid in hierdie opsig was nie uitsluitlik
gegrond op linkse politieke stromings wat die land destyds oorheers het nie,
maar het ook uit Swede se tradisionele beleid van onsydigheid voortgespruit.

Met die hervorming van die regeringstelsel in 1974 is die Sweedse volk as die
soewerein van die land erken wat in 'n vrye en geheime verkiesing die
parlementslede van die Ryksdag verkies. Die Ryksdag is as die uitsluitlike
wetgewer (met die reg om belastings te hef) bepaal. Die koning se rol is tot
representatiewe funksies beperk. Koning Gustav VI Adolf, wat tot 1973 geregeer
het, is ná sy dood deur Carl XVI Gustaf opgevolg. Met 'n wysiging van die
troonopvolgingswet in 1980 is 'n gelyke erfreg vir mans en vroue ingevoer sodat
prinses Victoria in plaas van haar jonger broer, Carl Philip, troonopvolger
geword het.

In die laat 1980's het Swede in Skandinawië nog 'n oorheersende rol op politieke
en ekonomiese gebied gespeel. In die negentigerjare is die land egter in 'n
ernstige resessie gedompel, terwyl sy westelike buurland Noorweë danksy sy
olierykdom 'n ongekende ekonomiese opswaai beleef het. Die ekonomiese krisis het
moeilike aanpassings en keuses vir die Sweedse model geverg. In 1995 het Swede
by die Europese Unie aangesluit. In 'n referendum, wat in 2003 gehou is, het 'n
meerderheid van die Sweedse bevolking hulle nogtans teen die invoering van die
Europese geldeenheid, die euro, uitgespreek.

Ten opsigte van sy etniese verdeling was Swede eeue lank 'n baie homogene land
en Sweeds - 'n Noord-Germaanse taal - was steeds die moedertaal van die
oorwegende meerderheid van die bevolking. Sowat 90 persent van etniese Swede is
lede van die Lutherse Kerk van Swede wat al byna 500 jaar as staatskerk gedien
het. Daar is twee inheemse etniese minderhede in die land - Finssprekendes langs
die grens met Finland in die noorde en sowat 17 000 Sami. Naas die Noord-Sweedse
binneland beskou die Sami ook gebiede in die aangrensende lande as hul tuisland
en die totale Samiese bevolking word vandag op tussen 50 000 en 60 000 mense
beraam. Hulle was in historiese tye veral 'n volk van jagters en vissers, maar
het later op die teelt van rendiere gekonsentreer. Die meeste huidige Sami is
egter in ander ekonomiese sektore werksaam.

Tans is sowat 80 persent van die Sweedse bevolking in dorpe en stede met meer as
500 inwoners woonagtig. Digbevolkte stedelike gebiede het veral in die
geografiese driehoek tussen Malmö, Göteborg en Stockholm en in die kusstrook
langs die Oossee ontstaan, terwyl Norrland 'n yl bevolkte streek gebly het.

Die werkloosheid tydens die Groot Depressie van die dertigerjare het met laer
geboortesyfers gepaardgegaan en die jaarlikse bevolkingsgroei het afgeneem tot
0,3 persent. Die demografiese ontwikkeling het destyds die aanleiding gegee tot
'n nasionale gesinsbeleid wat daarop gemik was om die situasie van vroue te
verbeter en beroeps- en gesinslewe met mekaar te versoen. Gunnar Myrdal se werk
oor die Sweedse demografiese krisis, Kris i befolkningsfrågan, wat in 1935
verskyn het, het 'n belangrike rol by die formulering van die nuwe beleid
gespeel.

Voor die 20ste eeu het min immigrante hulle in Swede gevestig. Die belangrikste
uitsonderings was Finne in die tydperk tussen 1580 en 1660 en Waalse immigrante
wat hulle in die 1620's in die Bergslagen-gebied gevestig het.

Ook die eerste dekades van die 20ste eeu was nog deur etniese homogeniteit
gekenmerk en alhoewel daar in die 1930's meer immigrante as emigrante was, was
hierdie tendens hoofsaaklik te danke aan die feit dat 'n groter aantal Sweedse
emigrante weer na hulle tuisland teruggekeer het. Eers as gevolg van die Tweede
Wêreldoorlog het die stroom vlugtelinge en immigrante wat 'n nuwe heenkome in
die land gevind het, vinnig aangegroei. Etniese Swede uit die Baltiese lande en
vlugtelinge uit ander gebiede het van Swede sedert die 1940's 'n belangrike
bestemming vir immigrante gemaak. Die ekonomiese opswaai en knellende tekort aan
mannekrag wat veral in die nywerheidsektor ondervind is, het hierdie
ontwikkeling nog bevorder en immigrasie het 'n beslissende faktor by die
verandering van Swede se demografiese struktuur geword. Danksy die
gemeenskaplike arbeidsmark van die Nordiese lande wat sedert die jaar 1954
bestaan, het 'n groot aantal Finse burgers hulle in die land gevestig (waaronder
'n groot persentasie Finland-Swede), terwyl daar ook talle immigrante uit die
voormalige Joego-Slawië, Griekeland, Duitsland, Turkye, die Verenigde Koninkryk,
Pole en Italië as werknemers na Swede gekom het.

In 2008 het sowel die aantal immigrante (101 071) asook die aantal emigrante
(meer as 45 000) 'n nuwe rekordvlak bereik. Die grootste groepe immigrante was
Sweedse burgers wat voorheen in die buiteland werksaam was, naas Irakis, burgers
van Nordiese buurlande en Pole. Die emigrasiesyfers was in 2007 en 2008 die
hoogstes sedert die groot emigrasiegolwe na Noord-Amerika in die vroeë 20ste
eeu. 54 persent van alle emigrante in 2007 was buitelanders wat hulle vroeër in
Swede gevestig het. Die ander 46 persent was merendeels Sweedse burgers wat
hulle in die buurlande Noorweë, Denemarke en Finland gevestig het.

Swede se ekonomie is sterk op uitvoer gerig en spog met 'n aantal hoogs
mededingende bedrywe soos houtverwerking, sellulose- en papiervervaardiging,
motor-, elektrotegniese, farmaseutiese en wapennywerhede, inligtings- en
biotegnologie asook hernieubare energie insluit. Multinasionale ondernemings met
globale statuur speel 'n belangrike rol. Duitsland, die Verenigde State en die
Nordiese lande is Swede se vernaamste handelsvennote.

Die huidige ekonomiese welvaart van Swede is 'n fenomeen wat eers ná die Tweede
Wêreldoorlog ontwikkel het. In vergelyking met ander Europese gebiede was die
land ten opsigte van sy topografie, geologie en klimaat eeue lank benadeel en
het net danksy verbeterde verbouingsmetodes in die landbousektor, tegniese
vooruitgang en die invoering van tegniese kommunikasie- en vervoermiddels sedert
die middel van die 19de eeu 'n vinnige modernisering en industrialisering
beleef.

Nogtans het die Sweedse ystererts- en kopervoorrade al in die Middeleeue 'n
belangrike rol vir die inheemse en Europese ekonomie gespeel. Die kopermyn in
Falun was vanaf die jaar 1280 die beduidendste in Europa wat van Swede 'n
belangrike moondheid gemaak het. Die ysterertsontginning het in die 14de eeu in
Sentraal-Swede begin; later is ystertertsmyne ook in die noorde van die land
geopen. Omstreeks 1750 het Swede sowat 40 persent van die wêreldproduksie
opgelewer. Hierdie aandeel het intussen tot sowat twee persent gedaal, tog bly
Swede steeds een van die belangrikste uitvoerders van ystererts. Die land beskik
oor 90 persent van alle Europese voorrade van ystererts van gehalte. Die baie
hoë kwaliteit van die plaaslike ystererts het ook van Sweedse staal 'n gewilde
uitvoerproduk gemaak.

Die grootskaalse uitvoer van ystererts, hout en pulp het 'n gesonde basis vir
die verdere ekonomiese ontwikkeling van die land geskep. Swede het genoeg
buitelandse valuta verdien om gevorderde tegnologieë en gesofistikeerde
nywerheidsgoedere in te voer en geleidelik begin om ook self nuwe
nywerheidsprodukte te ontwikkel. Die eerste tafeltelefoon is deur Lars-Magnus
Ericsson gebou; Sven Wingquist het die ontwerp en gehalte van moderne koeëllaers
verbeter; Alexander Lagerman het 'n nuwe masjien vir die massavervaardiging van
vuurhoutjies ontwikkel; Alfred Nobel het 'n patent vir dinamiet ontvang; Baltzar
von Platen het die eerste gasaangederwe koelmasjien gebou en Gustaf de Laval het
bekendheid as die uitvinder van die moderne melkskeier verwerf.

Nywerhede met gevorderde tegnologieë, wat internasionaal bekende ondernemings
soos Nobel AB, ASEA (tans ABB), Bahco, LM Eriksson, Alfa Laval en SKF ingesluit
het, het eers sedert die 1890's veral in Sentraal-Swede begin ontwikkel. Ná die
Tweede Wêreldoorlog het Swede een van die leidende nywerheidslande ter wêreld
geword, terwyl sy bevolking vinnig verstedelik het.

Die industriële ontwikkeling het sy hoogtepunt teen die middel van die 1960's
bereik, terwyl die aantal werknemers in die nywerheidsektor sedert die 1970's
ten gunste van die dienssektor afgeneem het. In 2003 was 2,1 persent van die
werknemers in die landbou werksaam, 22,6 persent in die nywerheid- en 75,1
persent in die dienssektor.

Die Sweedse ekonomie is uitvoergerig (uitvoere beloop byna 50 persent van die
bruto geografiese produk [BGP]) en word deur 'n groot aantal globale maatskappye
soos byvoorbeeld Ericsson, Volvo, ABB, Electrolux, SKF en AstraZeneca gekenmerk.
Internasionaal mededingende sektore sluit die hout-, sellulose- en papierbedryf,
nywerhede soos die motor-, elektrotegniese, farmaseutiese en wapenbedryf, asook
biotegnologie en hernieubare energieë in. Danksy die modernisering van sy
tradisionele houtbedryf is Swede nog steeds een van die grootste produsente en
uitvoerlande ter wêreld van sellulose, papier, saaghout en meubels. Die
hoofhandelsvennote is Duitsland, die VSA en die Nordiese lande.

Die eerste fase, wat omstreeks 1870 begin en tot die 1960's geduur het, was
gekenmerk deur 'n liberale ekonomiese beleid waarby die staat die vryemark net
soos die gesondheids- en onderwysstelsel en die land se infrastruktuur met sy
vooruitstrewende wetgewing ondersteun en ontwikkel het. Die totale
staatsuitgawes - gemeet as aandeel aan die bruto binnelandse produk (BBP) - was
in 1960 nog so hoog soos dié van die Verenigde State. Tydens hierdie fase het
Swede, gemeet aan die bruto binnelandse produk per capita, van een van die
armste lande in Wes-Europa tot die derde welvarendste ontwikkel.

'n Belangrike kenmerk van die Sweedse model was die noue samewerking tussen die
regering, werkgewers en werknemers. Die Sosiaal-Demokratiese Party het hierdie
samewerking as die enigste konstruktiewe manier beskou waarop die ontwikkeling
tot 'n welvaartstaat moontlik sou wees. Die Sosiaal-Demokrate het hierby
voordeel getrek uit die feit dat die land se nywerheidsektor deur 'n klein
aantal welvarende gesinne oorheers is (waaronder die Wallenbergs wat nog steeds
'n leidende dinastie van nyweraars is) wat bereid was om Swede se ekonomiese en
maatskaplike model saam met die regering te beplan. Daarnaas het die
Sosiaal-Demokrate die land vanaf 1932 dekades lank geregeer - met die
uitsondering van twee periodes tussen 1976 en 1982, en tussen 1991 en 1994 - en
sodoende vir politieke stabiliteit gesorg.

Die Sweedse welvaartsmodelstaat het sowel die posisie van vakbonde asook dié van
werkgewers versterk. Nadat die eerste derde van die 20ste eeu deur 'n groot
aantal stakings gekenmerk was, het vakbondleiers en nyweraars in 1938 in
Saltsjöbaden naby Stockholm byeengekom om 'n historiese ooreenkoms te sluit. Die
vakbonde het hulself daartoe verplig om stakings en ander maatreëls vroegtydig
aan te kondig, terwyl die werkgewers ingestem het om meer regte aan werknemers
te gee. Die ooreenkoms is in 1940 onderteken en die Sweedse nywerheidsektor het
oor die volgende dekades vinnig ontwikkel sonder om deur stakings of
nasionaliserings ontwrig te word. Ná die Tweede Wêreldoorlog was
werkloosheidsyfers uiters laag, die privaatsektor was mededingend en winsgewend,
terwyl korporatiewe belasting met sowat 28 persent een van die laagstes in
Europa was.

Die tweede fase het van 1960 tot 1985 geduur. In hierdie periode het Swede
steeds aan sy vryemarkbeleid vasgehou, die hoofimpuls van die destydse beleid
was egter die bou van 'n omvattende welvaartstelsel. Die staatsuitgawes as
aandeel van die BBP het gevolglik skerp gestyg van 30 persent in 1960 tot 'n
rekordsyfer van byna 65 persent in die laat 1980's. In dieselfde tydperk is die
maksimale persoonlike inkomstebelasting vir die meeste voltydse werknemers van
40 tot tussen 65 en 75 persent verhoog.

Swede se ekonomiese prestasie was in hierdie tydperk middelmatig - die BBP per
capita was tussen 1970 en 1995 18 persent laer as dié van die welvarendste
OESO-lidstate en Swede is net as die 17de rykste land in die OESO gelys.

Die Sweedse Minister vir Volhoubare Ontwikkeling, Mona Sahlin, het op 7
Februarie 2006 'n regeringsplan aan die publiek bekend gestel waarvolgens Swede
teen 2020 die eerste "olievrye ekonomie ter wêreld" sal wees. Die toekomstige
energiebeleid sal op die uitbou van hernubare energiebronne, veral die gebruik
van bioenergie deur middel van houtverwerking, windkrag, golfkrag (branderkrag)
en biogas, konsentreer. Die ontwikkeling van effisiënte tegnologieë ter
vermindering van die energieverbruik is 'n tweede hoofdoelwit.

In 2008 het Swede nog sowat 'n derde van sy energie uit fossielbrandstowwe
opgewek - veral die vervoersektor is sterk afhanklik van ru-olieinvoere.
Kernkrag- en waterkragsentrales lewer respektiewelik die helfte van alle krag op
wat in die land opgewek word. Die Sweedse energieverskaffer Vattenfall het in
Mei 2006 aangekondig dat hy groot bedrae aan die uitbou van windkrag sal bestee.
Die vermoë van sy windkragaanlegtes sal van 7 terawattuur in 2006 tot 17
terawattuur in 2016 uitgebou word.

Ten spyte van sy relatief klein bevolking spog Swede met musikale en literêre
werke van wêreldgehalte en beskik daarnaas ook oor 'n lewendige toneel- en
rolprentbedryf wat internasionale erkenning geniet. Die Sweedse letterkunde word
dikwels vereenselwig met skrywers van wêreldfaam soos Selma Lagerlöf en August
Strindberg, terwyl Astrid Lindgren een van die bekendste outeurs van
kinderliteratuur is. Die Sweedse rolprent- en musiekbedryf het danksy die
regisseur Ingmar Bergman, die Hollywood-ster Greta Garbo en popgroepe soos ABBA
internasionale sukses behaal.

Swede se kookkuns kan moontlik nie meeding met dié van Frankryk of Italië nie,
tog bly die land 'n gewilde bestemming vir fynproewers en spog met 'n groot
aantal eersterangse restourante wat sowel in stedelike asook landelike gebiede
aangetref kan word. Sweedse sjefs staan onder meer vir hulle kreatiwiteit bekend
en die nasionale span sjefs het tydens Europese en wêreldkampioenskappe soos die
Bocuse d'or uitermate goed gepresteer.

Moderne Sweedse sjefs sluit by die ou tradisie aan om geregte steeds by die
jaargetye aan te pas. Elkeen van die vier seisoene het in Swede sy eie besondere
spesialiteite soos sagte groente in die lente; vrugte, bessies en vis in die
somer; skulpvis, wildvleis en sampioene in die najaar en die bekende Julbord in
Desember - 'n buffet-ete met ingemaakte haring, gemarineerde salm,
vleisballetjies (köttbullar), paling met eierroom en ander geregte. Tradisionele
kulinêre feesdae is Pase, die Midsomerfees, Augustus met sy kreef-ete en
Kersfees.



https://af.wikipedia.org/wiki/Suid-Afrikaanse_Akademie_vir_Wetenskap_en_Kuns

Die Suid-Afrikaanse Akademie vir Wetenskap en Kuns is 'n multidissiplinêre
organisasie wat hom beywer vir die bevordering van die wetenskap, die tegnologie
en die kunste, asook die bevordering van die gebruik en gehalte van Afrikaans.

Die inisiatief vir die stigting van die Suid-Afrikaanse Akademie vir Wetenskap
en Kuns het gekom van genl. J.B.M. Hertzog. Hertzog was 'n besonder groot
kampvegter vir die Nederlands-Afrikaanse taal. Hy het voorgestel "dat een
lichaam in 't leven worde geroepen ter bevordering van de Hollandse taal en
letteren in Zuid-Afrika". Op 2 Julie 1909, terwyl die Nasionale Konvensie in
Bloemfontein onderweg was, kom die eerste 30 lede van die liggaam byeen om die
Zuid-Afrikaanse Akademie voor Taal, Letteren en Kunst te stig. Die doel van die
akademie was: "De handhaving en bevordering van de Hollandse Taal en Letteren,
en van de Zuid-Afrikaanse Geschiedenis, Oudheidkunde en Kunst", met 'n
byvoeging: "Onder 't Hollands wordt verstaan: beide taalvormen gebruiklijk in
Zuid-Afrika". Die primêre doel van die Akademie was aanvanklik om Nederlands,
maar ook Afrikaans te bevorder. Die naam van die Akademie is in 1942 gewysig na
die Suid-Afrikaanse Akademie vir Wetenskap en Kuns toe 'n nuwe fakulteit
'natuurwetenskap en tegniek' geskep is.

Sedertdien was dit verantwoordelik vir die totstandkoming van onder meer die
Stigting Simon van der Stel en die Afrika-instituut. Voorts beywer die Akademie
hom daarvoor om belangstelling in die Suid-Afrikaanse geskiedenis, oudhede, kuns
en Afrikaanse taal en letterkunde te bevorder. Die Akademie het deur die jare
bekend geword weens die gereelde toekenning van literêre pryse (waarvan die
Hertzogprys die bekendste is), en ander prestigepryse soos die N.P. van Wyk
Louw-medalje.

Die Taalkommissie van die S.A. Akademie is belas met die taak om gesaghebbende
uitsprake oor Afrikaans te lewer. In die begin het die vaslegging van 'n
uniforme spelling vir Afrikaans byna al die kommissie se tyd in beslag geneem,
maar mettertyd het hy al hoe meer terreine van die taalgebruik betree. Die
kommissie se werkswyse deur die jare het daartoe aanleiding gegee dat sy
spelreëls allerweë as gesaghebbend aanvaar word. Sy besluite word van tyd tot
tyd in die Afrikaanse woordelys en spelreëls gepubliseer. Die agtste uitgawe was
in 1991, die negende in 2002 en die tiende in 2009.



https://af.wikipedia.org/wiki/Engeland

Engeland (Engels: England) is die grootste en bevolkingrykste van die vier
nasies wat saam die Verenigde Koninkryk vorm. Dit word in die noorde deur
Skotland en in die weste deur Wallis begrens. Die Noordsee is oos, die Ierse See
noordwes en die Keltiese See suidwes van Engeland geleë. Die Noordsee in die
ooste en die Engelse Kanaal in die suide skei Engeland van die Europese
vasteland.

Engeland beslaan die sentrale en suidelike dele van die Noord-Atlantiese eiland
Groot-Brittanje. Meer as 100 kleiner eilande maak daarnaas deel uit van
Engeland, waaronder die Scilly-eilande en die Eiland Wight.

Menslike gemeenskappe het hulle al in die Jongsteentydperk in die gebied
gevestig wat tans as Engeland bekend staan, maar dit was die Angele, een van die
Germaanse stamme wat hulle in die 5de en 6de eeu op die eiland gevestig het, wat
hul naam aan die land verleen het. In 927 is die verskillende klein koninkryke
in 'n gemeenskaplike Engelse ryk verenig.

Vanaf die groot ontdekkingstydperk in die 15de eeu het Engeland beduidende
kulturele, regtelike, ekonomiese en uiteindelik ook taalkundige invloed op ander
wêrelddele uitgeoefen. Die Engelse regstelsel is net soos die Anglikaanse Kerk
en die Engelse taal in ander lande oorgeneem, terwyl die Engelse parlementêre
regeringstelsel as voorbeeld vir staatkundige bedelings in ander lande gedien
het. Engeland was in die 18de eeu ook die bakermat van die nywerheidsomwenteling
wat van hier na ander Europese en uiteindelik ook oorsese lande uitgebrei het en
van Engeland die eerste nywerheidsland ter wêreld gemaak het.

Leidende Engelse nywerheidstede soos Manchester, Birmingham en Liverpool het
grondstowwe, wat uit alle hoeke van die wêreld na Engeland ingevoer is, tot
goedere verwerk wat wêreldwyd bemark is, terwyl Londen as hoofstad en
regeringsetel tot een van die wêreld se voorste metropole en die politieke,
ekonomiese en kulturele spilpunt van die Britse Ryk ontwikkel het. Vandag
beslaan die metropolitaanse gebied van Groter Londen groot dele van
Suidoos-Engeland en speel steeds 'n eersterangse ekonomiese rol as die
finansiële spilpunt van Europa en as die sentrum van innovasie op 'n
verskeidenheid terreine - veral populêre kultuur.



https://af.wikipedia.org/wiki/Boeddhisme

Boeddhisme is ’n Dharmiese geloof of filosofie (Sanskrit: dharma; Pali: dhamma).
Dit sluit ’n verskeidenheid tradisies, gelowe en spirituele gebruike in wat
grootliks geskoei is op die leringe van Gautama Boeddha, algemeen bekend as die
Boeddha ("die verligte een").

Volgens die Boeddhistiese tradisie het die Boeddha tussen die 6de en 4de eeu
v.C. op die noordoostelike Indiese subkontinent gewoon en ander onderrig.
Boeddhiste beskou hom as ’n "verligte" of "ontwaakte" onderwyser wat sy insig
gedeel het om ander te help om hul lyding te beëindig deur die verbanning van
onkunde en begeertes en deur die ontwikkeling van hul gees.

Geleerdes erken oor die algemeen twee bestaande takke van Boeddhisme: Theravada
("Tradisie van die Oudstes", soms verkeerdelik "Hinayana" genoem) en Mahayana
("Die Groot Voertuig"). Theravada het baie volgelinge in Sri Lanka en
Suidoos-Asië (Thailand, Birma, Laos, Kambodja ens.). Mahayana kom voor in
Oos-Asië, (Sjina, Korea, Japan, Viëtnam, Singapoer, Taiwan ens.) en sluit in die
tradisies van Suiwer Land, Zen, Nichiren-Boeddhisme, Tibettaanse Boeddhisme,
Shingon en ander. Vajrayana, ’n stel leringe wat toegeskryf word aan Indiese
siddhas, kan beskou word as ’n derde tak of bloot deel van Mahayana. Tibettaanse
Boeddhisme, soos beoefen in Tibet, Bhoetan, Nepal, die Himalajastreek van Indië,
Kalmikië, Mongolië en omringende gebiede, volg die Vajrayana-leringe van die
8ste-eeuse Indië.

In Theravada-Boeddhisme is die primêre doel die behaling van die verhewe staat
nirwana, wanneer ’n mens ontsnap van die siklus van lyding en hergeboorte. In
Mahayana- en Tibettaanse Boeddhisme word na boeddhaskap gestrewe deur ’n
bodhisattva te word en juis in dié siklus te bly met die doel om ander te help
om verligting te behaal.

Boeddhistiese skole verskil oor die presiese aard van die pad na nirwana, die
belangrikheid en egtheid van verskeie geskrifte en veral die toepassing daarvan.
Een ding waaroor almal eens is, is dat daar geen skeppingsgod bestaan nie. Die
grondbeginsels van die Boeddhistiese tradisie is die Drie Juwele: die Boeddha,
die dharma (geloof) en die sangha (gemeenskap). Om "toevlug tot die drievoudige
juweel" te neem is tradisioneel ’n verklaring dat iemand die Boeddhistiese pad
volg, en onderskei Boeddhiste gewoonlik van nie-Boeddhiste. Ander praktyke kan
insluit die gehoorsaming van etiese grondreëls; die ondersteuning van die
kloostergemeenskap; afstanddoening van die gewone lewe om ’n Boeddhistiese
kloosterlewe te lei; die ontwikkeling van die gees en die beoefening van
meditasie; die kweek van groter wysheid en oordeel; die bestudering van die
geskrifte; godsdienspraktyke; seremonies; en, in die Mahayana-tradisie,
smeekbedes tot die boeddhas en bodhisattvas.

Siddhartha Gautama het omstreeks die 6de eeu v.C. in Noord-Indië gewoon.
Geskrifte gee verskillende weergawes van sy lewe. Die meeste kenners meen hy het
wel bestaan, ander onderrig en ’n kloosterorde gestig, maar aanvaar nie alle
besonderhede in sy biografieë nie. Volgens die skrywer Michael Carrithers
behoort die algemene riglyne waar te wees: geboorte, volwassenheid,
afstanddoening, soeke, verligting en bevryding, onderrig, die dood.

Volgens een vertelling was hy ’n prins en het ’n astroloog met die naam Asita
kort ná sy geboorte Gautama se pa, Suddhodana, besoek en voorspel die kind sou
óf ’n groot koning word óf afstand doen van die materiële wêreld om ’n heilige
man te word – dit sou afhang van of hy die lewe buite die mure van die paleis
sou sien.

Ses jaar lank het hy probeer en misluk. Op 35-jarige ouderdom het hy eendag
onder ’n vyeboom (Ficus religiosa) gaan sit en mediteer, en homself voorgeneem
om nie weer op te staan voordat hy verligting behaal het nie. Ná baie dae het hy
eindelik sy geestelike kettings afgeskud en homself so bevry van die siklus van
lyding en hergeboorte. Toe hy opstaan, was hy ten volle verlig.

Kort hierna het hy volgelinge gelok en ’n kloosterorde gestig. Toe het hy, as
die Boeddha, vir die res van sy lewe die pad na verligting wat hy ontdek het,
aan ander geleer terwyl hy deur die noordoostelike Indiese subkontinent gereis
het. Hy is op 80 jaar (in 483 v.C.) in Kushinagar, Indië, dood.

In Boeddhisme word samsara gedefinieer as die voortdurend herhalende siklus van
geboorte en die dood. Dit verwys spesifiek na die belewing van een hergeboorte
ná die ander binne die ses vlakke van die bestaan, waar elke vlak verstaan kan
word as ’n fisieke of sielkundige toestand wat gekenmerk word deur ’n spesifieke
soort lyding. Samsara ontstaan uit avidya (onkunde) en word gekenmerk deur
dukkha (lyding, angstigheid, ontevredenheid). Deur Boeddhisme is bevryding van
samsara moontlik.

Karma (van Sanskrit vir "aksie, werk") is in Boeddhisme die krag wat samsara
aandryf. Goeie, kundige dade (Pali: kusala) en slegte, onkundige dade (Pali:
akusala) kweek "sade" in die gedagtes wat óf in hierdie lewe óf in ’n
toekomstige lewe (ná hergeboorte) vrugte voortbring na gelang van die soort
dade. Die vermyding van slegte dade en die kweek van goeie dade word sila
genoem.

In Theravada-Boeddhisme is daar geen verlossing van of vergifnis vir jou karma
nie, want dit is ’n suiwer onpersoonlike proses wat deel is van die heelal. In
Mahayana-Boeddhisme word geglo die dreunsing of selfs net aanhoor van sekere
soetras (soos die Lotus-, Angulimaliya- en Mahayana Mahaparinirvana-soetra) kan
groot dele van jou negatiewe karma uitdryf. Ander skole soos Vajrayana beskou
die sing of opsê van mantras as die manier om ontslae te raak van voorheen
negatiewe karma.

Hergeboorte verwys na ’n proses waarvolgens wesens deur ’n reeks lewens gaan;
elke lewe duur van bevrugting tot die dood. Die leerstelling van anatta verwerp
die begrip van ’n permanente self of ’n onveranderlike, ewige siel soos dit in
Hindoeïsme en die Christendom voorkom. In Boeddhisme is geen self onafhanklik
van die res van die heelal nie. Hergeboorte tot nuwe lewens kan verstaan word as
die voortsetting van ’n dinamiese, altyd veranderende proses van
pratityasamutpada ("afhanklike ontstaan") wat bepaal word deur die wette van
oorsaak en effek (karma) eerder as dié van een wese wat van een bestaan tot ’n
volgende gereïnkarneer word.

Elke hergeboorte vind plaas op een van vyf vlakke volgens Theravada-Boeddhiste,
of ses volgens ander skole.

Volgens Oos-Asiatiese en Tibettaanse Boeddhisme is daar ’n tussenvlak
(Tibettaans: bardo) tussen een lewe en die volgende een. Die ortodokse
Theravada-tradisie verwerp dit; tog is daar dele in die Samyutta-nikaya van die
Pali-kanon wat blykbaar die idee steun dat die Boeddha vertel het van so ’n
tussenvlak.

Die leringe oor die Vier Edel Waarhede word beskou as sentraal tot die
leerstellings van Boeddhisme en verskaf ’n konsepraamwerk vir Boeddhisme. Dié
vier waarhede verduidelik die aard van dukkha, die oorsake daarvan en hoe dit
oorkom kan word. Die vier waarhede is:

Die Edel Agtvoudige Pad bestaan uit agt verwante faktore of voorwaardes wat saam
kan lei tot die beëindiging van dukkha. Dié agt faktore is: korrekte insig,
korrekte bedoeling (gedagtes), korrekte rede, korrekte handeling, korrekte
lewensonderhoud (beroep), korrekte inspanning, korrekte bewustheid en korrekte
konsentrasie.

Die faktore dui nie op "fases" wat die een ná die ander afgelê word soos op ’n
gewone pad nie, maar is agt dimensies van ’n mens se optrede – geestelik en
liggaamlik – wat onderling afhanklik werk en saam ’n volledige pad of lewenswyse
definieer.

Die vier verhewe geestestoestande, of Brahmaviharas, is vier Boeddhistiese
deugde en die meditasiepraktyke om hulle te ontwikkel. Hulle word ook "die vier
onmeetbares" (Sanskrit: apramāṇa, Pali: appamaññā) genoem.

Volgens die Mettasutta in die Pali-kanon het Gautama Boeddha gemeen die
ontwikkeling van die vier verhewe geestestoestande kan meebring dat die
beoefenaar daarvan op ’n hoër vlak herbore word. Dié vier deugde is:

Die leerstelling van pratityasamutpada, of afhanklike ontstaan, is ’n belangrike
deel van Boeddhistiese metafisika. Daarvolgens ontstaan verskynsels saam in ’n
wedersyds interafhanklike web van oorsaak en effek.

Die beste toepassing van die begrip is die Twaalf Nidanas (uit Pali: "oorsake",
"fondamente", "bronne van oorsprong"), wat die herhaling van die siklus van
geboorte en die dood in besonderhede beskryf.

Nirwana (Sanskrit: nirvana; Pali: nibbana) beteken "beëindiging" of "uitwissing"
– van tanha (begeertes) en avidya (onkunde), en dus dukkha (lyding) en die
siklus van geboorte en die dood. Dit staan in die Weste ook as "verligting" of
"ontwaking" bekend. Die term vir enigiemand wat nirwana behaal het, ook die
Boeddha, is arhat.

Bodhi is ’n term wat gebruik word vir die ervaring van arhats "om te ontwaak".
Dit beteken letterlik "ontwaking", maar word meer dikwels in Afrikaans ook as
"verligting" vertaal. In vroeë Boeddhisme het bodhi dieselfde betekenis as
nirwana gehad en het dit gedui op die uitwissing van raga (gulsigheid,
begeerte), dosa (haat, afkeer) en moha (delusie). In die latere Mahayana-skool
is die status van nirwana in sommige geskrifte effens verlaag sodat dit net die
uitwissing van begeerte en haat beteken het, met die sinspeling dat delusie
steeds teenwoordig was in iemand wat nirwana behaal het en dat hy bodhi moes
behaal om delusie uit te wis.

Daarom het ’n arhat in die Mahayana-tradisie net nirwana behaal, terwyl ’n
bodhisattva ook ten volle van delusie bevry is. Deur bodhi te behaal, het hy ’n
boeddha geword. In Theravada-Boeddhisme het beide bodhi en nirwana die betekenis
van bevryding van begeerte, haat en delusie.

Volgens die Bhoeddistiese tradisie is ’n Boeddha ’n ten volle verligte wese wat
bevry is van begeerte, haat en onkunde. Hy word nie meer deur samsara beïnvloed
nie en het die lyding beëindig wat ander wesens nog ervaar.

Siddhartha Gautama word nie as die enigste Boeddha beskou nie. Die Pali-kanon
verwys na talle vorige Boeddhas (sien Lys van bekende Boeddhas), terwyl die
Mahayana-tradisie nog baie Boeddhas van hemelse eerder as historiese oorsprong
noem. ’n Algemene geloof is dat die volgende Boeddha se naam Maitreya sal wees.

Bodhi en nirwana het dieselfde betekenis: van ’n wese wat bevry is van
begeertes, haat en delusie.

In die Mahayana-tradisie word die Boeddha dikwels nie as bloot menslik beskou
nie, maar as die aardse uitbeelding van ’n begin- en eindlose, alomteenwoordige
wese buite die grense van die denke. In sekere Mahayana-soetras word die
Boeddha, dharma en sangha beskou as wesentlik Een: al drie is die ewige Boeddha
self.

Die Boeddha se dood word beskou as ’n illusie; hy lewe voort op ander vlakke van
die lewe en monnike word dus toegelaat om "nuwe waarhede" te ontdek wat op dié
denkrigting geskoei is. Mahayana verskil ook van Theravada in sy begrip van
sunyata (dat niks op die ou end ’n bestaan het nie) en in sy geloof in
bodhisattvas (verligte mense wat ’n gelofte aflê om aanhou herbore te word
totdat alle wesens verlig is).

Suiwer Land-Boeddhisme is ’n wydverspreide en dalk die mees geloofsgeoriënteerde
uitlewing van Boeddhisme. Hul sentrale oortuiging is dat die geloof in Amitabha
Boeddha en dreunsang ter ere van sy naam iemand by sy dood bevry tot die
geseënde Suiwer Land van Amitabha Boeddha. Hierdie Boeddhistiese vlak word
beskou as ’n voorsmaak van nirwana, of as nirwana self. Die belofte van Amitabha
Boeddha om alle wesens van samsara-lyding te red, word in dié tradisie beskou as
universeel, solank iemand óf in die krag van die belofte glo óf sy naam
dreunsing.

Boeddhiste glo Gautama Boeddha was die eerste een wat in hierdie Boeddha-eon
verligting behaal het en dus kry hy die erkenning vir die stigting van
Boeddhisme. ’n Boeddha-eon, of kalpa, is die deel van die geskiedenis waarin
mense die leringe van die vroegste "bekende" Boeddha onthou en beoefen. Die
huidige kalpa sal eindig wanneer al die kennis, bewyse en leringe van Gautama
Boeddha verdwyn het. Baie kalpas het deur die geskiedenis van die mens se
bestaan begin en geëindig. Gautama Boeddha is dus "die Boeddha van hierdie era"
wat alle ander Boeddhas daarin regstreeks en onregstreeks onderrig het.

Daarbenewens glo Mahayana-Boeddhiste dat daar talle ander Boeddhas in ander
heelalle was. Die Theravada-gemeenskap glo Boeddhas kom een-een na vore in
hierdie wêreld, en geensins in ander wêrelde nie. Die begrip van hierdie saak
word wyd weerspieël in verskillende interpretasies van basiese terme tussen die
verskillende Boeddhistiese skole.

Bodhisattva beteken "verligte wese" en verwys oor die algemeen na iemand op pad
na boeddhaskap. ’n Bodhisattva is tradisioneel iemand wat deur groot meelewing
bodhicitta opgewek het – ’n spontane begeerte om boeddhaskap te bereik tot
voordeel van alle wesens. Theravada-Boeddhisme gebruik die term hoofsaaklik om
te verwys na Gautama Boeddha se vorige lewens, maar erken en respekteer ook die
ander betekenis daarvan.

Mahayana-Boeddhisme moedig almal aan om bodhisattvas te word en die
bodhisattva-belofte af te lê: om te werk vir die volledige verligting van alle
wesens.

Verering is ’n belangrike deel van die beoefening van Boeddhisme. Dit sluit in
buigings, offerandes, pelgrimstogte en dreunsang. In Suiwer Land-Boeddhisme is
die verering van Amitabha Boeddha die hoofpraktyk en in Nichiren-Boeddhisme die
verering van die Lotussoetra.

Boeddhisme sluit tradisioneel meditasie (Pali: jhana, Sanskrit: dhyāna) in. Die
oudste vermeldings van joga word in die vroegste preke van die Boeddha
aangetref. ’n Sleutelaspek van die Boeddha se leringe was dat meditasie
gekombineer moes word met bevrydende bewustheid. Daar is groot verskille tussen
die Boeddha se leringe en die joga wat in die vroeëre Brahmaanse tekste
aangetref word. Meditasie alleen was volgens die Boeddha nie bevrydend nie. Om
gedagtes heeltemal af te sluit, moes ’n soort geestelike aktiwiteit plaasvind:
’n bevrydende bewustheid.

Meditasie was ’n aspek van die jogi's se praktyke in die eeue voor die Boeddha.
Die Boeddha het voortgebou op hul idee van introspeksie en het hul
meditasietegnieke uitgebrei, maar hy het hul teorieë oor bevryding verwerp. In
Boeddhisme moet bewustheid te alle tye ontwikkel word; voorheen was daar geen
sulke aanwysings nie. ’n Jogi in die Brahmaanse tradisie mag byvoorbeeld nie op
die toilet gemediteer het nie, terwyl ’n Boeddhistemonnik dit behoort te doen.

Die Boeddhistiese geskrifte is waarskynlik die vroegste voorskriftelike
meditasietegnieke. Dit beskryf praktyke en toestande wat voor die Boeddha
bestaan het asook dié wat die eerste keer in Boeddhisme ontwikkel is.

Die eerste stap in die meeste Boeddhisteskole behels die neem van toevlug tot
die Drie Juwele (Sanskrit: tri-ratna, Pali: ti-ratana) as die fondament van
iemand se geloofslewe. Die gebruik om toevlug te neem namens ’n jong of selfs
ongebore kind word ook genoem in die Majjhima-nikaya, wat deur die meeste
geleerdes as ’n vroeë teks erken word. Die Tibettaanse Boeddhisme voeg soms ’n
vierde toevlug by: in die lama. In Mahayana-Boeddhisme lê iemand wat die
bodhisattva-pad kies ’n belofte af, wat beskou word as die uiterste uitdrukking
van barmhartigheid. Volgens Mahayana bevat die Drie Juwele ’n ewige en
onveranderende essensie en het dit ’n onomkeerbare uitwerking: iemand wat
boeddhaskap behaal het, kan nooit weer terugkeer tot lyding nie.

Sila (Sanskrit: śīla, Pali: sīla) word gewoonlik vertaal as "deugsame gedrag",
"moraliteit", "etiek" of "grondreël". Dit is gedrag met die liggaam, woorde of
gedagtes, en behels ’n doelgerigte inspanning. Dit is een van die "drie
praktyke" (sila, samadhi en panya) en die tweede paramita. Dit verwys na morele
reinheid van gedagtes, woord en daad.

Sila verwys na die algemene beginsels van etiese gedrag. Daar is verskeie vlakke
van sila wat ooreenstem met "basiese moraliteit" (vyf grondreëls), "basiese
moraliteit met asketisme" (agt grondreëls), "nuwe monnikskap" (tien grondreëls)
en "monnikskap" (vinaya of patimokkha). Oningewyde volgelinge (leke) lewe
gewoonlik volgens die vyf grondreëls, wat dieselfde in al die Boeddhisteskole
is. As hulle wil, kan hulle die agt grondreëls nakom, wat basiese asketisme
insluit.

Die grondreëls is nie in die bevelsvorm opgestel nie, maar dien as riglyne wat
’n mens vrywillig kan volg. Die ontwikkeling van etiese gedrag verfyn bewustheid
tot so ’n vlak dat hergeboorte tot een van die laer hemele moontlik is, selfs al
is daar geen verdere beoefening van Boeddhisme nie. Daar is niks onvanpas of
on-Boeddhisties daaraan om jou tot dié vlak van vervulling te beperk nie.

In die agt grondreëls is die agtste reël oor seksuele wangedrag strenger, en
word dit ’n grondreël van selibaat. Die drie bykomende reëls is:

Volgens die Boeddha is dit die gees wat belangrik is by die nakoming van die
grondreëls. Die reëls is egter so saamgestel dat dit ’n bevredigende lewe
verseker en die ideale wegspringplek is vir groter vervulling. Kloosterlinge kry
opdrag van die Boeddha om soos ’n "eiland van hul eie" te lewe. In dié sin is
die lewe volgens die vinaya, soos een geleerde dit beskryf: "meer as ’n middel
tot ’n doel: dit is amper die doel self".

In Oosterse Boeddhisme is daar ook ’n spesifieke vinaya en etiese reëls in die
Mahayana-tradisie se Brahmajala-soetra vir bodhisattvas, waar die eet van vleis
byvoorbeeld afgekeur word en vegetarisme aangemoedig word. In Japan het dié
soetra die klooster-vinaya feitlik heeltemal vervang, en dit laat kloosterlinge
onder meer toe om te trou.

Boeddhistiese meditasie behels hoofsaaklik twee aspekte: om gedagtes te omvorm
en dit te gebruik om dié gedagtes en ander verskynsels te verken. Volgens die
Theravada-tradisie het die Boeddha twee soorte meditasie voorgestaan: samatha-
en vipassana-meditasie. Dié soorte meditasies kom ook in die Sjinese Boeddhisme
voor, maar daar is Zen gewilder. Volgens Peter Harvey is dit nie net monnike,
nonne en getroude lamas wat mediteer nie, maar ook leke.

Prajna beteken wysheid wat gegrond is op ’n begrip van afhanklike ontstaan, die
Vier Edel Waarhede en die drie kenmerke van die bestaan. Dit is die wysheid wat
lyding kan beëindig en verligting kan meebring. Dit is die belangrikste manier
om nirwana te behaal.

Zen (禅), uitgespreek chán in Sjinees, seon in Koreaans of zen in Japannees
(afgelei van die Sanskrit-term dhyana, "meditasie"), is ’n vorm van Boeddhisme
wat gewild geword het in Sjina, Korea en Japan en klem lê op meditasie. Daar is
minder fokus op geskrifte as in sommige ander vorme van Boeddhisme, en meer
fokus op ’n regstreekse geestelike besef van realiteit.

Zen-Boeddhisme word verdeel in twee primêre skole: Rinzai en Soto. Eersgenoemde
verkies die gebruik van meditasievrae (koans) as ’n middel tot ’n spirituele
deurbraak. Laasgenoemde (hoewel hulle van koans gebruik maak) lê groter klem op
shikantaza, of "net sit".

Zen-leringe is dikwels vol teenstellings om die houvas op die ego te verminder
en die deurdringing tot op die vlak van die Ware Self of Vormlose Self te
vergemaklik wat aan die Boeddha self gelykgestel word.

Volgens die Zen-meester Kosho Uchiyama vind ’n begrip van die universele,
nietweeledige Self plaas wanneer iemand gedagtes oor die klein "Ek" te bowe kom:
"Wanneer ons afsien van gedagtes en ontwaak tot die realiteit van die lewe buite
dié gedagtes, ontdek ons die Self van ’n universele, nietweeledige lewe (voor
die verdeling in twee) wat alle lewende wesens en alle bestaan deurdring."
Gedagtes moet dus nie toegelaat word om iemand in te perk nie.

Hoewel Tibettaanse Boeddhisme op Mahayana geskoei is, is dit een van die skole
wat vajrayana, of "die Diamantvoertuig" (ook Mantrayana, Tantrayana, Tantriese
Boeddhisme of esoteriese Boeddhisme genoem), beoefen. Dit aanvaar al die basiese
begrippe van Mahayana, maar sluit ’n groot getal spirituele en fisieke tegnieke
in wat ontwerp is om die beoefening van Boeddhisme tot ’n hoër vlak te verhef.
Tantriese Boeddhisme het in ’n groot mate te doen met rituele en
meditasiepraktyke. Een aspek van vajrayana is die inspan van psigo-fisieke
energie deur rituele, visualiserings, fisieke oefeninge en meditasie as ’n
manier om die gees te ontwikkel. Deur dié tegnieke kan iemand boeddhaskap in een
leeftyd behaal, of selfs in drie jaar. Dié praktyke kan seksuele joga insluit,
maar net vir sommige gevorderde beoefenaars.

Die historiese grondslag van Boeddhisme lê in die godsdienstige denkrigtings van
antieke Indië tydens die tweede helfte van die 1ste millennium v.C. Dit was ’n
tydperk van sosiale en godsdienstige onrus omdat daar aansienlike ontevredenheid
was met die praktyke van Vediese Brahmanisme. Laasgenoemde is teengestaan deur
verskeie nuwe asketiese godsdienstige en filosofiese groepe en leringe wat
weggebreek het van die Brahmaanse tradisie en wat die gesag van die Vediese
heilige geskrifte en die Brahmane verwerp het. Hierdie groepe, waarvan die lede
as shramanas bekend was, was ’n voortsetting van ’n nie-Vediese rigting van
Indiese denkrigtings afsonderlik van Indo-Ariese Brahmanisme. Geleerdes glo
idees soos samsara, karma en moksha het hul oorsprong in die shramanas en is
later deur die Brahmaanse ortodoksie aanvaar.

Boeddhisme het ontstaan in Groter Magadha, wat as nie-Vedies beskou is. Ander
Vediese tekste getuig van ’n afkeer van die mense van Magadha, waarskynlik omdat
hulle nie in dié tyd gebrahmaniseer was nie. Die ooswaartse verspreiding van
Brahmanisme na Groter Magadha het eers in die 2de of 3de eeu v.C. aansienlike
afmetings aangeneem. Idees wat voor dié tyd in Groter Magadha ontwikkel het, was
nie onderworpe aan Vediese invloed nie. Dit sluit hergeboorte en karma in, wat
voorgekom het in ’n paar bewegings in Groter Magadha, onder meer Boeddhisme. Dié
bewegings het die idee van hergeboorte en karma uit ’n vroeëre kultuur
oorgeneem.

Terselfdertyd is dié bewegings beïnvloed deur filosofiese denkrigtings binne die
Vediese tradisie en was dit in ’n sin ’n voortsetting daarvan. Benewens
Boeddhisme het die bewegings verskeie skeptici, atomiste, materialiste,
antinomianiste en Djaina ingesluit.

Baie van dié bewegings het dieselfde woordeskat gedeel: atman, ("self"), boeddha
("verligte een"), dhamma ("reël" of "wet"), karma ("aksie"), nirwana
("beëindiging"), samsara ("ewige herhaling") en joga ("geestelike oefening").
Die shramanas het die Veda verwerp, asook die gesag van die Brahmane wat beweer
het hulle besit geopenbaarde waarhede wat nie deur enige normale menslike metode
bekend was nie. Die shramanas het verder verklaar die hele Brahmaanse stelsel
was ’n bedrogspul: ’n sameswering van die Brahmane om hulself te verryk deur
buitensporige fooie te vra om valse rituele uit te voer en nuttelose raad te
gee.

’n Besondere kritiek van die Boeddha was Vediese diere-offerandes. Volgens hom
was die Vediese priesters soos blindes wat die blindes lei en het hulle niks
geweet nie. Die Boeddha was egter nie teen die suiwer vorm van die Vediese
religie nie; hy het geglo die oorspronklike vorm is deur ’n paar Brahmane
verander om diere-offerandes in te sluit. Hy het verklaar die Brahmane se
pogings om bevryding by die dood te behaal, is futiel en het sy nuwe idee van
bevryding in ’n mens se leeftyd gepredik. Intussen het die tradisionele
Brahmaanse godsdiens groot veranderings ondergaan en begin verander in wat
beskou word as vroeë Hindoeïsme.

Die geskiedenis van Indiese Boeddhisme kan in vyf tydperke verdeel word: vroeë
Boeddhisme (soms Presektariese Boeddhisme genoem), vroeë Boeddhistiese skole,
vroeë Mahayana-Boeddhisme, latere Mahayana-Boeddhisme en Esoteriese Boeddhisme
(ook Vajrayana-Boeddhisme genoem).

Presektariese Boeddhisme is die vroegste fase van Boeddhisme, en word deur
feitlik alle geleerdes aanvaar. Die hoofgeskrifte daarvan is die Vinaya-pitaka
en die eerste vier dele van die Sutta-pitaka. Sekere basiese leringe kom op baie
plekke voor in die vroeë tekste en die meeste geleerdes glo Gautama Boeddha se
preke moes soortgelyk gewees het aan die drie kenmerke van die bestaan, die Vyf
Basiese Aspekte, afhanklike ontstaan, karma en hergeboorte, die Vier Edel
Waarhede, die Edel Agtvoudige Pad en nirwana. Sommige geleerdes verskil en daar
bestaan baie ander teorieë.

Volgens die geskrifte is die eerste Boeddhistiese konsilie gehou kort ná die
parinirwana (volle nirwana, of dood) van Gautama Boeddha. Soos met die meeste
ander Indiese tradisies is die leringe mondelings oorgedra. Die hoofdoel van die
konsilie was om die leringe saam voor te dra om te verseker geen foute sluip in
die mondelinge oordrag in nie. Die meeste geleerdes beskou die tradisionele
weergawes van die konsilie egter as grootliks oordrewe, indien nie heeltemal
fiktief nie.

Volgens die meeste geleerdes het die sangha (gemeenskap) ná die tweede konsilie
in verskillende faksies begin verdeel. Daar is meningsverskille oor presies
wanneer die skeuring plaasgevind het. Volgens die Dipavamsa van die
Pali-tradisie het dit kort ná die tweede konsilie plaasgevind, maar volgens die
Puggalavada-tradisie het dit in "137 ná nirwana" gebeur, volgens die
Sarvastivada-tradisie van Vasumitra in die tyd van Asjoka en volgens die
Mahasanghika-tradisie veel later, omstreeks 100 v.C.

Die primêre skeuring was tussen die Sthaviras en die Mahasanghikas. Gelukkig het
albei kante se weergawes van die gebeure behoue gebly en dit openbaar
uiteenlopende menings oor die oorsake. Uit die Sthaviras het verskeie skole
ontstaan, onder meer die Theravada-tradisie. Die skeurings is aanvanklik
veroorsaak deur verskille oor die grondreëls vir kloosters, maar teen omstreeks
100 n.C. of vroeër het skeurings ook voorgekom weens verskille in leerstellings.

Kort ná of voor die skeurings het elke sangha begin om ’n Abhidharma saam te
stel – ’n gedetailleerde bewerking van leerstellings wat in die soetras voorkom
en hoofsaaklik opsommings van numeriese lyste was. Geleerdes glo dié tekste
dateer van die 3de eeu v.C., dus 100 tot 200 jaar ná die Boeddha se dood. Die
sewe Abhidharma-werke, wat in ’n groot mate verskil, word dus nie beskou as die
woorde van die Boeddha self nie, maar as dié van dissipels en groot geleerdes
van die tyd.

Daar word geglo baie vroeë Mahayana-geskrifte het in Suid-Indië ontstaan.
Aanduidings is dat Mahayana nooit na ’n aparte amptelike skool of sekte van
Boeddhisme verwys het nie, maar eerder dat dit ’n sekere stel ideale, en later
leerstellings, gehad het vir bodhisattvas. Dit was aanvanklik bekend as
"Bodhisattvayana" (die "Voertuig vir Bodhisattvas"). Hulle het nie ander
grondreëls in die kloosters gehad as die ander vroeë Boeddhistiese skole nie en
daarom het die monnike en nonne van Mahayana amptelik tot die vroeë skole
behoort. Dieselfde geld vandag vir die Tibettaanse Boeddhisme. Mahayana-monnike
het dikwels saam met ander Indiese monnike in dieselfde kloosters gewoon.

In die tydperk van Latere Mahayana-Boeddhisme het vier hoofsoorte denkrigtings
ontstaan: Madhyamaka, Yogacara, Tathagatagarbha en latere Boeddhistiese Logika.
In Indië was die twee belangrikste filosofiese skole van Mahayana die Madhyamaka
en Yogacara. Dié twee skole het baie gemeen en die ooreenkoms stam uit die vroeë
Boeddhisme.

Navorsing oor Vajrayana is nog in ’n vroeë stadium en word deur verskeie faktore
bemoeilik:

Boeddhisme het dalk stadig in Indië versprei tot met die tyd van die
Maurya-keiser Asjoka, wat die geloof ondersteun het. Sy en sy afstammelinge se
steun het gelei tot die bou van nog Boeddhistiese stoepas en tot pogings om
Boeddhisme deur die groter Maurya-ryk en selfs na naburige lande te versprei –
veral na die Iranssprekende streke van Afganistan en Sentraal-Asië, en na Sri
Lanka. Hierdie twee sendings, in teenoorgestelde rigtings, sou in die eerste
plek lei tot die verspreiding van Boeddhisme na Sjina en in die tweede plek tot
die ontstaan van Theravada-Boeddhisme en die verspreiding daarvan na die
kusstreke van Suidoos-Asië.

Dit was die eerste uitbreiding van Boeddhisme na buite Indië. Volgens die edikte
van Asjoka is afgesante gestuur na verskeie lande wes van Indië om Boeddhisme te
verkondig, veral na oostelike provinsies van die aangrensende Seleukidiese Ryk
en selfs verder na Hellenistiese koninkryke van die Middellandse See-gebied.
Geleerdes verskil oor die moontlikheid dat dié afgesante vergesel was van
Boeddhistiese sendelinge.

Die geleidelike verspreiding van Boeddhisme na aangrensende gebiede het beteken
dat dit aan nuwe etniese groepe bekendgestel is, en Boeddhisme is dus in dié tyd
aan ’n verskeidenheid invloede blootgestel: van Persiese en Griekse invloede tot
veranderings in nie-Boeddhistiese Indiese godsdienste – wat self weer deur
Boeddhisme beïnvloed is. Voorbeelde van dié ontwikkeling kan gesien word in die
opkoms van Griekssprekende Boeddhistiese monarge in die Indies-Griekse Koninkryk
en in die ontwikkeling van die Grieks-Boeddhistiese kuns van Gandhara.

Die Theravada-skool het in die 3de eeu v.C. van Indië af suid versprei na Sri
Lanka, Thailand en Birma en later ook Indonesië.

In die 2de eeu n.C. het die Mahayana-soetras na Sjina versprei en toe na Korea
en Japan, en is dit in Sjinees vertaal. In die Indiese tydperk van Esoteriese
Boeddhisme (van die 8ste eeu af) het Boeddhisme van Indië na Tibet en Mongolië
versprei.

Teen die laat Middeleeue het Boeddhisme in Indië feitlik uitgesterf, hoewel dit
in naburige lande voortbestaan het. Dit word nou weer wêreldwyd gewilder. Die
meeste Boeddhistegroepe in die Weste behoort tot een van die volgende drie
tradisies:

’n Aantal moderne bewegings of neigings in Boeddhisme het in die laaste helfte
van die 20ste eeu begin posvat, onder meer die Dalit-Boeddhistebeweging (ook
soms "neo-Boeddhisme" genoem), en verskeie Westerse Boeddhistiese tradisies is
verder ontwikkel.

Nog een van dié bewegings is Nichiren-Boeddhisme: Soka Gakkai het in Japan
ontstaan en na ander lande versprei. Soka Gakkai Internasionaal (SGI) is ’n
leke-beweging wat meer as 12 miljoen mense wêreldwyd lok en word beskryf as die
"die mees uiteenlopende" en "grootste Boeddhistiese leke-beweging" in die
wêreld.

Boeddhisme het in die 2010's ’n geskatte 488 miljoen tot 535 miljoen volgelinge
gehad, wat tussen 7% en 8% van die wêreld se bevolking uitmaak. Sjina alleen het
sowat 244 miljoen Boeddhiste, wat 18,2% van sy bevolking is. Hulle volg meestal
die Mahayana-tradisie, wat dit die grootste Boeddhistiese tradisie maak.

Volgens ’n studie deur Harvey (2013) het Mahayana wêreldwyd 360 miljoen
volgelinge, Theravada 150 miljoen en Vajrayana 18,2 miljoen.

In 1910 was daar net sowat 138 miljoen Boeddhiste. Die grootste groei van 1910
tot 2010 is beleef in Pakistan, Saoedi-Arabië, Libanon en verskeie Wes-Europese
lande. Deesdae neem aanhangers die vinnigste toe in Katar, die Verenigde
Arabiese Emirate, Iran en sommige Afrika-lande.

Boeddhiste klassifiseer hulself gewoonlik as óf Theravada óf Mahayana. Sommige
geleerdes gebruik ook dié klassifikasie, terwyl ander drie tradisies noem:
Theravada, Oos-Asiatiese Boeddhisme en Tibettaanse Boeddhisme.

Nie al die tradisies deel dieselfde filosofie of beskou dieselfde begrippe as
sentraal nie. Volgens die Boeddhistiese ekumeniese organisasie deel die twee
groot skole verskeie begrippe, soos:

’n Groot verskeidenheid Boeddhistiese geskrifte en ander tekste bestaan.
Verskillende skole plaas klem op verskillende tekste. Sommige skole beskou die
tekste as godsdienstige voorwerpe op hul eie, terwyl ander ’n meer skolastiese
benadering volg. Die meeste Boeddhistiese geskrifte is geskryf in Pali,
Tibettaans, Mongools en Sjinees. Sommige is nog in Sanskrit.

Anders as sommige ander godsdienste het Boeddhisme nie een sentrale teks wat
algemeen in al die tradisies aanvaar word nie. Sommige geleerdes verwys egter na
die Vinaya-pitaka en die eerste vier nikayas van die Sutta-pitaka as die
gemeenskaplike kern van alle Boeddhistiese tradisies. Dit kan misleidend wees,
aangesien Mahayana hulle net as voorlopige leerstellings beskou en nie as
kernleringe nie. Die Tibettaanse Boeddhiste het die meeste van die agamas (sien
volgende paragraaf) nie eens vertaal nie, al word dit erken. Dit speel ook geen
rol in die godsdienslewe van óf ingewydes óf oningewydes in Sjina en Japan nie.
Die omvang en kompleksiteit van die Boeddhistiese kanons word deur sommige
beskou as ’n struikelblok vir ’n groter begrip van die Boeddhistiese filosofie.

Theravada-volgelinge beskou die Pali-kanon as definitief en gesaghebbend, terwyl
Mahayana-volgelinge hul geloof en filosofie baseer op die Mahayana-soetras en
hul eie vinaya (grondreëls). Die Pali-soetras word saam met ander, verwante
geskrifte deur sommige skole die agamas genoem.

Verskeie pogings is deur die jare aangewend om ’n enkele teks saam te stel wat
al die belangrikste beginsels van Boeddhisme insluit. In die Theravada-tradisie
bestaan verkorte "studietekste" in een volume vir nuwe monnike. Later is die
Dhammapada in Sri Lanka as ’n saamgestelde teks beskou.

Dwight Goddard het in die 1920's ’n versameling tekste met die klem op Zen en
ander klassieke Oosterse filosofieë soos die Tao Te Ching, saamgevat in sy
"Boeddhistebybel". Meer onlangs het dr. Babasaheb Ambedkar probeer om een
gekombineerde stel Boeddhistiese beginsels saam te stel in "The Buddha and His
Dhamma". Ondanks dié en ander pogings, is daar steeds geen enkele teks wat al
die tradisies verteenwoordig nie.



https://af.wikipedia.org/wiki/Aardverwarming

Aardverwarming (die Engelse term global warming, globale verwarming, word ook
dikwels gebruik) is 'n term wat die styging van die gemiddelde temperatuur van
die aarde se atmosfeer en oseane beskryf. Sedert die begin van die twintigste
eeu het die gemiddelde temperatuur met ongeveer 0,74 °C gestyg. Die algemene
wetenskaplike konsensus is dat hierdie styging in temperatuur deur die
versterking van die kweekhuiseffek veroorsaak word. Die kweekhuiseffek word weer
op sy beurt hoofsaaklik bevorder deur die mensveroorsaakte toename van
koolstofdioksied (CO2) en ander kweekhuisgasse soos metaan en dryfgasse. Daar
word voorspel dat die temperature tussen 1990 en 2100 met 1,4 °C tot 5,8 °C kan
styg. Dit sal groot sigbare veranderinge vir die mensdom en die omgewing inhou.
Aardverwarming is 'n internasionale omgewingskwessie wat mense wêreldwyd raak.
Aardverwarming is die gevolg van die opbou van gasse soos koolsuurgas en metaan
in die atmosfeer wat die uitstraling van die aarde se hitte vasvang en die effek
van 'n kweekhuis meebring waar die hitte kan inkom, maar nie so maklik ontsnap
nie. Dit is veral verbranding van steenkool, ru-olie en petrol in kragstasies,
fabrieke en motors wat bydra tot hierdie opbou van gasse in die atmosfeer.

'n Versameling van ondersoeke aangaande aardverwarming word in die verslag van
die Intergovernmental Panel on Climate Change (IPCC) saamgevat. Die paneel is
deur die Verenigde Nasies ingestel om die huidige wetenskaplike, tegniese en
sosiaal-ekonomiese kennis aangaande aardverwarming te dokumenteer en 'n oorsig
daaroor voor te lê.

Volgens die AR4 (2007 se Vierde Assesseringsverslag van die Intergovernmental
Panel on Climate Change) sal aardverwarming en sy gevolge van streek tot streek
oor die wêreld heen verskil. Die uitwerking van 'n stygende wêreldtemperatuur
sluit in: seevlakstyging, verandering in neerslaghoeveelheid en –patroon, sowel
as 'n waarskynlike uitbreiding van subtropiese woestyne. Die uitwerking van
aardverwarming sal na verwagting die ergste beleef word in die Arktiese gebied,
waar gletsers, ysgrond en see-ys voortdurend sal bly smelt en wegkalwe. Ander
waarskynlike uitwerkings van aardverwarming is die toenemende voorkoms van
ekstreme weerstoestande soos hittegolwe, droogtes en swaar reënneerslag,
oseaanversuring en die uitsterwing van spesies as gevolg van verskuiwende
gemiddelde temperatuurveranderinge. Probleme wat die mens kan ondervind, is
verswakte voedselsekerheid weens misoeste en habitatsverlies deur oorstroming.

Voorgestelde beleide om aardverwarming die hoof te bied, sluit
uitlaatgasvermindering in, aanpassing by die nawerking van aardverwarming en
moontlike toekomstige geo-ingenieurswese. Die meeste lande is lede van die
VN-raamwerkkonvensie oor Klimaatsverandering (UNFCCC), wat as liggaam probeer om
gevaarlike mensgemaakte klimaatsverandering te voorkom. Die lede van die UNFCCC
het 'n verskeidenheid beleide aanvaar om kweekhuisgasse te verminder en om
aanpassing by die uitwerking van aardverwarming te steun. Die lede van die
UNFCCC het saamgestem dat uitlaatgasse aansienlik verminder moet word en dat
toekomstige aardverwarming onder 2,0 °C (3,6 °F) gehou moet word, met betrekking
tot die voorindustriële vlak. Verslae wat in 2011 deur die Verenigde
Nasies-omgewingsprogram (UNEP) en die Internasionale Energieagentskap beweer dat
pogings om uitlaatgasse aan die begin van die 21ste eeu te verminder moontlik
nie genoeg kan wees om die UNFCCC se 2 °C-doelwit te bereik nie.

Die aarde se gemiddelde oppervlaktemperatuur het tussen 1906 en 2005 met 0,74 ±
0,18 °C gestyg. Die verhittingskoers oor die eindhelfte van daardie tydperk is
amper dubbel soveel as die geheel (0,13 ± 0,03 °C per dekade teenoor 0,07 ±
0,02 °C per dekade). Die uitwerking van die stedelike hitte-eiland is maar baie
klein; daar word bereken dat dit minder as 0,002 °C van aardverwarming per
dekade sedert 1900 beslaan. Volgens satelliettemperatuurmetings het temperature
in die laer troposfeer sedert 1979 met tussen 0,13 en 0,22 °C per dekade
toegeneem. Klimaatskattings toon dat die wêreldtemperatuur redelik bestendig oor
die een- of tweeduisend jaar voor 1850 gebly het, met
streekstemperatuurskommelings soos in die Middeleeuse Warm Periode en Klein
Ystydperk.

Die verwarming wat blyk uit instrumentele temperatuurrekords strook met die wyer
reeks waarnemings wat deur baie onafhanklike groepe wetenskaplikes gemaak is.
Voorbeelde is seevlakstyging (water sit uit soos dit warmer word), wydverspreide
sneeu- of yssmelting, verhoogde hittekapasiteit van die oseane, verhoogde
vogtigheidsvlakke en die vervroegde lentetyd, byvoorbeeld blomtyd. Die kans dat
hierdie gebeurtenisse spontaan kan gebeur, is feitlik nul.

Onlangse skattings deur NASA se Goddard-instituut vir Ruimtenavorsing en die
Nasionale Klimaatdatasentrum toon dat 2005 en 2010 die planeet se warmste jare
was sedert betroubare, wydverspreide instrumentmetings in die laat-19de eeu
beskikbaar geword het. Dit oortref 1998 met 'n paar honderdstes van 'n graad.

Skattings deur die Klimaatnavorsingseenheid toon egter dat 2005 die tweede
warmste jaar is, met 1998 in die eerste plek en 2003 en 2010 gesamentlik in die
derde plek, hoewel “die skattingsfout vir individuele jare...ten minste tien
maal groter as die verskille tussen hierdie drie jare is.” Die Wêreld
Meteorologiese Organisasie (WMO) se verklaring oor die status van die
wêreldklimaat in 2010 verduidelik dat “die 2010 nominale waarde van +0,53 °C net
bokant dié van 2005 (+0,52 °C) en 1998 (+0,51 °C) is, hoewel die verskille
tussen die drie jare nie statisties beduidend groot is nie”.

In 1998 was temperature buitengewoon warm weens wêreldtemperature wat deur die
El Niño-Suidelike Ossillasie (ENSO) beïnvloed is. Die sterkste El Niño van die
afgelope eeu het daardie jaar plaasgevind.

Die meeste klimatoloë is dit eens dat die aarde besig is om warmer te word. Daar
word voortdurend debatte gevoer aangaande die hoeveelheid verwarming wat aan
verskillende oorsake toeskryfbaar is. Die algemene wetenskaplike konsensus is
dat die toenemende hoeveelheid kweekhuisgasse in die atmosfeer grotendeels die
gevolg van menslike aktiwiteite is. Daar is ook ander moontlike oorsake wat tot
die stygende temperature kan bydra, soos son-aktiwiteit en osoon, maar hierdie
oorsake is nie sterk genoeg om die stygende temperature te verklaar nie.

Daar was 'n drastiese toename in die menslike bevolking sedert 1950.
Terselfdertyd was daar 'n vinnige styging in beide atmosferiese CO2-vlakke en
gemiddelde aardtemperature. Vele navorsers bestudeer die verband tussen
bevolkingsgroei en ekonomiese ontwikkeling teenoor die jaarlikse tempo van
CO2-vrystelling. Die verband aangevoer is dat meer mense meer energie en ander
hulpbronne gebruik. Gedurende die produksieprosesse van hierdie hulpbronne word
CO2 en ander kweekhuisgasse as afval vrygestel. Navorsers raam dat daar 'n
sewevoudige toename in die totale vrystelling van CO2 sal wees vir die
ontwikkelende lande en 'n drievoudige toename vir ontwikkelde lande. Dit sal na
verwagting lei tot 'n meer as viervoudige toename van CO2 gedurende die 21ste
eeu. Die uitwerking van hierdie toename veroorsaak 'n groter styging in
temperature in die wêreld. Die impak van aardverwarming op die mensdom sal weer
die menslike ontwikkeling beïnvloed; laagliggende dele sal onbewoonbaar word,
landbougrond sal onbewerkbaar word as gevolg van onmatige hoeveelhede reënval,
en voedselproduksie sal afneem.

In 1972 het die wetenskaplikes George Kukla en Robert Matthews 'n brief aan die
Amerikaanse president Richard Nixon geskryf oor hulle kommer rakende drastiese
veranderinge in die klimaat en hulle vrees dat oorlog, pes en hongersnood
onderweg was. Die brief het die president egter nie teen aardverwarming
gewaarsku nie, maar teen aardverkoeling.

Die wetenskaplikes was nie die enigste twee doemprofete nie: die begin van die
sewentigerjare het ’n tydperk ingelui waarin die ondergang van die aarde wyd en
syd voorspel is. Suurreën het baie mere en woude aangetas en daar was vrese dat
oorbevolking tot massa-hongersnood kon lei. Tydens 'n opname van die
wetenskaplike BBC-program Horizon in 1971, het dr. Paul Ehrlich gesê die kanse
dat die mensdom die 20ste eeu sal oorleef, is 'n skrale een of twee persent. In
1974 het die Engelse klimatoloog Hubert Lamb ook teen aardverkoeling gewaarsku:
dat "ons onsself moet voorberei vir 'n lang periode van hoofsaaklike kouer
seisoene" en dat "tensy ons anders leer, dit verstandig sou wees om te
veronderstel dat die volgende ystydperk enige oomblik kan intree".

Alhoewel die wetenskaplikes en omgewingsaktiviste van die tyd die bal misgeslaan
het, is die wetenskap van die tydperk vandag steeds van waarde. Destydse
wetenskaplike ondersoek het daarop gedui dat die planeet besig is om af te koel.
In die sestigerjare het weerverslae oor die wêreld heen gewys dat die aarde
besig was om yskoue winters te deurstaan en 'n teorie het ontstaan wat die
waargeneemde aardverkoeling probeer verduidelik het. Die wêreld se ekonomie het
in die vyftig- en sestigerjare 'n bloeityd beleef: steenkool is op 'n ongekende
skaal verbrand in kragstasies en fossielbrandstowwe is vir 'n tyd geblameer vir
die veronderstelde verkoeling. Volgens die aanvaarde destydse teorie sou die
rook van die kragstasies en skoorstene 'n laag van roetpartikels in die
atmosfeer skep, wat sou keer dat die son se strale die aarde bereik; iets wat
tot 'n koeler planeet sou lei. Een van die wetenskaplikes wat ten gunste van
hierdie teorie was, is Stephen Schneider, wat in 1971 'n beroemde verslag
geskryf het waarin hy beweer dat die wêreldwye temperatuur met tot drie grade
kan daal. Hy het beweer dat dit genoeg sou wees om moontlik 'n nuwe glasiale tyd
te veroorsaak.

Die waargeneemde verkoeling van die aarde en die gepaardgaande teorie het vir 'n
wyle sin gemaak, maar die tweede helfte van die 1970's het 'n einde aan byna
dertig jaar van afkoeling gebring. Die warmer weer, en in sommige gevalle
bloedige hitte, het die begin van 'n waarneembare verwarming van die aarde
aangedui en het beteken dat die wetenskap wat die nosie van aardverkoeling
verduidelik het, foutief moet wees. Met die nuwe data moes wetenskaplikes hulle
teorieë aanpas, in die hoop om uit te vind hoekom dit geblyk het dat die aarde
skielik aan’t verwarm was.

'n Aantal wetenskaplikes het tydens die periode van "aardverkoeling" 'n paar
jaar aan 'n alternatiewe teorie gewerk wat probeer verduidelik het wat besig is
om met die klimaat te gebeur. Een van hulle was David Keeling, die eerste
persoon wat gewaarsku het oor die effekte van die kweekhuiseffek en
aardverwarming. In 1956 het Keeling aangesluit by die Scripps Institution of
Oceanography in San Diego en laat 1950's begin het om die koolstofdioksied in
die atmosfeer te meet, hoofsaaklik by die Mauna Loa-observatorium in Hawaii. Dit
was die ideale plek om lugmonsters te neem, aangesien die observatorium in die
middel van die Stille Oseaan geleë is, ver verwyder van industriële,
lugbesoedelende sentrums, op 'n vulkaan waarvan die piek meer as 3 km hoog is:
die lug wat Keeling getoets het, word onder die skoonste in die wêreld gereken.
In dié tyd is Keeling se ondersoek nie belangrik geag nie, maar dit het
mettertyd een van die belangrikste navorsingswerke in die geskiedenis geword.

Die betekenis van Keeling se ontdekking is eenvoudig: CO2 is in staat om hitte
vas te vang, ook in die aarde se atmosfeer. Dit keer dat hitte na die buitenste
ruim ontsnap en verhit die atmosfeer. Hoe meer koolstofdioksied in die lug is,
hoe meer hitte word vasgevang: hierdie verskynsel staan as die kweekhuiseffek
bekend. Keeling se grafiek het die toenemende warm somers van die 1970's
verduidelik, maar nie die koue winters van die vyftiger en sestigerjare nie. Dit
het later geblyk dat die verkoelende effek van roet, afkomstig van rookspuwende
industriële skoorstene, die verwarmende effek van koolstofdioksied in die
atmosfeer uitgekanselleer het. Dit het egter nie lank geduur nie, aangesien die
stygende vlakke koolstofdioksied gou die oorheersende faktor geword het.

Die skielike veranderinge het nie ongesien gebeur nie – in die hoogste vlakke
van die Amerikaanse regering het amptenare gewonder of aardverwarming 'n nuwe
bedreiging is en hulle na JASON gewend . JASON is 'n onafhanklike groep
wetenskaplikes wat die VSA-regering raad gee oor sake rakende wetenskap en
tegnologie; die oorgrote meerderheid van hul werk het met verdediging te maak.
In 1978 het die regering hulle genader om die groeiende bewyse vir
aardverwarming te ondersoek. Die groep het 'n rekenaarmodel van die wêreld se
klimaatstelsel gebou: die JASON-model van die wêreld en hulle verslag, The Long
Term Impact of Atmospheric Carbon Dioxide on Climate ("Die langtermyn-impak van
atmosferiese koolstofdioksied op klimaat") is in April 1979 vrygestel. Die
verslag het 'n aantal voorspellings gemaak wat, van agterna beskou, redelik in
die kol was. Voorbeelde hiervan is:

Enige potensiële pogings om op hierdie verslae te reageer is in die wiele gery
in 1980, na die verkiesing van Ronald Reagan tot president van die Verenigde
State. In dié tyd is Amerika erg gekritiseer oor suurreën en Reagan wou nie dat
die VSA ook nog die skuld vir aardverwarming moes dra nie. (Dié land is steeds
die grootste verspreider van CO2-vrystellings per capita.)

Reagan het die wetenskaplike William Nierenberg opdrag vir 'n derde verslag
gegee: Nierenberg het bekendheid verwerf vir sy werk aan die Manhattan-projek,
waar hy gehelp het om die atoombom te ontwikkel. Later het hy die beroemde
Scripps Institution of Oceanography bestuur, waar hy die afdeling vir
klimaatnavorsing geskep het. Nierenberg was ook 'n lid van JASON. Sy verslag het
in sommige opsigte van die twee voorafgaande verslae verskil. Die verslag gee
toe dat 'n bietjie verwarming waarskynlik is, maar dat enige verwarming
stadigaan sal plaasvind en dat die samelewing meer as genoeg tyd sal hê om
daarby aan te pas. Die verslag het beteken dat daar geen rede tot kommer was nie
en ook geen rede om uitlatings van CO2 te beperk nie. Die kwessie van
aardverwarming is met hierdie verslag uitgestel as 'n toekomstige probleem.

Meer as 80% van Groenland se oppervlak word deur 'n ysplaat bedek – dit is die
tweede-grootste ysliggaam op aarde (Antarktika is die grootste). Die ysplaat is
oor die algemeen meer as 2 km dik (tot 3 km by sy diepste punt). Alhoewel die
eiland uiters afgeleë is, kom wetenskaplikes van oor die wêreld in Groenland
byeen om die uitwerking van klimaatsverandering op die ys te bestudeer. Vyftig
jaar gelede was die Amerikaanse leër egter die enigste groep wat daar
wetenskaplike ondersoek gedoen het. In die laat-vyftigerjare het die Amerikaanse
leër 'n militêre basis binne-in die ysplaat gebou. Die basis, genaamd Camp
Century (dit was 100 myl van die kus geleë), het ook as "die stad onder die ys"
bekend gestaan en meer as 200 mense gehuisves. Die "stad" het ’n biblioteek,
hospitaal, gimnasium en kernkragstasie gehad. Camp Century is oorspronklik gebou
om ondersoek in te stel na die vegtoestande in 'n koue klimaat, maar word vandag
onthou vir die wetenskaplike onthullings wat die idee dat klimaatsverandering
slegs stadig kan plaasvind, in twyfel sou trek.

Wetenskaplikes by Camp Century het antieke ysmonsters gebruik om die klimaat van
die verlede te rekonstrueer. Die Groenlandysplaat is saamgestel uit jaarlikse
sneeuneerslae; vallende sneeu maak 'n rekord van die atmosfeer se toestand, wat
dan in die yslae behoue bly. Voorbeelde hiervan is as wat vrygestel is tydens 'n
uitbarsting van Krakatoa, stof uit Mongolië afkomstig van antieke stofstorms en
selfs titseltjies lood afkomstig van Romeinse smelterye. Dié deeltjies word deur
die wind gewaai, deur sneeu na die aarde gebring en dan in die ys begrawe. Sneeu
kan ook 'n indirekte waarneming aandui van die temperatuur wat geheers het toe
die sneeuvlokke geval het.

Sien figuur 1.1 hiernaas vir 'n deursnit van 'n ongeveer 16 250 jaar oue yskern
wat van Groenland afkomstig is. Die vertikale lyne dui op die seisoenale
wisseling in die sneeuval.

Chloorfluoorkoolstof, of CFK, is 'n gas wat in die 1980's toenemend in
spuitkannetjies (haarsproei, lugverfrissers, spuitverf, ens.) en yskaste gebruik
is. Oorspronklik het die gebruik van CFK sin gemaak: dit was goedkoop en
klaarblyklik veilig. Die CFK wat in die atmosfeer vrygestel is, het egter osoon
vernietig, 'n belangrike gas wat die aarde teen die son se dodelike strale
beskerm. Wetenskaplikes wat in 1984 in Antarktika gewerk het, het ontdek dat
daar 'n groot gat in die aarde se osoonlaag ontstaan het.

Sommige van die gebruike van CFK's is reeds vroeër in sommige verbiede verban,
maar dit is eers ná die ontdekking van die osoongat dat 'n groep wêrelddiplomate
in 1984 in Montreal byeengekom het om die Montreal-protokol te smee, wat die
drastiese afname in die produksie van CFK's vereis.

Danksy Hansen se toespraak het aardverwarming 'n oornagsensasie geword. 'n Paar
maande ná sy aankondiging het die Verenigde Nasies gehelp om 'n internasionale
komitee te stig wat ondersoek na aardverwarming sal doen: die
Interregeringspaneel oor klimaatverandering. Talle wetenskaplikes en ander
politici het ook nou by die stryd teen aardverwarming aangesluit. Een van hulle
was Margaret Thatcher, wat tydens haar toesprake teen die gevare van
aardverwarming gewaarsku het:

In 1992 het 108 staatshoofde in Rio de Janeiro, Brasilië, vergader en onder meer
die Klimaatsverdrag onderteken. Die verdrag word tans deur 192 lande bekragtig.
Sedert 1992 het 'n aantal politici, sakelui en later ook wetenskaplikes begin om
die klimaatskrisis te ontken. Die Internasionale Konferensie oor
Klimaatsverandering 2008 in New York het talle wetenskaplikes, ekonome,
beleidskeppers en besigheidsleiers gelok wat kwessies wou bespreek wat volgens
hulle deur die Verenigde Nasies se Interregeringspaneel oor klimaatverandering
oor die hoof gesien het. Die konferensie is gekritiseer vir die feit dat dit
aangebied is deur die Heartland-instituut, wat beide klimaatsverandering en die
negatiewe effekte van passiewe rook ontken én donasies van die oliekorporasie
ExxonMobil en die internasionale tababmaatskappy Philip Morris ontvang. Die
Competitive Enterprise Institute, wat medeborg van die konferensie was, het
fondse van die oliemaatskappy Texaco ontvang.

Vir aardverwarmingskritici was dit te dik vir 'n daalder. Selfs met data van
duisende weerstasies regoor die wêreld, was daar vir groot dele van die wêreld
geen temperatuurdata beskikbaar is nie, veral in onbewoonde gebiede. Vir sulke
gebiede (en ander) word daar sedert 1979 weersatelliete soos NASA se
TIROS-N-reeks gebruik om die wêreldwye temperatuur te meet. Hulle resultate was
onverwags: in plaas van bewyse dat die aarde besig was om te verwarm, het die
satellietmetings aangedui dat die aarde besig was om ietwat af te koel.

Die skeptici het dus die weerstasies se toenemende hoë metings aan
verstedeliking toegeskryf en volgehou dat die planeet op sigself nie besig is om
warmer te word nie. Ander wetenskaplikes het egter daarop gedui dat nie slegs
weerstasies in of naby stede 'n toename in temperatuur gewys het nie: daar was
ook ander tekens wat op wêreldwye verwarming gedui het, soos vervroegde lentes
op die platteland en gletsers wat verder teruggetrek het as in eeue. Ook die
oseane was besig om te verhit. Hierdie gebeurtenisse het die data van die
weerstasies ondersteun en was teenstrydig met dié van die satelliete afkomstig.
Dit sou ongeveer 10 jaar neem voor een van die twee as foutief bewys kon word en
die satelliete was die verloorder.

In 2001 het Carl A. Mears en Frank J. Wentz, wetenskaplikes by Remote Sensing
Systems, 'n maatskappy wat satellietdata-analise vir NASA doen, begin om Spencer
en Christy se data van nader te bekyk. Sedert hulle oorspronklike ondersoek het
ook ander wetenskaplike spanne begin om die oorspronklike berekenings te
evalueer en daar is 'n aantal foute gevind.

Om hierdie idee te ondersteun word daar na die Middeleeuse Warm Periode (ook
genoem die Middeleeuse Klimaatoptimum) verwys: 'n tydperk tussen ongeveer 800 en
1300 n.C. Daar word verwys na die feit dat die Wikings Groenland in hierdie
periode gekoloniseer het, gewasse aangebou het en vee geteel het. Ook ander
lande blyk in hierdie tyd 'n warm periode te geniet het: geskiedkundige rekords
dui daarop dat die eeue rondom 1000 n.C. in Engeland warm en gunstig was. Oeste
was goed en die bevolking het aansienlike groei beleef. Dit was selfs warm
genoeg om druiwe in Engeland te kweek (soos ook vandag die geval is). Die
Middeleeuse warm periode dui dus daarop dat die aarde in die verlede van nature
klimaatskommelinge deurstaan het.

As die Middeleeuse Warm Periode regtig warmer was as wat dit vandag is, sou dit
die skeptici se idee van aardverwarming as deel van die planeet se natuurlike
siklus ondersteun. Daar is egter geen instrumentele rekords wat uit hierdie
tydperk dateer nie. Wetenskaplikes beskik slegs die laaste eeu oor wêreldwye
instrumentele temperatuurrekords. Vir die voorafgaande jare, ongeveer tot in die
middel van die 1800's, is daar slegs rekords vir die Noordelike Halfrond
beskikbaar en voor dié tyd word die aantekeninge al hoe minder.

Wetenskaplikes, soos Michael Mann van die Penn-staatsuniversiteit in
Pennsilvanië, moes hulle dus tot ander rekords wend om die temperatuur uit
hierdie tyd te meet. Sommige maniere waarop wetenskaplikes indirekte metings kan
neem, is die jaarringe in boomstamme, isotopiese wisselinge in yskerns,
koraalriwwe in die Rooisee en die antieke lae sneeu op die berge in Peru. Om die
temperatuur van honderde of selfs duisende jare terug te kan nagaan, word egter
bome van dieselfde ouderdom benodig. Twee boomsoorte wat duisende jare oud word,
is spardenne in Swede en dennebome in Kalifornië. Mann en sy span het die bome
in Kalifornië ondersoek; die dennebome hier kan tot 5 000 jaar oud word.

Siende dat die Middeleeuse Warm Periode volgens Mann se grafiek nie aansienlike
temperatuurverhogings ervaar het nie, het aardverwarmingskeptici die geldigheid
van die grafiek ontken. Sommige skeptici voel dat Mann gebrekkige data vir sy
berekings gebruik het, terwyl ander meen sy berekenings self is foutief. Joseph
L. Bast, die Heartland-instituut se president, beskryf die grafiek as
"skandalig". Sommige het Mann selfs van bedrog beskuldig.

Geen wetenskaplike twyfel dat die son 'n rol in ons klimaat speel nie: dit is
immers die bron van hitte en die oorsaak van die weer op aarde. Die skeptici het
geredeneer die aarde se weerstelsel is só afhanklik van die son dat die kleinste
wisseling in sonaktiwiteit 'n groot effek op die aarde se klimaat sou hê. In die
meting van sonaktiwiteit word daar veral na sonvlekke gekyk: donker kolle op die
son se oppervlak wat in der waarheid magnetiese storms is. Hierdie storms
verander voortdurend en sommige skeptici glo dat hulle die oorsaak van
klimaatsverandering kan verduidelik. Wanneer die son aktief is, met ander
woorde, wanneer daar 'n groot aantal sonvlekke is, gee die son golwe van
gelaaide deeltjies bekend as ’n sonwind af.

Dit het nie lank geduur voor wetenskaplikes 'n verband tussen die weer en die
aantal sonvlekke gemaak het nie. William Herschel het 'n teorie ontwikkel dat
daar ’n verband is tussen die hoeveelheid sonvlekke en die prys van koring.
Volgens hom was koring duur wanneer daar min sonvlekke was en goedkoop wanneer
sonvlekke meer volop was. Hy het afgelei dat die son minder hitte en lig
uitstraal wanneer daar min sonvlekke is, wat beteken dat minder koring gegroei
het en dus duurder was.



