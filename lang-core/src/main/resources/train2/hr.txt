https://hr.wikipedia.org/wiki/Island

Island (islandski: Ísland) je otočna zemlja u sjevernom Atlantiku između
Grenlanda, Norveške i Britanskih otoka.

Island je bio jedan od najvećih otoka na svijetu koje čovjek nije naselio, dok u
kasnom devetom i desetom stoljeću nisu došli norveški i keltski (škotski i
irski) imigranti. Island ima najstariji parlament na svijetu, Althing, osnovan
930. godine. Neki pisani izvori navode da su irski redovnici živjeli na Islandu
prije dolaska norveških naseljenika, ali nisu nađeni arheološki dokazi koji bi
potkrijepili ovu tvrdnju.

Island je bio neovisan 300 godina, a zatim su njime vladali Norveška i Danska.
Formalno je bio norveška kolonija, do 1814. godine, kada se zajednička država
Norveške i Danske razdvojila sporazumom iz Kiela, a Island je postao ovisan
teritorij Danske. Od danske vlade je dobio ograničenu autonomnu vlast, 1874.
godine, a protektoratsku neovisnost i suverenitet u unutrašnjim pitanjima 1918.
Vanjski odnosi i obrana su ostali pod danskom upravom do Drugog svjetskog rata,
kada je Njemačka vojno okupirala Dansku, 1940. Island su, nakon toga, okupirali
saveznici. Danski kralj je de jure ostao suveren do 1944. godine, kada je
današnja republika osnovana u nedostatku danske vlasti.

Nova republika je 1950. potpisala sporazum sa SAD, kojim je Americi predana
nadležnost nad obranom Islanda. I danas SAD po ovom sporazumu imaju vojnu bazu u
Keflavíku, a Island nema svoje oružane snage. Gospodarstvo Islanda je u
poslijeratnim desetljećima ostalo ovisno o ribolovu, i ova zemlja je imala više
sukoba sa svojim susjedima oko ovog resursa. Od ovih sukoba su najpoznatiji
Bakalarski ratovi s Britanijom. U zadnje vrijeme je došlo do diverzifikacije
ekonomije, uslijed velikih investicija u tešku industriju (kao što su topionice
aluminija) i privatizacije u financijskom sektoru.

Parlament, Althing, je osnovan 1845. godine, kao savjetodavno tijelo danskom
kralju. Ovo se smatra ponovnim uspostavljanjem skupštine osnovane 930. godine, a
suspendirane 1799. Trenutačno ima 63 člana, koje stanovništvo bira svake četiri
godine. Predsjednik Islanda je uglavnom ceremonijalno zvanje, a on služi kao
diplomat, figura i šef države. Predsjednik vlade (premijer) se, zajedno sa
svojim kabinetom, brine za izvršni dio vlasti. Kabinet postavlja predsjednik
poslije općih izbora, ali ovaj proces se obično vodi između vođa političkih
stranaka, koji odlučuju međusobno kroz razgovore o sastavu kabineta. Samo kada
čelnici stranaka nisu u stanju u razumnom roku dogovoriti se o sastavu kabineta,
predsjednik koristi ovo ovlaštenje i sam postavlja kabinet. Ovo se nije dogodilo
od kad je osnovana republika (1944.), ali 1942. je regent države (Sveinn
Björnsson, koji je tu poziciju dobio u Althingu 1941.) uspostavio
neparlamentarnu vladu. Regent je u praksi imao poziciju predsjednika, i Sveinn
Björnsson je postao prvi predsjednik 1944. Islandske vlade su skoro uvijek bile
koalicije dviju ili više stranaka, jer jedna stranka obično ne osvoji većinu
mjesta u parlamentu. Domet političke moći predsjednikovog kabineta je predmet
rasprave među islandskim pravnicima; nekoliko odredbi ustava izgledaju da
predsjedniku daju određena važna ovlaštenja, ali druge odredbe i tradicije
govore suprotno.

Predsjednik se bira svake četiri godine (2012.), kabinet se bira svake četiri
godine (2013.), a i izbori za gradska vijeća se održavaju svake četiri godine.

Do 2003. godine, birački okruzi za parlamentarne izbore su bili isti kao i
regije, ali su amandmani ustavu to promijenili u trenutačnih 6 biračkih okruga.
Ova izmjena je načinjena kako bi se izbalansirala "težina" različitih oblasti
zemlje, jer su glasovi u manje naseljenim zonama vrijedili više nego glasovi u
Rejkjaviku, na primjer. Debalans između oblasti je smanjena novim sustavom, ali
i dalje postoji.

Island se nalazi u sjevernom Atlantskom oceanu, malo južnije od arktičkog kruga,
koji prolazi kroz mali otok Grímsey uz sjevernu obalu Islanda, ali ne kroz sam
Island.

Otok je geološki vrlo aktivan. Ima više aktivnih vulkana, od kojih je
najznačajniji Hekla. 2010. dogodila se značajna Erupcija vulkana
Eyjafjallajökull koja je privremeno prekinula zračni promet diljem Europe zbog
vulkanske prašine. Oko 10% otoka je pod ledom. Island je bogat gejzirima (gejzir
je islandska riječ) i rasprostranjena pristupačnost geotermalne energije znači
da stanovnici većine gradova imaju toplu vodu, i grijanje po vrlo niskim
cijenama. Električna energija je načelno veoma jeftina, uslijed mnoštva rijeka i
vodopada, koji se koriste za proizvodnju struje.

Sam otok ima mnogo fjordova duž obale, gdje se nalazi i većina gradova, jer je
unutrašnjost Islanda, hladna i negostoljubiva pustinja. Najznačajniji gradovi su
Reykjavík, Keflavík gdje se nalazi nacionalna zračna luka, i Akureyri. Na otoku
Grímsey, unutar Arktičkog kruga se nalazi najsjevernije naseljeno mjesto
Islanda.

Za razliku od susjednog Grenlanda, Island se smatra dijelom Europe, a ne
Amerike. Island je 18. otok po veličini na svijetu.

Republika Island nema regularne oružane snage. Funkcije obrane vrši NATO baza u
Keflavíku, koju uglavnom popunjavaju pripadnici američke vojske. Island ima
Obalnu stražu (Landhelgisgæslan) i specijalnu jedinicu (Sérsveitin), koja je
poznata pod imenom Víkingasveitin (Vikinški odred). Specijalni odred je bio pod
zapovjednikom šefa rejkjaviške policije, ali je 2004. donesen novi zakon po kome
se ovaj odred stavlja direktno pod zapovjedništvo ministra pravosuđa i crkve. Po
ovom novom zakonu, ministar pravosuđa i crkve mora postaviti nacionalnog šefa
policije, koji kontrolira i upravlja islandskom policijom, uključujući i
Vikinški odred.

Izolirani položaj Islanda je rezultirao ograničenom imigracijom i ograničenim
genetskim uplivom u ljudsku populaciju tokom stoljeća. Genetska sličnost koja je
time prouzrokovana se danas koristi za genetska ispitivanja.

Kao religija prevladava kršćanstvo, točnije protestantizam (91,8%). Od svih
protestantskih usmjerenja najzastupljeniji su Luterani (85,6%).

Islandski [isl], 230.000 (1980 WA). Drugi jezik sporazumijevanja je islandski
znakovni jezik [icl] za gluhi dio populacija.

Islanđani uživaju vjerske slobode koje su ugrađene u ustav; ipak, crkva i država
nisu odvojeni. Tako je ustavom propisano kako na Islandu postoji državna crkva
koja se zove Crkva Islanda, dok je ona luteransko tijelo.

Statistički podaci govore o religioznoj pripadnosti građana Islanda 2004.
godine:

Preostalih 2,9% su uglavnom podjeljeni između većeg broja kršćanskih
denominacija i sekti, uz manje od 1% stanovništva u nekršćanskim vjerskim
organizacijama, uključujući i vrlo malu grupu Ásatrú sljedbenika (skupina
posvećena restoraciji staroskandinavskih paganskih religija, prisutnih prije
pokrštavanja Skandinavije).



https://hr.wikipedia.org/wiki/Europsko_prvenstvo_u_nogometu_-_Francuska_2016.

Europsko prvenstvo u nogometu 2016., popularnije pod nazivom UEFA Euro 2016,
bilo je 15. izdanje UEFA Europskog nogometnog prvenstva, najprestižnijeg
međunarodnog nogometnog natjecanja u Europi. Održano je u Francuskoj od 10.
lipnja do 10. srpnja 2016. godine. Francuska je 28. svibnja 2010. proglašena
domaćinom, pobijedivši tako Tursku i Italiju. Francuska je po treći put domaćin
ovog natjecanja, nakon prvog izdanja ovog natjecanja 1960. godine, te prvenstva
1984.

Po prvi put, završnicu Europskog prvenstva igrale su 24 reprezentacije, nakon
proširenja s formata od 16 momčadi korištenog od prvenstva 1996. Pod novim
formatom, momčadi se natječu u šest skupina po četiri reprezentacije, nakon čega
slijede tri runde na ispadanje te finale na Stade de France. 19 ekipa iz
kvalifikacijskih skupina pridružilo se Francuskoj koja se automatski
kvalificirala; nakon čega im se pridružilo i dodatnih četiri momčadi iz dodatnih
kvalifikacija u studenom 2015.

Dvostruki branitelj naslova Španjolska ispala je u osmini finala porazom od
Italije. Pobjednik prvenstva plasirat će se na FIFA Konfederacijski kup 2017. u
Rusiji.

Četiri su ponude primljene prije roka 9. ožujka 2009., sa kandidatima
Francuskom, Italijom, Turskom, te zajedničkom kandidaturom Norveške i Švedske.
Norvežani i Šveđani su odustali od kandidature u prosincu iste godine. Domaćin
Europskog prvenstva 2016. određen je 28. svibnja 2010., gdje je Francuska dobila
domaćinstvo.

Odabir Francuske kao domaćina umjesto Turske povukao je mnogo kontroverzi,
najviše zbog činjenice da je predsjednik UEFA-e, Michel Platini, Francuz. Na
pitanje "Tijekom mandata Seppa Blattera, Euro 2008 je dodjeljeno Švicarskoj,
tijekom vašeg Euro 2016 je dodjeljeno Francuskoj, je li ovo novi trend?" Platini
je odgovorio: "Kad predsjednik bude Turčin, onda možete biti domaćini velikog
natjecanja". To je dovelo do oštrih reakcija medija i nekolicine nogometnih
ličnosti, između ostalih tadašnjeg trenera turske reprezentacije Guusa Hiddinka.

Sa proširenjem na 24 momčadi, srednje rangirane reprezentacije imale su veću
priliku za kvalificiranje na završnicu Europskog prvenstva. Dotadašnji
kvalifikacijski format od 9 skupina sa po šest i pet momčadi je ostao, momčadi u
skupinama određene su prema UEFA-inim koefcijentom. Ukupno su 53 reprezentacije
lovile 23 mjesta u završnici uz domaćina Francusku. Gibraltar je po prvi put
nastupio u kvalifikacijama za Europsko prvenstvo, nakon što ih je UEFA 2013.
priznala kao članicu.

Kvalifikacijske skupine izvučene su 23. veljače 2014. na ždrijebu u Nici. Po
završetku natjecanja po skupinama, prvoplasirane i drugoplasirane momčadi iz
svake skupine plasirale su se izravno na završnicu prvenstva, uz najbolju
trećeplasiranu ekipu (ne uzimajući u obzir susrete sa momčadima na 6. mjestu u
skupini), koja je naposljetku bila Turska. Ostale momčadi koje su završile na
trećem mjestu u skupinama razigravale su za završnicu, gdje su se četiri
pobjednika također kvalificirala za prvenstvo.

Ukupno se 13 od 16 reprezentacija (uključujući domaćina Francusku) koje su
nastupile na prvenstvu 2012. uspjelo kvalificirati i za ovaj turnir. Među njima
je i Engleska, koja je postala tek šesta momčad sa maksimalnim učinkom u
kvalifikacijama (10 pobjeda u 10 susreta); branitelj naslova Španjolska; te
svjetski prvak Njemačka, koja se kvalificirala za svoje 12. uzastopno Europsko
prvenstvo. Rumunjska, Turska, Austrija i Švicarska su se vratile u završnicu
nakon što su propustili prvenstvo 2012., s tim da su se Austrijanci
kvalificirali tek na svoje drugo Europsko prvenstvo, nakon što su sudjelovali na
prvenstvu 2008. kao domaćini. Reprezentacije koje su se vratile na prvenbstvo
nakon dugo vremena uključuju Belgiju, koja se plasirala po prvi put nakon
njihova domaćinstva prvenstva 2000. i Mađarsku koja je nastupila po prvi put
nakon 44 godine i prvenstva 1972. te 30 godina nakon nastupa u nekom velikom
natjecanju (zadnji veliki nastup bilo im je Svjetsko prvenstvo 1986.).

Pet se reprezentacija kvalificiralo na svoje prvo Europsko prvenstvo u nogometu:
Albanija, Island, Sjeverna Irska, Slovačka i Wales. Osim toga, reprezentacije
Albanije i Islanda nisu prije nastupale ni na jednom velikom natjecanju.
Također, Austrija i Ukrajina su se po prvi put uspješno kvalificirale za EP, s
obzirom da su prije toga u završnici nastupili jedino kao domaćini (2008. i
2012.). Škotska je bila jedina britanska nacija koja se nije kvalificirala za
završnicu, a vrijedno spomena je i posljednje mjesto prvaka iz 2004. Grčke u
njenoj kvalifikacijskoj skupini. Također, dva se prijašnja europska prvaka nisu
plasirala: pobjednci iz 1988., Nizozemska i prvaci 1992., Danska; Nizozemci po
prvi put nakon prvenstva 1984. (također održanog u Francuskoj) i samo 16 mjeseci
nakon osvajanja trećeg mjesta na Svjetskom prvenstvu 2014. a Danci nakon poraza
u dodatnim kvalifikacijama od susjeda Švedske.

Prošireni format završnice prvenstva sastojat će se od šest skupina sa po četiri
momčadi u svakoj. Nakon natjecanja po skupinama slijedi osmina finala,
četvrtfinale, polufinale i finale. Prve dvije momčadi iz svake skupine izravno
će prolaziti u drugi dio natjecanja, a pridružile im bi se četiri najbolje
trećeplasirane momčadi. Isti se sustav natjecanja koristio na Svjetskim
nogometnim prvenstvima od 1986. do 1994. godine. Ovaj format donosi 51 utakmicu
prvenstva, što je dvadeset više od prijašnje 31 utakmice. Europsko bi se
prvenstvo trebalo igrati u razdoblju od 29 do 31 dan.

Originalno je predstavljeno 12 stadiona za francusku kandidaturu, odabranih 28.
svibnja 2010. Broj stadiona se do svibnja 2011. smanjio na devet, iako je u
lipnju iste godine predloženo da se broj popne na jedanaest. Francuski nogometni
savez trebao je odabrati devet stadiona koji će se koristiti za prvenstvo.

Odabir prvih sedam igrališta bio je nesporan – francuski nacionalni stadion
Stade de France, četiri novoizgrađena stadiona u Lilleu, Lyonu, Nici i
Bordeauxu, kao i stadion u dva najveća grada, Parizu i Marseilleu. Za preostala
dva mjesta, nakon što je Strasbourg odustao zbog financijskih razloga, izabrani
su Lens i Nancy u prvom krugu glasovanja, umjesto Saint-Étienna i Toulousea,
koji su ostavljeni kao alternativa.

U lipnju 2011., broj stadiona povećan je na 11 zbog novog formata prvenstva sa
24 ekipe, umjesto dotadašnjeg sa 16. To je značilo da su se rezervni gradovi
Toulouse i St-Étienne pridružili popisu gradova domaćina. Međutim, u prosincu
2011., Nancy je odustao od domaćinstva, nakon neuspješnog pokušaja renovacije
stadiona, što je naposlijetku značilo da će se prvenstvo održavati u deset
gradova.

Stade de la Beaujoire u Nantesu i Stade de la Mosson u Montpellieru, inače
stadioni korišteni za potrebe Svjetskog prvenstva 1998., nisu odabrani ovaj put.
Konačan popis stadiona obajvila je UEFA-ina Izvršna komisija 25. siječnja 2013.

UEFA je 15. prosinca 2015. imenovala osamnaest sudaca za Europsko prvenstvo
2016. Cjelokupne sudačke ekipe objavljene su 1. ožujka 2016.

Uz to, navedena su dva dodatna suca koji će služiti kao četvrti suci, te dva
rezervna pomoćna sudca:

Ždrijeb završnice održan je 12. prosinca 2015. u 18:00, u Palais des Congrès de
la Porte Maillot u Parizu. 24 kvalificirane reprezentacije ždrijebane su u 6
skupina po četiri ekipe, s tim da je domaćin Francuska automatski plasirana na
poziciju A1. Ostale su momčadi raspodijeljene u neku od četiri jakosne skupine,
ovisno o njihovom nacionalnom koefcijentu kojeg je UEFA objavila nakon završetka
kvalifikacijskih skupina, 14. listopada 2015. Španjolska je kao branitelj
naslova automatski postavljena u 1. jakosnu skupinu.

UEFA je 25. travnja 2014. najavila raspored natjecanja. Sva vremena su u
srednjoeuropskom ljetnom vremenu (UTC+2).

Pobjednici skupina, drugoplasirane i najbolje 4 trećeplasirane momčadi prolaze u
osminu finala.

U drugom dijelu prvenstva, takozvanoj nokaut fazi, u slučaju izjednačenog
rezultata igraju se produžetci te nakon njih izvode se jedanaesterci ako je
rezultat i dalje nepromijenjen. Svi termini su u lokalnom, srednjoeuropskom
ljetnom vremenu (UTC+2).

Službena maskota prvenstva je "Super Victor", dječak-superjunak, objavljen 18.
studenog 2014. Radi se o djetetu u nacionalnom dresu Francuske nogometne
reprezentacije sa crvenim plaštom, tako da su sve tri boje francuske zastave
prisutne. Obznanjeno je da su plašt, kopačke i lopta njegove supermoći. Maskota
se po prvi put pojavila 18. studenog 2014. na susretu Francuske protiv Švedske
na Stade Vélodrome u Marseilleu. Njeno ime otkriveno je 30. studenog 2014. nakon
oko 50 000 dobivenih glasova na službenoj stranici UEFA-e, više od druga dva
kandidatska imena "Driblou" i "Goalix". Ime se temelji na ideji pobjede i
upućuje na dječakove supermoći kad je pronašao čarobni plašt, kopačke i loptu.

Službeni logotip prvenstva objavljen je 26. lipnja 2013., tijekom ceremonije u
Pavillon Cambon Capucines u Parizu. Osmislila ga je portugalska agencija Brandia
Central, koja je također kreirala vizualni identitet za prijašnja Europska
nogometna prvenstva. Dizajn se temelji na tematici "poslave umjetnosti
nogometa". Logo prikazuje trofej Europskog prvenstva sa plavom, bijelom i
crvenom bojom francuske zastave, okružen sa mješavinom oblika i linija koje
predstavljaju različite umjetničke pokrete i nogometne elemente.

UEFA je 17. listopada 2013. objavila da je službeni slogan prvenstva: "Le
Rendez-Vous". Kada je upitan za njegovo značenje, predsjednik Organizacijskog
odbora EP-a 2016 Jacques Lambert rekao je da je slogan "mnogo više od
podsjetnika na datume (...) i igrališta". Nadalje, objasnio je da "UEFA šalje
pozivnicu nogometnim navijačima širom svijeta i ljubiteljima velikih događaja,
pozivnicu na susret i dijeljenje emocija jednog elitnog turnira."

Službenu loptu prvenstva, Adidasovu Beau Jeu, otkrio je 12. studenog 2015. bivši
francuski reprezentativac Zinédine Zidane.



https://hr.wikipedia.org/wiki/Hrvatska

Hrvatska (službeni naziv: Republika Hrvatska) je europska država, u
geopolitičkom smislu srednjoeuropska i sredozemna država, a zemljopisno
smještena u južnom dijelu Srednje Europe te u sjevernom dijelu Sredozemlja. Na
sjeveru graniči sa Slovenijom i Mađarskom, na istoku sa Srbijom i Bosnom i
Hercegovinom, na jugu s Crnom Gorom, dok na zapadu s Italijom ima morsku
granicu. Kopnena površina iznosi 56.542 km², a površina obalnog mora 31.067 km²
što Hrvatsku svrstava među srednje velike europske zemlje. Glavni grad je
Zagreb, koji je političko, kulturno, znanstveno i gospodarsko središte Republike
Hrvatske. Tijekom hrvatske povijesti najznačajniji kulturološki utjecaji
dolazili su iz srednjoeuropskog i sredozemnog kulturnog kruga.

Temelji hrvatske države nalaze se u razdoblju ranog srednjeg vijeka kada su
Hrvati osnovali svoje dvije kneževine, Panonsku i Primorsku Hrvatsku. Potom, pod
vladarskom dinastijom Trpimirović Hrvatska postaje jedinstvena kneževina, a 7.
lipnja 876. godine za vrijeme vladavine kneza Branimira po prvi puta i nezavisna
država. Godine 925. pod vodstvom kralja Tomislava Hrvatska postaje kraljevina.
Posljednji hrvatski kralj bio je Petar Snačić, a nakon njega Hrvatska stupa u
personalnu uniju s Ugarskom na temelju ugovora poznatog kao Pacta conventa
sklopljenog 1102. godine. Tim je ugovorom Hrvatska zadržala sve značajke države,
jedino je kralj bio zajednički. Godine 1527., uslijed Osmanlijskog napada na
Hrvatsku, na hrvatsko prijestolje dolazi dinastija Habsburg. Kroz cijelo vrijeme
Habsburške vladavine, Hrvatska je također zadržala sve državnopravne značajke
što se najviše ogleda kroz Pragmatičku sankciju iz 1712. godine te
Hrvatsko-ugarsku nagodbu iz 1868. godine. Pri kraju Prvoga svjetskog rata,
godine 1918. Hrvatska raskida veze s Austro-Ugarskom te sudjeluje u osnivanju
Države SHS. Nedugo zatim, Hrvatska je (u sklopu Države SHS) uključena u
Kraljevstvo SHS (kasnije Kraljevina Jugoslavija), iako Hrvatski sabor tu odluku
nije nikada ratificirao. Nakon Drugoga svjetskog rata, godine 1945. režim
srpskog kralja zamijenio je komunistički režim. U tom vremenu, Hrvatska je bila
socijalistička republika i kao federalna jedinica tvorila SFR Jugoslaviju.
Godine 1990. provedeni su prvi demokratski višestranački izbori nakon 45 godina
jednostranačkog sustava, a 30. svibnja iste godine konstituiran je demokratski
izabrani višestranački državni sabor u Hrvatskoj. Dana 25. lipnja 1991. godine,
Republika Hrvatska je ustavnom odlukom državnog sabora postala samostalna i
nezavisna država.

Prema popisu stanovništva iz 2011. godine, Hrvatska ima 4.284.889 stanovnika.
Hrvati čine 90,42% stanovništva, a najbrojnija nacionalna manjina su Srbi koji
čine 4,36% stanovništva, dok svaka od ostalih nacionalnih manjina čini manje od
1% stanovništva. Najveći dio stanovništva (91,36%) je kršćanske vjere, dok je
među kršćanima najviše vjernika katoličke vjeroispovijesti (86,28%).

Prema političkom ustroju Hrvatska je parlamentarna demokracija, a u ekonomskom
smislu okrenuta je tržišnom gospodarstvom. Članica je Ujedinjenih naroda od 22.
svibnja 1992. Hrvatska je članica Vijeća Europe, Svjetske trgovinske
organizacije, Organizacije za europsku sigurnost i suradnju, Organizacije
Sjevernoatlanskog ugovora i Europske unije.

Na prostoru Hrvatske je otkriveno pedesetak nalazišta čovjeka kamenog doba. U
pećini Šandalja I u blizini Pule pronađeni su najstariji predmeti oblikovani
rukom na tlu Hrvatske. Izrađeni su od kamena, a obrađeni okresivanjem.
Najvažnije nalazište otkrio je Dragutin Gorjanović Kramberger 1899. godine u
spilji na Hušnjakovom brdu kraj Krapine gdje je našao ostatke neandertalskog
čovjeka i njegovog oruđa. Nalazišta krapinskog pračovjeka jedno je od
najvažnijih u Europi. Živio je oko 130 tisuća godina prije Krista.

Ljudi mlađeg kamenog doba na prostoru Hrvatske su živjeli u plodnim nizinama
rijeka i uz Jadransko more. Prema prostoru najvažnijih nalazišta razlikujemo
četiri kulture. Starčevačka kultura se prostirala dijelom sjeverne Hrvatske, a
nositelji su ratari i stočari koji su živjeli u sojenicama i proizvodili
keramiku koju su bojali crvenom bojom. Sopotska kultura prostirala se na
prostoru Slavonije. Danilska kultura se prostirala uz obale Jadrana. Hvarska
kultura se prostirala južnim dalmatinskim otocima. Danilska i Hvarska kultura
pripadaju krugu impresso keramike koja se odlikuje posudama crveno smeđe boje
ukrašenima otiscima školjaka, morskim puževa i zarezima učinjenim oštrim
predmetima.

Na prijelazu iz mlađeg kamenog u metalno doba na prostoru Srijema i Slavonije
prostirala se Vučedolska kultura. Na prostoru kraj Dunava pronađena su kuće
pravokutnog oblika, oružje od glačanog kamena te kalupi za lijevanje bakrenih
sjekira. Glasovit je nalaz posude u obliku ptice poznat pod nazivom Vučedolska
golubica. Najvažnija kultura ranog brončanog doba na tlu kontinentalne Hrvatske
je vinkovačka kultura, a na tlu južne Hrvatske cetinska kultura. Obje od njih,
na različit način i u različitom obimu nastavljaju tradiciju vučedolske kulture.
Ostala važnija nalazišta su Nezakcij u Istri, Donja Dolina na Savi i Ripač na
Uni. U kasnom brončanom dobu proširila se sjevernom Hrvatskom kultura polja sa
žarama, nazvana prema glinenim posudama u koje se polagao pepeo pokojnika, s
nalazištima kraj Virovitice, Zagreba i Velike Gorice.

U željeznom dobu pojavili su se prvi poznati narodi na hrvatskom tlu. Keltski
narodi pojavili su se u IV. stoljeću prije Krista, a živjeli su na području
sjeverno od Save i Kupe. Sa sobom su donijeli lončarsko kolo i umijeće kovanja
novca. Od keltskih plemena na panonskom tlu treba spomenuti Skordiske i
Tauriske. Iliri su živjeli na prostoru južno od Save, a najvažniji narodi su
Histri, Liburni, Japodi, Delmati i Ardijejci. Oni su gradili kamene utvrde koje
se nazivaju gradine. Stanovnici priobalja su bili poznati po brodograditeljskom
i pomorskom umijeću. Poznati po gradnji brodova i gusarenju bili su Liburni.
Male i brze lađe kojima su plovili zvale su se lembi. Rimljani su po liburnskome
uzoru izgrađivali vlastite ratne brodove koje su prozvali liburne.

Grci svoje kolonije na istočnim jadranskim obalama osnivaju krajem VI. stoljeća
prije Krista. Prva naseobina je bila Korkira Melajna na Korčuli koji su osnovali
stanovnici otoka Krfa. Sirakuški tiranin Dionizije Stariji osnovao je koloniju
Issu na otoku Visu. U blizini Lumbarde na Korčuli je osnovana kolonija o čijem
osnivanju svjedoči zapis Lumbardska psefizma. Stanovnici otoka Para osnovali su
Far u Starom Gradu na Hvaru, a važne kolonije su i Tragurij u Trogiru i Epetij u
Stobreču. Između kolonija i matičnog polisa razvijale su se snažne kulturne i
trgovačke veze.

Gusarenje ilirskih naroda dovelo ih je u sukob s Rimljanima koji su od kraljice
Teute tražili da svojim podanicima zabrani gusarenje, no ona je to odbila.
Rimljani pokreću tri ilirska rata kojima uništavaju Ilirsko kraljevstvo koje je
167. godine prije Krista podijeljeno na tri oblasti pod vrhovnom rimskom vlašću.
Konačno osvajanje završeno tek početkom prvog stoljeća.

Tada je uspostavljena granica na Dunavu, a jedinstveni Ilirik je podijeljen na
dvije rimske provincije Panoniju i Dalmaciju. Ilirske provincije zbog
zemljopisnog položaja i prirodnih bogatstava ubrajale su se u važnije pokrajine
Carstva. Najstarije kolonije u Dalmaciji bile su Salona, sjedište rimskog
namjesnika i gospodarsko središte, Narona kao trgovačko i lučko središte te
Jadera i Pola. U Panonija najvažnije su bile Siscija i Sirmij. Jedan od
najvažnijih rimskih spomenika uopće je palača cara Dioklecijana podignuta
nedaleko Salone. Pulski amfiteatar bio je jedan od najvećih u Carstvu.

Hrvati su narod koji je doselio u područje današnje Hrvatske tijekom sedmog
stoljeća. Pitanje etnogeneze Hrvata je još otvoreno,a najpopularnije teorije o
podrijetlu Hrvata su slavenska, iranska i gotska teorija. Tijekom seobe Hrvati
su se dijelili na nekoliko plemena. Nakon dolaska i dugotrajnih borbi Hrvati su
pobijedili Avare i zavladali njihovom zemljom. Prostor koji su naselili nalazio
se između rijeke Drave i obala Jadranskog mora. Starosjedilačko romansko
stanovništvo preseljava u priobalne utvrđene gradove pod bizantskom vlašću i u
nepristupačne planinke krajeve Dinarida. To stanovništvo će se tijekom stoljeća
pojaviti u nizinama pod imenom Vlasi. Kad su došli u novu domovinu Hrvati su
bili mnogobošci. U dodiru s kršćanskim starosjediocima polako prihvaćaju
kršćanstvo. Ulogu u pokrštavanju imali su Bizantski i franački misionari te
benediktinci koji donose zapadne kulturne utjecaje.

Na području Hrvatske Slaveni organiziraju nekoliko malih državnih zajednica -
sklavinija, od kojih su najvažnije kneževina Hrvatska u priobalju i Donja
Panonija. Prvi vladar koji je u svoj vladarski naslov stavio hrvatsko ime i koji
sebe u darovnici iz 852. sebe naziva milošću Božjom knez Hrvata je Trpimir
osnivač narodne dinastije Trpimirovića. Knez Branimir o svom dolasku na vlast u
pismu obavještava papu Ivana VIII. U uzvratnom pismu od 21. svibnja 879. papa
obavještava Branimira da je blagoslovio njega, njegov narod i državu, što je
ustvari prvo međunarodno priznanje neovisnosti Hrvatske. Kameni ulomak iz šopota
kraj Benkovca spominje Branimira kao kneza Hrvata, i to je najstariji kameni
zapis hrvatskog imena.

Nakon razdoblja vladanja hrvatskih knezova prvi kralj Hrvatske postaje Tomislav
iz loze Trpimirovića oko 925. godine. Tomislav, koji je vojno porazio Mađare i
kao bizantski saveznik potukao bugarsku vojsku, ujedinio je Posavsku i Primorsku
Hrvatsku i stvorio državu znatne veličine. Na upravu je dobio i bizantsku
Dalmaciju. Po podacima iz zapisa bizantskog cara Konstantina Porfirogeneta koji
su očito pretjerani saznajemo da je hrvatska vojna moć u X. stoljeću zasigurno
bila velika. Stjepan Držislav postaje prvi hrvatski okrunjeni kralj s titulom
kralj Hrvatske i Dalmacije.

Srednjovjekovno hrvatsko kraljevstvo doseglo je vrhunac pod kraljevima Petrom
Krešimirom IV. (1058. - 1074.) i Dmitrom Zvonimirom (1075. - 1089.). Petar
Krešimir pod svoju je upravu stavio dalmatinske gradove, Slavoniju te pripojio
Neretvansku kneževinu i dijelove Bosne. Zvonimir je od legata tadašnjeg pape
Grgura VII. Gebizona 1075. u crkvi u Solinu okrunjen za kralja Hrvatske i
Dalmacije. Iz tog vremena potječe Bašćanska ploča prvi dokument zapisan na
hrvatskom jeziku na glagoljici.

Hrvati su 1102. godine Pactom Conventom izabrali ugarskoga kralja Kolomana
Arpadovića za kralja Hrvatske. Otada su Hrvatska i Ugarska bile povezane osobom
vladara sve do 1918. godine. Takvu vrstu državne zajednice nazivamo personalna
unija. Kralj Ladislav je 1094. godine osnovao biskupiju u Zagrebu, a prvi biskup
je bio češki redovnik Duh. Tijekom stoljeća vode se obrambeni ratovi s Venecijom
koja pokušava zavladati hrvatskom obalom Jadrana. Uz pomoć križarske vojske
1202. osvojen je Zadar. Slabljenjem središnje kraljeve vlasti, kralj Andrija II.
prisiljen je 1222. sazvati državni sabor i donijeti Zlatnu bulu, dokument kojim
ograničava svoju vlast u korist plemstva. Započinje uspon velikaških obitelji od
kojih su najvažniji Frankapani i Šubići. Vrhunac moći Šubići doživljvaju oko
1300. kada Pavao I. nosi naslov ban Hrvata i gospodar Bosne.

Vinodolski zakonik iz 1288. je najstariji sačuvani zakonik napisan na hrvatskom
jeziku. Osnivaju se brojni slobodni kraljevski gradovi koji od kralja dobivaju
samoupravu, najrazvijeniji je Gradec kraj biskupskog Zagreba. Krunidbom Karla
Roberta na prijestolje stupa nova dinastija Anžuvinaca. Ludovik I. uspostavlja
jaku kraljevsku vlast slamanjem moći velikaša i provođenjem brojnih
gospodarskih, poreznih i vojnih reformi. U savezništvu s Genovom poražena je
Mletačka Republika te se mirom u Zadru 1358. mletački dužd odriče svakog prava
na Dalmaciju. Dubrovnik priznaje vlast hrvatsko - ugrarskog kralja te se ubrzo
počinje nazivati Republikom. U dinastičkim borbama na prijestolje dolazi Žigmund
Luksemburški. Godine 1409. drugi pretendent na prijestolje Ladislav Napuljski
prodaje mletačkom duždu svoja kraljevska prava na Dalmaciju za 100.000 dukata.

Podrobniji članci o temama: Stogodišnji hrvatsko-turski rat i Hrvatske zemlje
pod osmanskom vlašću

Tijekom Žigmundove vladavine po prvi puta Hrvatskoj prijeti osmanska opasnost.
Organizira se obrambeni sustav osnivanjem hrvatskog, slavonskog i usorskog
tabora koji se nakon Žigmundove smrti pokazuje neuspješnim. Padom Bosne 1463.
pod Osmansku vlast Matija Korvin osniva Srebreničku i Jajačku banovinu.
Osmanlije su 1493. teško porazile hrvatsku plemićku vojsku na Krbavskom polju.
Hrvatski ban i biskup Petar Berislavić uspješno brani Hrvatsku. Knez Bernardin
Frankapan na njemačkom državnom saboru u Nürnbergu poziva na pomoć Hrvatskoj
nazivajući je štitom kršćanstva. Bernardinov sin Krsto spada među najznačajnije
hrvatske srednjovjekovne vojskovođe. Porazom na Mohačkom polju 1526. od
osmanskog sultana Sulejmana ugasila se srednjovjekovna hrvatsko - ugarska
država.

Na saboru u Cetingradu 1527. hrvatsko je plemstvo izabralo Ferdinanda
Habsburškog za hrvatskog kralja. Time je Hrvatska ušla u personalnu uniju sa
zemljama gdje su vladali Habsburgovci. Time je čuvana svijest o zasebnosti
Hrvatskog kraljevstva. Junaštvom se proslavio Nikola Jurišić koji je obranio
Kiseg od premoćne osmanske vojske i tako obranio Beč od osvajanja. Osmanlije su
krenule u novi pohod na Beč 1566. godine predvođeni Sulejmanom Veličanstvenim i
velikim vezirom Mehmed-pašom Sokolovićem. U bitci kod Sigeta nakon junačkog
otpora, braneći grad od 100.000 osmanskih vojnika, pogiba Nikola Šubić Zrinski
jedan od najvećih velikana u hrvatskoj povijesti. Kardinal Richelieu bitku kod
Sigeta je nazvao bitkom koja je spasila civilizaciju. Godine 1592. pada važna
utvrda Bihać, a nekada slavno Hrvatsko Kraljevstvo je svedeno na ostatke
ostataka, a hrvatske zemlje su pogođene snažnim iseljavanjem stanovništva.
Godine 1558. Hrvatski i Slavonski sabor spojili su se u jedinstveni Hrvatski
sabor.

Osmanlije 1593. doživljavaju poraz u bitci kod Siska. Osniva se Vojna Krajina,
sustav obrambenih utvrda pod zapovjedništvom Dvorskog ratnog vijeća. Najvažnija
utvrda je Karlovac. Na opustošenu zemlju naseljava se vlaško stanovništvo. Zbog
zasluga u obrani Hrvatske pripadnici starih hrvatskih obitelji Zrinski i
Frankopani nazivaju se skrbnicima i zaštitnicima Hrvatske. Nikola Zrinski pali
veliki most kod Osijeka kojim su Osmanlije prodirale u Europu. Zbog sjajnih
pobjeda odlikovali su ga i nagradili španjolski kralj Filip IV. i francuski
kralj Luj XIV. Nezadovoljni centralističkom politikom bečkog dvora hrvatski i
ugarski plemići pružaju otpor želeći samo otjerati Osmanlije uz pomoć
zapadnoeuropskih sila, ponajprije Francuske. Vođe pobune Petar Zrinski i Fran
Krsto Frankopan pogubljeni su u Bečkom Novom Mjestu 30. travnja 1671. godine.
Time je skršen otpor hrvatskog plemstva, a posjedi Zrinskih i Frankopana došli
su pod vlast Dvorske komore.

Na osvojenim područjima provodi se islamizacija iako Osmanlije prihvaćaju
činjenicu da dio pokorenih naroda pripada kršćanskoj vjeri. Pri tome su
tolerantniji bili prema pravoslavnim crkvama nego prema katolicima budući da je
Katolička crkva često poticala zapadne države protiv Osmanlija. Jedino su
franjevci mogli slobodno djelovati na području Osmanskog Carstva. Kršćani su
morali plaćati visoke poreze tako da mnogi iseljavaju. Organizira se otpor koji
pružaju hajduci i uskoci.

Jedini dio hrvatskoga prostora koji se samostalno razvijao bila je Dubrovačka
Republika koja je s 200 brodova imala jednu od najvećih trgovačkih mornarica u
Europi. Isusovac Bartol Kašić piše 1604. prvu gramatiku hrvatskog jezika.
Isusovci osnivaju 1607. gimnaziju u Zagrebu. Kralj Leopold I. dodijelio joj je
naslov akademije čime je osnovano Sveučilište u Zagrebu, najstarije sveučilište
s neprekinutim djelovanjem u Jugoistočnoj Europi. Najvažniji hrvatski barokni
književnik Ivan Gundulić djeluje u Dubrovniku, a povjesničar Ivan Lučić spada u
sam vrh europske povijesne znanosti sedamnaestog stoljeća.

Nakon pobjede nad Osmanlijama kod Beča 1683. organizira se Sveta liga, savez
Habsburške Monarhije, Mletačke Republike i Poljske. Oslobađanje Slavonije
organizira franjevac Luka Ibrišimović, a u Lici otpor organizira Marko Mesić.
Mirom u Srijemskim Karlovcima 1699. velik dio hrvatskog prostora je oslobođen
vlasti Osmanlija. Ipak oslobođeni prostor je postao dio Vojne Krajne. Mir u
Požarevcu 1718. označio je kraj vojne opasnosti od Osmanskog Carstva. Hrvatski
sabor 1712. prihvaća Pragmatičku sankciju. Provodi se plansko naseljavanje s
kojim u Hrvatsku dolaze Nijemci, Česi, Slovaci i Srbi.

Marija Terezija provodi brojne upravne, porezne i vojne reforme. Osniva se
Hrvatsko kraljevsko vijeće 1767. godine, prva moderna vlada. Za vrijeme cara
Josipa II. provodi se snažna germanizacija pa se hrvatsko plemstvo okreće
suradnji s ugarskim. Na zajedničkom Ugarskom saboru 1790. od hrvatske je strane
predložena veća financijska ovisnost te podvrgnost Ugarskom kraljevskom vijeću
što su Mađari oduševljeno prihvatili. U to vrijeme nastaje ideja o jedinstvenoj
mađarskoj nacionalnoj državi od Karpata do Jadrana kao odgovor na germanizaciju
Beča u kojoj bi mađarski jezik postao službeni za sve. Hrvatski izaslanici na
Saboru odlučno odbijaju uvođenje mađarskog jezika kao službenog. Po prvi puta
izbio je spor oko jezika koji će se u sljedećem stoljeću smatrati glavnim
obilježjem nacije. Požunskim mirom 1805. godine hrvatska obala dolazi pod
francusku vlast te su organizirane Ilirske pokrajine. Na Bečkom kongresu 1815.
Dalmacija i Istra dolaze pod austrijsku vlast ali nisu sjedinjene s ostatkom
Hrvatske.

Razjedinjenost hrvatskih zemalja pokazao je osnovni cilj hrvatske politike u 19.
stoljeću - ujedinjenje hrvatskih krajeva u jedinstvenu cjelinu. Zagrebački
biskup Maksimilijan Vrhovac pomaže pretpreporodne napore. Ljudevit Gaj stvara
krug građanskih intelektualaca koji postaje jezgra kulturnog i nacionalnog
preporoda Hrvatske. Pripadnici tog pokreta nazivaju se ilircima, a pokret se
naziva Ilirskim pokretom. Grof Janko Drašković piše Disertaciju, prvi hrvatski
politički program. U Zagrebu 1835. počinju izlaziti Novine horvatske. Objavljena
je pjesma Horvatska domovina Antuna Mihanovića koja će poslije postati hrvatska
himna. Matica ilirska osnovana je 1842. godine. Ivan Kukuljević Sakcinski
održava 1843. u Hrvatskom saboru prvi govor na hrvatskom jeziku. Srpanjske žrtve
svečano su pokopane 1845. godine. Hrvatski sabor jednoglasno je 1847. godine
proglasio hrvatski jezik službenim.

Revolucionarne 1848. formulirana su Zahtijevanja naroda. Hrvatskim banom postaje
Josip Jelačić. U Hrvatskoj je 25. travnja 1848. ukinuto kmetstvo. Osnovano je
Bansko vijeće te je sazvan prvi zastupnički Sabor u hrvatskoj povijesti. Jelačić
je s hrvatskom vojskom prelašao Dravu i zaratio s Mađarima. Nakon revolucije
1849. Franjo Josip proglašava oktroirani Ustav. Započeta je snažna
germanizacija. Na Saboru 1861. grupiraju se političke stranke: Narodna stranka,
Stranka prava i Unionistička stranka.

Hrvatsko-ugarska nagodba sklopljena je 1868. godine kojom su uređena zajednička
pitanja, a prevagnuli su mađarski interesi. Ugarska je priznala Kraljevini
Hrvatskoj položaj političkog naroda i teritorijalnu cjepokupnost. Hrvatska je
slala zastupnike u Ugarski sabor te je bila financijski oštećena i podređena
Ugarskoj. Riječkom krpicom Rijeka dolazi pod mađarsku vlast. Propala je
Kvaternikova Rakovička buna. U ovom razdoblju djeluje Ante Starčević, otac
domovine. U Dalmaciji se vodi politička borba narodnjaka i autonomaša. U Istri
djeluje Juraj Dobrila. Banom postaje Ivan Mažuranić koji provodi modernizaciju
zemlje. Godine 1874. utemeljeno je moderno Sveučilište u Zagrebu. Godine 1881.
Vojna Krajina je sjedinjena s ostatkom Hrvatske. Dolaskom na vlast bana
Khuen-Hédervárya 1883. sljedećih dvadeset godina provodi se jaka mađarizacija.
Srpska manjina dobiva privilegirani položaj. Održane su velike protumađarske
demonstracije 1903. godine.

Nakon Prvog svjetskog rata i raspada Austro-Ugarske, Hrvatska je ušla u
Kraljevinu Srba, Hrvata i Slovenaca. Istra, Rijeka i Zadar potpali su pod
talijansku vlast. Kraljevina SHS je 1929. godine preimenovana u Kraljevinu
Jugoslaviju. 1939. osniva se samoupravna banovina Hrvatska.

Podrobniji članak o temi: Nezavisna Država Hrvatska Za vrijeme Drugoga svjetskog
rata dio današnjega teritorija Republike Hrvatske bio je unutar granica
Nezavisne Države Hrvatske (1941. - 1945.), a Istra, dio Dalmacije te gotovo svi
otoci su prepušteni Italiji, a Međimurje je okupirala Mađarska. Povijesno pravo
hrvatskoga naroda na punu državnu suverenost izraženo Ustavom Republike Hrvatske
temelji se među ostalim i na odlukama Zavnoha izraženim nasuprot proglašenju
NDH.

Snažan partizanski pokret i paralelna narodna vlast na oslobođenim područjima,
te oslobađanje vlastitim snagama dovode do toga da je nakon rata Hrvatska
postala dio nove, socijalističke Jugoslavije.

Krajem 60-ih godina javljaju se zahtjevi za razvlaštenje federalne vlasti,
jačanje tržišne privrede te se kritiziraju unitarističke i centralištičke
tendencije u Jugoslaviji. Višegodišnja kretanja prerastaju u pravi nacionalni
pokret čija su središta Matica hrvatska, studenti te mlađi komunistički
političari u Centralnom komitetu KPH od kojih su najpoznatiji Miko Tripalo i
Savka Dabčević-Kučar. Pokret se posebno proširio do proljeća 1971. godine pa je
i nazvan Hrvatsko proljeće. Širenje pokreta izaziva kritike u drugim
jugoslavenskim republikama te Josip Broz Tito smjenjuje hrvatski politički vrh.
Ipak ustavnim promjenama, a naročito donošenjem Ustava 1974. godine snažno je
ojačan republički individualitet.

Titovom smrću 1980. godine nestaje element koji je svojom karizmom i autoritetom
osiguravao koheziju visoko složenog sustava prepunog različitosti unutar
Jugoslavije. Početak teške političke kriza prati gospodarska kriza, nastala
sudarom tržišnih elemenata i elemenata planske privrede, te afirmacija
nacionalnih interesa. Radikalizacija zahtjeva u Srbiji koja na političko vodstvo
dovodi Slobodana Miloševića dovodi do raspada SKJ. Krajem osamdesetih godina
počinju se osnivati političke stranke te se priznaje višestranački sustav.

Na prvim demokratskim izborima 1990. godine premoćnu pobjedu ostvaruje HDZ
predvođen dr. Franjom Tuđmanom, te se 30. svibnja konstituira višestranački
Sabor. Novi Ustav Republike Hrvatske od 22. prosinca 1990. više nije ustav jedne
komunističke države, a iz naziva se izbacuje naznaka "Socijalistička": od sada
ime države glasi: Republika Hrvatska. Na Referendumu o hrvatskoj samostalnosti
održanom 19. svibnja 1991. većina od 93.24% birača opredjeljuje se za samostalnu
i neovisnu državu. Slijedom te odluke Sabor RH je 25. lipnja 1991. donio Ustavnu
odluku o suverenosti i samostalnosti Republike Hrvatske kojim se Hrvatska
uspostavlja kao neovisna država. Neuspjehom u rješavanju jugoslavenske krize 8.
listopada 1991. godine raskida sve državnopravne sveze s dosadašnjom SFRJ.

Oružanom pobunom dijela srpskog stanovništva počinje Domovinski rat, koji je
završio 1995. godine hrvatskom pobjedom u operaciji Oluja. Hrvatska je 22.
svibnja 1992. godine primljena u Ujedinjene narode kao punopravni član. Drugu
polovicu devedesetih karakterizira loša gospodarska situacija uzrokovana
prelaskom na tržišno gospodarstvo, netransparentom privatizacijom i posljedicama
rata. Na parlamentarnim izborima 2000. godine pobjeđuje koalicija šest stranaka
u koju su uključeni SDP, HSLS, HSS, HNS, LS i IDS. Premijer je Ivica Račan.
Stjepan Mesić je izabran za predsjednika 2000. godine, a reizabran 2005. Na
vlast 2003. dolazi reformirani HDZ predvođen dr. Ivom Sanaderom koji osvaja
drugi mandat kao premijer nakon pobjede na izborima 2007. Razdoblje nakon 2000.
godine karakterizira razvoj i rast gospodarstva, mnogobrojne reforme kao i
problemi poput visoke nezaposlenosti, korupcije i tromosti javne uprave i
pravosuđa.

Još od svog osamostaljenja glavni vanjskopolitički ciljevi Republike Hrvatske su
ulazak u euroatlanske integracije, prije svega ulazak u Europsku uniju i NATO.
Od 1. travnja 2009. članica je NATO-a, dok je 3. listopada 2005. godine Hrvatska
je započela pregovore o pristupanju Europskoj uniji. Hrvatska je postala 28.
članica Europske unije 1. srpnja 2013. godine.

11. siječnja 2015. Kolinda Grabar-Kitarović izabrana je za prvu predsjednicu
Republike Hrvatske.

Površina obalnog mora: 33.200 km² Površina kopna i mora: 89.810 km² Ukupna
gospodarska površina: 113.680 km² Dužina kopnenih granica: 2.028 km - detaljnije

Dužina obale: 5.835 km Dužina obale kopnenog dijela: 1.777 km Dužina obale na
otocima: 4.058 km

Važniji gradovi u Hrvatskoj su Zagreb (glavni grad), Split, Dubrovnik, Rijeka,
Osijek, Zadar, Karlovac, Pula, Sisak, Knin, Gospić (sjedište najveće hrvatske
županije) Šibenik, Slavonski Brod, Mali Lošinj (najveći i najrazvijeniji otočni
grad) i Vukovar (najveća riječna luka u Hrvatskoj). (vidi i: Dodatak:Popis
gradova u Hrvatskoj)

Klima je u unutrašnjosti Hrvatske umjereno kontinentalna, u gorskoj Hrvatskoj
pretplaninska i planinska, u primorskom dijelu mediteranska (sa suhim i toplim
ljetima te vlažnim i blagim zimama), a u zaleđu submediteranska (s nešto
hladnijim zimama i toplijim ljetima). Na klimu Hrvatske utječe položaj u
sjevernom umjerenom pojasu.

S prosječno 2.600 sunčanih sati u godini jadranska je obala jedna od
najsunčanijih u Sredozemlju, a prosječna temperatura mora ljeti je od 25 °C do
27 °C.

Od usvajanja novog Ustava 1990. godine, Hrvatska je parlamentarna demokracija. U
Republici Hrvatskoj državna je vlast ustrojena na načelu trodiobe vlasti na
zakonodavnu, izvršnu i sudbenu.

Hrvatski sabor je jednodomno zakonodavno tijelo s najmanje 100, a najviše 160
zastupnika, bira se općim izborima na mandat od četiri godine. Sabor svake
godine zasjeda tijekom dva razdoblja: od 15. siječnja do 15. srpnja i od 15.
rujna do 15. prosinca.

Predsjednik Republike je poglavar države, a bira se na neposrednim izborima
svakih pet godina. Osim što je vrhovni zapovjednik Oružanih snaga, predsjednik
države imenuje mandatara za sastav Vlade (predsjednika Vlade), koji mora za sebe
i svoje ministre dobiti potvrdu (povjerenje) Sabora.

Vlada Republike Hrvatske, kao izvršna vlast, za svoj rad odgovara Saboru.
Predlaže zakone i proračun, provodi zakone te vodi inozemnu i domaću politiku
zemlje. Na čelu hrvatske Vlade nalazi se predsjednik Vlade. Vlada ima jednog ili
više potpredsjednika i uobičajeno oko 15 ministara zaduženih za određena
područja upravljanja. Mandat hrvatske Vlade traje 4 godine.

Hrvatska ima složen sustav sudstva. Sudbenu vlast obavljaju sudovi. Sudbena
vlast je samostalna i neovisna, a sudovi sude na temelju Ustava i zakona. Sudovi
sude i na osnovi međunarodnih ugovora koji su dio pravnog poretka Republike
Hrvatske. U Hrvatskoj sudbenu vlast obavlja 110 prekršajnih sudova, 108
općinskih sudova i 13 trgovačkih sudova koji sude kao sudovi prvog stupnja.
Upravni sud Republike Hrvatske odlučuje o tužbama protiv konačnih upravnih
akata, odnosno u upravnim sporovima. Visoki trgovački sud Republike Hrvatske,
Visoki prekršajni sud Republike Hrvatske te 21 županijski sud su, u pravilu,
sudovi drugog stupnja. Vrhovni sud Republike Hrvatske, kao najviši sud,
osigurava jedinstvenu primjenu zakona i ravnopravnost građana. U Hrvatskoj
djeluje ukupno 256 sudova, a sudi ukupno 1.482 suca i 433 prekršajna suca.

Ustavni sud Republike Hrvatske, koji nije dio sudbene vlasti, donosi odluke o
pitanjima suglasnosti zakona s Ustavom, o suglasnosti drugih propisa s Ustavom i
zakonima, donosi odluke povodom ustavnih tužbi te odlučuje o drugim pitanjima
određenim Ustavom. S obzirom kako Ustavni sud nije dio trodiobe vlasti, smatra
se četvrtom polugom cjelokupnog ustroja Hrvatske države.

Podrobniji članak o temi: Hrvatske županije Podrobniji članak o temi: Hrvatske
općine i gradovi

U Hrvatskoj su općine i gradovi prema Ustavu, jedinice lokalne samouprave.
Teritorij Hrvatske administrativno je podijeljen na 128 gradova i 428 općina.
Općine i gradovi u Hrvatskoj čine najnižu razinu samouprave. Hrvatska je
podijeljena na dvadeset županija i Grad Zagreb koji ima status županije.
Županija obuhvaća više prostorno povezanih općina i gradova na svom području.
Površinom je najveća županija Ličko-senjska, a najmanja Međimurska županija.
Županije s najviše stanovnika su Splitsko-dalmatinska, Osječko-baranjska i
Primorsko-goranska.

Dodatak:Popis gradova u Hrvatskoj Dodatak:Popis gradova u Hrvatskoj po
županijama Dodatak:Popis općina u Hrvatskoj

Prema MMF-u bruto domaći proizvod je 2008. iznosio 54,950 milijarde USD ili
12.374 USD po stanovniku, a prema paritetu kupovne moći ukupni BDP iznosio je
74,419 milijardi USD ili 16.758 USD po stanovniku. Prema Eurostatu, statističkom
uredu EU, hrvatski BDP po stanovniku iskazan prema standardima kupovne moći
iznosi 63% prosjeka Europske unije. Prema podatcima Državnog zavoda za
statistiku prosječna neto plaća za ožujak 2009. iznosila je 5367 kuna, dok je
prosječna bruto plaća iznosila 7816 kuna. Dvije trećine zaposlenih u pravnim
osobama u ožujku 2009. primilo je prosječnu neto plaću manju od državnog
prosjeka. Hrvatska kućanstva su u 2008. godini imala nešto više od 89.000 kuna
raspoloživih sredstava, dok im je potrošnja premašila 93.000 kuna. Najveći udio
imali su raspoloživi dohoci s 89% udjela.

Na svjetskoj ljestvici ekonomskih sloboda u 2009. godini Hrvatska se nalazi na
116. mjestu te je svrstana u uglavnom neslobodne zemlje.[nedostaje izvor]
Deficit platne bilance 2007. godine iznosio je 3,2 milijarde eura ili oko 8,5%
BDP-a. Prosječna godišnja stopa inflacije iznosila je 2,9% u 2007., a 6,1% u
2008. što je bila najviša stopa inflacije od 2000. godine. Na kraju 2008. godine
devizne pričuve iznosile su 9,1 milijardu eura, inozemni dug 39,1 milijardu
eura, a dug opće države (javni dug) 29,1% BDP-a. Prema studiji revizorske kuće
KPMG Hrvatska je druga najoporezovanija zemlja na svijetu sa stopom oporezivanja
od 53,5%. Kad se u tu brojku uključi krizni porez Hrvatska postaje zemlja s
najvećom stopom poreznog opterećenja.

Hrvatska je u prvih šest mjeseci 2010. izvezla roba u vrijednosti nešto većoj od
30,5 milijardi kuna, dok je istodobno uvoz iznosio 52,2 milijardu kuna, pa je
robni deficit premašio iznos od 21,6 milijarde kuna i bio je 24,9 posto manji
nego u istom razdoblju lani. Pokrivenost uvoza izvozom od 58,4 posto. Najveći
hrvatski izvozni partneri su Italija, BiH i Njemačka, a najveći uvozni partneri
Italija, Njemačka i Rusija. Izravna strana ulaganja u Hrvatsku, prema podacima
HNB-a, u razdoblju od 1993. do lipnja 2005. godine iznose 11,2 milijarde eura.
Najveća hrvatska tvrtka prema prihodu u 2008. godini je INA s 26,7 milijarde
kuna, slijedi Konzum s 12,7 milijardi kuna te HEP s 11,4 milijarde kuna.

Broj prijavljenih na Državnom zavodu za zapošljavanje u srpnju 2009. bio je
248.586, pa se stopa nezaposlenosti popela na 14%, pokazuju podaci Državnog
zavoda za statistiku. Na kraju prošle godine bilo ukupno 1.543.878 zaposlenih
osoba, najviše u prerađivačkoj industriji, trgovini i građevinarstvu. U uslužnim
djelatnostima radi 64,1% zaposlenih, u industriji i graditeljstvu 30,9%, a 4,8%
u poljoprivredi. Stopa anketne nezaposlenosti je u prvom tromjesečju 2009.
iznosila 9,4%, odnosno 167.000 nezaposlenih. Pri tome je u Hrvatskoj ukupno
zaposleno 1.638.000 osoba, od čega 911.000 muškaraca i 727.000 žena. U državnim
i javnim službama zaposleno je oko 260.000 ljudi, u javnim službama, kao što su
obrazovanje i zdravstvo, 180.000, a u državnoj upravi 65.000 zaposlenika.

Poljoprivreda stvara 7,4% nacionalnog dohotka, a zapošljava 14,2% radne snage.
Od 2,7 milijuna hektara poljoprivrednih površina obrađuje se oko 1,1 milijun.
Ostatak je neobrađen ili u vlasništvu države. Prosječna veličina imanja je 1,9
hektara. Industrija ostvaruje oko petine BDP-a, a zapošljava oko četvrtine radne
snage. Brodogradnja je značajna privredna grana, a najveća brodogradilišta su:
Brodosplit, Uljanik i 3. Maj. Trgovina je najutjecajnija gospodarska grana,
zapošljava oko 23,1% ukupnog broja zaposlenih te ostvaruje prihod od 37,7%.

Turizam je iznimno važan za Hrvatsku. Broj turista u 2007. godini je premašio
11,16 milijuna, a ostvareno je 53 milijuna noćenja. Najviše turista dolazi iz
Njemačke, Italije, Slovenije i Austrije. Dvije županije, Istarska i
Primorsko-goranska, ugošćuju 44% turista. Prihod od turizma u prvih devet
mjeseci 2008. dosegnuo je 6,8 milijardi eura, a udjel turizma u BDP-u iznosi 22%
što turizam označava strateškom granom gospodarstva i jednom od
najkonkurentnijih djelatnosti.

Krajem 2009. godine Hrvatska je imala 679 tisuća zaposlenih u privatnim, 114
tisuća zaposlenih u državnim, a isti broj osoba je bio zaposlen u tvrtkama koje
se nalaze u mješovitom vlasništvu. Pored njih Hrvatska ima i 240.000 zaposlenih
u javnom sektoru.

Hrvatska ima vrlo razvijenu mrežu autocesta. Hrvatska je u prometnom smislu bila
diskriminirana za vrijeme Jugoslavije jer su se gradile autoceste koje nisu bile
u skladu s hrvatskim nacionalnim interesom. Značajni infrastrukturni projekti na
gradnji autocesta započeli su 2000. godine kada započinje intenzivna gradnja i
povezivanje Hrvatske. U Hrvatskoj ukupno ima preko 1400 kilometara autocesta
koje povezuju Zagreb s drugim većim gradovima.

Sredinom 2005. je u promet puštena autocesta A1 koja povezuje dva najveća grada
Zagreb i Split. Autocesta A2 ide od slovenske granice prema Zagrebu. Autocesta
A3 prolazi Panonskom Hrvatskom od Bregane do Lipovca. A4 ide od Goričana na
mađarskoj granici prema Zagrebu. Autocesta A5, tzv. Slavonika povezuje
Slavoniju, tj. Osijek i Baranju sa Zagrebom i Jadranom. Autocesta A6 povezuje
Zagreb i Rijeku. Autoceste A8 i A9 čine Istarski ipsilon.

Rijeka je najveća luka na Jadranu s više od 13 milijuna tona tereta u 2007.
godini, dok je Zračna luka „Franjo Tuđman” najveća zračna luka u državi s
najvećim brojem prevezenih putnika i jedinica tereta. Hrvatska ima sedam zračnih
luka za međunarodni promet i to u: Zagrebu, Zadru, Splitu, Dubrovniku, Rijeci,
Osijeku i Puli. Croatia Airlines je nacionalni zrakoplovni prijevoznik.
Jadrolinija je najveći i nacionalni brodarski prijevoznik sa sjedištem u Rijeci
gdje se nalazi najveća lučka kapetanija u državi. Hrvatska ima donekle razvijen
sustav željeznica ali zbog političkih razloga u prošlosti neki dijelovi Hrvatske
nisu povezani, poput Istre i Dubrovnika. Hrvatske željeznice su državna
željeznička tvrtka.

U Hrvatskoj je u 2008. godini registrirano 88.217 novih automobila što je
najveći broj u povijesti i predtavlja povećanje od 6,7% u odnosu na godinu lani.
Najprodavanija marka je Opel, slijede Renault, Volkswagen, Peugeot i Škoda. U
prva dva mjeseca 2009. godine u odnosu na isto prošlogodišnje razdoblje u
Hrvatskoj registrirano 40,9% manje novih automobila kao posljedica svjetske
gospodarske krize. U Hrvatskoj na 1000 stanovnika dolazi 300 automobila.

Hrvatska se po upotrebi informatičke i komunikacijske tehnologije nalazi na 49.
mjestu od ukupno 134 zemlje obuhvaćene u istraživanju Svjetskog ekonomskog
foruma. Svaki treći Hrvat koristi računalo svaki dan, a domaće tržište
tehnologija i telekomunikacija je godišnje vrijedno milijardu dolara. Oko 37%
hrvatskih kućanstava posjeduje osobno računalo.

U 2008. godini 47% stanovnika starijih od petnaest godina koristi internet što
je porast od 8% u odnosu na 2007. godinu. Ukupan broj korisnika je 2,24
milijuna. Od toga broja 56% koristi internet svaki dan. Broj širokopojasnih
priključaka internetu iznosi 722.110 čime je dostignuta razina gustoće
širokopojasnih priključaka internetu od 16,28%. Uslugu internet bankarstva u u
prvom kvartalu 2009. koristilo je 597.866 građana te 155.721 poslovnih
subjekata, što je povećanje od 32,06% korištenja od strane građana, odnosno
15,32% od strane poslovnih subjekata u odnosu na godinu lani. Stopa softverskog
piratstva na osobnim računalima trenutno iznosi 54%.

Oko 79% hrvatskih građana posjeduje mobilni telefon, a 12% građana ima više od
jednog mobitela. Vodeći pružatelji usluga mobilne telefonije su Hrvatski
Telekom, Vip i Tele2. U pokretnim mrežama krajem prošle godine tri komercijalna
operatera imala su ukupno više od 5,87 milijuna korisnika, čime je dostignuta
penetracija od 132,55%. Devet komercijalnih operatera nepokretne mreže krajem
2008. imalo je nešto više od 1,85 milijuna korisnika, čime je gustoća od 41,73%
neznatno 'pala' u odnosu na 2007. godinu.

Tržište elektroničkih komunikacija u 2008. godini je vrijedilo 15 milijardi
kuna, od toga je najveći dio ili oko 8,5 miljardi kuna ostvaren u pokretnim
mrežama, dok je prihod u nepokretnim mrežama bio nešto malo viši od 5 milijardi
kuna. Prihod od prijenosa podataka premašio je milijardu kuna, dok se ostatak
ukupnog prihoda odnosi na najam vodova i kabelsku televiziju. Od ukupnog prihoda
od nepokretnih mreža 83,01% je ostvario T-HT, dok se oko 17% tog prihoda odnosi
na tzv. nove operatere.

Podrobniji članak o temi: Stanovništvo Hrvatske Podrobniji članak o temi:
Etničke grupe Hrvatske

U Hrvatskoj je prema popisu stanovništva iz 2011. živjelo 4.284.889 stanovnika
od čega 2,218.554 žene i 2,066.335 muškaraca. Prosječna starost stanovništva
bila je 41,2 godine (42,9 godina za žene i 39,4 godine za muškarce). Očekivano
trajanje života je 2006. bilo 79,3 godine za žene i 72,5 godina za muškarce.

U 2009. godini u Hrvatskoj je rođeno 44.577 djece a umrlo je 52.414 osoba, što
čini negativan prirodni priraštaj od 7.837 osoba. Stopa nataliteta iznosila je
10,1‰, a stopa mortaliteta 11,8‰, sklopljena su 22.382 braka dok je bilo 5.076
rastava.

Od 1996. godine Hrvatska bilježi pozitivan migracijski saldo, tj. veći broj
osoba se doseljava u Hrvatsku nego što ju napušta. Tako se 2005. u Hrvatsku
doselilo 14.230 osoba dok se odselilo 6.012. Većina doseljenih su došli iz Bosne
i Hercegovine dok je većina onih koji su napustili Hrvatsku otišla u Srbiju i
Crnu Goru.

Veliku većinu stanovništva Hrvatske čine Hrvati (90,42%). Glavna nacionalna
manjina su Srbi (4,36%), dok od ostalih dvadesetak nacionalnih manjina svaka
čini manje od 1% stanovništva.

Prema hrvatskom demografu prof. dr. Stjepanu Štercu, Hrvatska bilježi
demografske gubitke u svakom od popisa stanovništva nakon 1910. godine, te
jedina od zemalja u svojem okruženju bilježi pad stanovništva u svim popisima
stanovništva nakon svjetskih ratova u 20. stoljeću. Ukupni demografski gubitak
 od početka 20. stoljeća do 2011. godine procjenjuju na 2 434 000 stanovnika ili
čak na oko 57% današnje hrvatske populacije. Šterc pripisuje te događaje teškim
posljedicama ratova, izloženosti stranim dominacijama u višenacionalnim državama
tijekom 20. stoljeća, te neprikladnim državnim politikama u ekonomskim i
demografskim pitanjima. "Ovakvi bi procesi i s tim intenzitetom razorili svaku
populaciju, bez obzira na razinu njezine gospodarske razvijenosti i zato je
danas Hrvatska praktički u demografskom slomu", ocjenjuje Šterc.

Prema popisu stanovništva iz 2011. godine najzastupljenija vjeroispovjest je
katolička (86,28%) (v. katoličanstvo u Hrvata i katoličanstvo u Republici
Hrvatskoj). Druge zastupljenije vjeroispovjesti su pravoslavna (4,44%) i
islamska (1,47%).

U Hrvatskoj je službeni jezik hrvatski, koji je materinski za 95,60% stanovnika,
s latiničnim pismom, a na području Istarske županije službeni je i talijanski
jezik koji je materinski za 18.573 stanovnika.

U Hrvatskoj je autohtoni jezik hrvatski jezik te jezik predmletačkih autohtonih
romanskih stanovnika poluotoka Istre (istriotski).

Ostali su jezici jezici doseljenih naroda: albanski, bošnjački, bugarski,
crnogorski, češki, hebrejski, mađarski, makedonski, njemački, poljski, romski,
rumunjski, ruski, rusinski, slovački, slovenski, srpski, talijanski, turski,
ukrajinski i vlaški..

U Hrvatskoj je 2008. godine radilo 645 dječjih vrtića koji su ostvarivali
programe predškolskog odgoja i naobrazbe. Udio privatnih vrtića je 33,9%, dok
ostatak čine vrtići u gradskom, općinskom i županijskom vlasništvu. Ukupan broj
djece koja su obuhvaćena nekim programom je 149.300 ili 56,6% djece u dobi od
šest mjeseci do šest godina. U privatnim vrtićima je smješteno 12,9% djece.
Djeca s teškoćama u razvoju čine 3,6% vrtićke populacije dok je udio darovite
djece 1,1%. Na 18 djece dolazi jedan odgojitelj, ako ubrajamo i kraće programe,
a na 11 djece dolazi jedan odgojitelj u cjelodnevnom programu.

Osnovno obrazovanje započinje s navršenih 7 godina, a redovito traje 8 godina. U
prva četiri razreda djecu obrazuje jedan učitelj, a u druga četiri razreda djeca
dobivaju učitelja iz svakog predmeta. Udio žena u učiteljskoj populaciji je
78,9%. Pismeno je 98,8% stanovnika starih 10 i više godina. Sredinom 2006.
godine u Hrvatskoj je bilo je 839 osnovnih škola, koje su u svom sastavu imale
1246 područnih škola, s ukupno 384.634 učenika. Odnos broja učitelja i učenika u
redovitom obrazovanju bio je 1:13, a u obrazovanju za djecu i mladež s teškoćama
u razvoju 1:2,9. U 2057 škola nastava se izvodila samo na jednom jeziku, od čega
u 2015 na hrvatskom, u 19 na srpskome, u 11 na talijanskome, u sedam na češkome,
u pet na mađarskome. Osim na hrvatskom jeziku 28 škola nastavu izvodi na
jezicima nacionalnih manjina. Prvi put u školske klupe sjelo je 43.286 prvašića.

U hrvatskim srednjim školama obrazovanje traje tri ili četri godine. Srednje se
škole dijele na gimnazije, strukovne škole i umjetničke škole. U prve razrede
srednjih škola 2007. godine su upisana 51.384 učenika. Od toga se u gimnazije
upisalo 12.635 učenika, u umjetničke škole 1509, u četverogodišnje škole 21.784,
u trogodišnje škole 14.938, u programe niže stručne spreme 52 te u škole s
posebnim i prilagođenim programima 466 učenika.

Nakon srednjoškolskog daljnje obrazovanje je dostupno na veleučilištima i
sveučilištima. Hrvatska ima sedam sveučilišta: Sveučilište u Zagrebu,
Sveučilište u Rijeci, Sveučilište u Splitu, Sveučilište u Osijeku, Sveučilište u
Zadru, Sveučilište u Dubrovniku i Sveučilište u Puli. Sveučilište u Zadru je
najstarije hrvatsko sveučilište osnovano 1396. godine, dok je najstarije
sveučilište s neprekinutim djelovanjem u Jugoistočnoj Europi Sveučilište u
Zagrebu osnovano 1669. godine. U Hrvatskoj djeluje i dvanaest javnih i dva
privatna veleučilišta. Djeluje i devetnaest visokih škola, od kojih je
sedamnaest privatnih. Od uvođenja Bolonjskog procesa 2003. godine, u pravilu
nakon tri godine studija se stječe titula prvostupnika, nakon daljnje dvije
godine postaje se magistar, a poslijediplomskim studijem od tri godine stječe se
titula doktora.

Prema popisu stanovništva iz 2001. godine fakultetski obrazovane osobe čine
7,82% stanovništva. U taj broj uključeni su i magistri i doktori znanosti.
Građani s višom školom čine 4,08%. Oko 40% građana je samo sa završenom
osnovnom, nezavršenom osnovnom ili bez ikakve škole, a od 47% građana sa
srednjom školom tri petine njih završilo trogodišnju strukovnu školu. U dobi
između 25 i 64 godine broj osoba s fakultetskom diplomom iznosi 18%. Na visokim
učilištima 2006. diplomiralo je 19.566 studenata, što je za 7,4% više nego 2005.
godine. Od ukupog broja diplomiranih 64% su redoviti studenti, a udio žena je
59,3%. U Hrvatskoj trenutačno studira oko 170.000 studenata.

U Hrvatskoj postoji 69 bolničkih ustanova i lječilišta i to 5 kliničkih
bolničkih centara, 3 kliničke bolnice i 4 klinike, 22 opće bolnice, 27
specijalnih bolnica, 3 lječilišta, 46 domova zdravlja, 7 zavoda i 3 privatne
bolnice. Osim toga u manjim je mjestima radilo još 9 općih stacionara i 6
izvanbolničkih rodilišta. Broj se bolničkih kreveta u razdoblju od 1990. do
2000. smanjio za oko 24%. U 2004. je bilo 24.549 bolničkih kreveta. U bolnicama
se iste godine liječilo 726.320 osoba.

Hrvatska je s 276 liječnika na 100.000 stanovnika ispod prosjeka tranzicijskih
zemalja i zemalja Europske unije. Manjak liječnika bi za Hrvatsku mogao biti
dugoročan problem, na što upozorava sve manji interes mladih za studij medicine,
jer se 1990. godine za jedno upisno mjesto natjecalo sedam, a danas svega 2,2
kandidata. To prati i negativna selekcija, odnosno niže prosječne upisne ocjene.
U hrvatskim bolnicama radi oko 7000 liječnika, a samo u četiri osnovne grane
medicine, internoj, kirurgiji, ginekologiji i pedijatriji, nedostaje 925
specijalista. U Hrvatskoj ima ukupno 16.956 liječnika, od kojih 12.149 radi u
zdravstvenim ustanovama, a 3992 liječnika radi u farmaciji i drugim
djelatnostima.

Prema podacima HZZO-a visoki krvni tlak, dijabetes, zloćudne bolesti,
osteoporoza, metabolički sindrom, povišene masnoće u krvi i bolesti organa za
kretanje najčešći su razlozi zbog kojih hrvatski građani traže liječničku pomoć.
Svaki zaposleni u prosjeku godišnje koristi desetak dana bolovanja. U 2008.
godini umrlo je 52.367 osoba, i to nešto više muškaraca nego žena. Od toga
broja, 26.506 osoba umrlo je od bolesti srca i krvnih žila, a njih 12.853 od
raka. Ostali češći uzroci smrti su ozljede i trovanja, bolesti dišnih putova te
probavnih organa. Danas rođeno dijete u Hrvatskoj ima velike šanse doživjeti 79
godina ako je žena i 72 ako je muškarac. U Hrvatskoj je 2014. godine sakupljeno
145.125 doza krvi, odnosno 3,39 davanja krvi na stotinu stanovnika. U Hrvatskoj
je od 1983. do 2007. obavljeno 736.196 pobačaja.

Hrvatska se kultura zasniva na dugoj, burnoj i raznolikoj povijesti iz koje su
očuvani mnogi spomenici, umjetnička i znanstvena djela. Hrvatska ima sedam
spomenika svjetske baštine i osam nacionalnih parkova. Kravata, popularan
odjevni predmet, potječe upravo iz Hrvatske. Hrvatska je svjetskoj baštini dala
mnoge velikane: od književnika, glazbenika, slikara, kipara, arhitekata,
znanstvenika, filozofa i ratnika. Kao najvažniji mogu se spomenuti tri dobitnika
Nobelove nagrade: Ivo Andrić za književnost, Vladimir Prelog i Lavoslav Ružička
za kemiju.

Počeci Hrvatske pismenosti sežu u srednji vijek. Hrvati pišu na glagoljici,
bosančici i latinici. Simbol početka hrvatske književnosti je Bašćanska ploča.
Ljetopis popa Dukljanina najstariji je hrvatski ljetopis. Važan je i glagoljički
Zapis popa Martinca. U XIV. stoljeću razvija se i lirsko pjesništvo većinom
vjerskog karaktera. Nositelji književnog života su većinom svećenici i
glagoljaši. Najstarija je božićna pjesma U se vrime godišća prevedena s
latinskog. Jedan od najstarijih zapisa na latinici je pobožna Šibenska molitva
nastala oko 1347. godine. Hrvojev misal je najljepši i najbogatije ilustrirani
glagoljski rukopis hrvatskoga srednjovjekovlja. Misal po zakonu rimskog dvora
tiskan 1483. je hrvatski prvotisak.

Humanizam se najjače očitovao u priobalnim gradovima. Najvažniji hrvatski
humanisti su Ivan Česmički, Juraj Šižgorić, Antun Vrančić i Ilija Crijević.
Bogatstvo hrvatske renesansne književnosti može se uočiti po brojnosti i
raznolikosti književnih oblika. Marko Marulić se naziva ocem hrvatske
književnosti s najvažnijim djelima Judita na hrvatskom i Davidijada na latinskom
jeziku. Petar Hektorović piše putopisni spjev Ribanje i ribarsko prigovaranje, a
Petar Zoranić prvi hrvatski roman Planine. Najznačajniji pjesnici su Šiško
Menčetić, Džore Držić, Mavro Vetranović, Brne Karnarutić i Hanibal Lucić s
pjesmom. Najvažniji renesansni komediograf je Marin Držić, a najpoznatije
komedije su mu Dundo Maroje, Novela od Stanca i Skup.

U baroku uvjetovano tuskim osvajanjima i rascjepkanošću zemlje djeluju četiri
regionalna književna kruga. Glavni i najplodonosniji je onaj iz Dubrovnika.
Najvažniji predstavnik je Ivan Gundulić s djelima Suze sina razmetnog, Dubravka
i Osman. Ostali predstavnici su Ivan Bunić Vučić, Junije Palmotić i Ignjat
Đurđević. Slijedi dalmatinski kjiževni krug te književnost Banske Hrvatske i
Slavonije. Nikola Zrinski, Fran Krsto Frankopan, Katarina Zrinska, Juraj
Habdelić i Antun Kanižlić najvažniji su predstavnici. Hrvatskom književnosti 18.
stoljeća dominira barok, prosvjetiteljstvo i klasicizam, a javljaju se i neke
značajke predromantizma. Iznimno veliku popularnost postiže Razgovor ugodni
naroda slovinskog Andrije Kačića Miošića. Iz tog razdoblja valja spomenuti
Matiju Petra Katančića, Matiju Antuna Reljkovića i Tituša Brezovačkog.

Romantizam se javlja za vrijeme hrvatskog književnog preporoda koji traje od
1813. do 1860. godine, a karakrerizira ga nacionalno buđenje. Ljudevit Gaj
postaje predvodnikom preporodnih nastojanja, a ostali predstavnici su Pavao
Štoos, Stanko Vraz, Dimitrija Demeter, Ivan Mažuranić i Petar Preradović.
Protorealizam se još naziva i Šenoinim dobom po najvažnijoj osobi tog razdoblja
Augustu Šenoi. Njegova pojava simbolizira prodor hrvatske umjetnosti riječi u
šire čitalačke mase. Hrvatski realizam traje od 1881. do 1890., a najvažniji
predstavnici su pravaši Eugen Kumičić i Ante Kovačić te Ksaver Šandor Gjalski,
Josip Kozarac, Vjenceslav Novak i Silvije Strahimir Kranjčević.

Hrvatska moderna traje od 1892. do 1916. Najznačajniji književnici tog razdoblja
su Antun Gustav Matoš, Ivo Vojnović, Dinko Šimunović, Fran Galović, Dragutin
Domjanić, Vladimir Vidrić, Ivan Kozarac i Vladimir Nazor. U Zagrebu se 1900.
osniva Društvo hrvatskih književnika. Najvažniji predstavnici hrvatske
književnosti u razdoblju 1914. do 1929. su Ivo Andrić i Antun Branko Šimić.
Najvažniji književnik 20. stoljeća je Miroslav Krleža. Predstavnici nove
genercije su Tin Ujević, Dobriša Cesarić, Dragutin Tadijanović, Ivan Goran
Kovačić. Najvažniji predstavnici druge moderne su knjiženvici okupljeni oko
časopisa Krug nazvani krugovaši poput Slobodana Novaka, Josipa Pupačića, Vlatko
Pavletić i Vlade Gotovca, a priklonili su im se i Jure Kaštelan i Vesna Parun. U
postmoderni djeluju Ivo Brešan, Ivan Aralica i Pavao Pavličić. U anketi među
građanima Hrvatske najpoznatijim hrvatskim pjesnikom proglašen je Tin Ujević, a
slijede Dobriša Cesarić, Vesna Parun, Dragutin Tadijanović i Antun Branko Šimić.

Mnogo značajnih znanstvenika i izumitelja potječe iz Hrvatske. Slavoljub Eduard
Penkala je izumitelj mehaničke olovke, a Nikola Tesla je izumio generator
izmjenične struje, transformator i okretno magnetsko polje. Tesla je često
nazivan čovjek koji je izumio dvadeseto stoljeće. Faust Vrančić izumio je
padobran, a Ivana Lupis-Vukić izumitelj je torpeda. Ivan Vučetić izumitelj je
daktiloskopije, sustava identifikacije pomoću otisaka prstiju. Antun Lučić je
zaslužan za izum prve naftne bušotine. Najznačajniji znanstvenici su Ruđer
Bošković, Dragutin Gorjanović-Kramberger, Andrija Mohorovičić i Milutin
Milanković. Ivan Lučić se naziva ocem hrvatske historiografije, a ostali važni
povijesničari su Juraj Rattkay, Ivan Kukuljević Sakcinski, Franjo Rački, Tadija
Smičiklas, Vjekoslav Klaić i Ferdo Šišić.

Hrvatska je dala značajne kipare poput Jurja Dalmatinca i Ivana Meštrovića,
slikare Vlaha Bukovca, Mata Celestina Medovića, Ivana Generalića, Julija
Klovića, Joze Kljakovića, Ede Murtića, Krste Hegedušića, Ivana Rabuzina,
književnice Marije Jurić Zagorke i mnogih drugih.

Hrvatska ima mnoge vrhunske športaše. Posebno dobre rezultate i veliku
popularnost imaju loptački športovi poput nogometa, rukometa, košarke i
vaterpola. Najveći uspjeh hrvatskog nogometa postigla je nogometna
reprezentacija osvajanjem bronce na Svjetskom prvenstvu u Francuskoj. Davor
Šuker osvojio je Zlatnu kopačku kao najbolji strijelac natjecanja. NK Dinamo je
jedini hrvatski klub koji uspio osvojiti neki europski trofej, Kup velesajamskih
gradova 1967. godine, preteču Kupa UEFA i Europske lige. Drugi najpopularniji
nogometni klub je splitski Hajduk koji je od hrvatskih klubova najuspješniji u
najelitnijim nogometnom natjecanju ligi prvaka gdje je došao do 1/4 finala.
Hrvatska rukometna reprezentacija je dvostruki olimpijski pobjednik u Atalanti i
Ateni. Kauboji su bili svjetski prvaci 2003. godine, a osvojili su i tri
svjetska srebra na Islandu, Tunisu i Hrvatskoj. Tome valja pridodati europsko
srebro i broncu. Ivano Balić je smatran najboljim rukometašem svoje generacije.
RK Zagreb je dvostruki, a Bjelovar jednostruki prvak Europe.

Hrvatska košarkaška reprezentacija je igrala finale s Sjedinjenim Državama čija
je reprezentacija nazvana Dream team na olimpijskim igrama u Barceloni. Dražen
Petrović se smatra najvećim europskim košarkašem svih vremena koji je
Europljanima otvorio put u NBA. Ostali veliki košarkaši su Krešimir Ćosić, Toni
Kukoč, Dino Rađa i trener Mirko Novosel član Košarkaške Kuće slavnih. Hrvatski
klubovi su bili pet puta prvaci Europe, Split tri puta, a Cibona dva puta.
Cibona je dva puta bila pobjednik Kupa pobjednika kupova. Split je dva puta
osvojio Kup Radivoja Koraća, a Cibona jedan. Treći popularni klub je KK Zadar.
Zadar je naziva gradom košarke zbog popularnosti športa u tom gradu i
fanatičnošću navijača. Hrvatska vaterpolska reprezentacija je trenutačni
svjetski prvak. Barakude su uz to osvojile i olimpijsku broncu te dva europska
srebra. Mladost je sedmerostruki europski prvak te je od LEN-a proglašena
Najboljim klubom dvadesetog stoljeća. Trofej europskog prvaka osvojila su još
tri hrvatska kluba: triput Jug iz Dubrovnika, te dvaput Jadran odnosno jedanput
POŠK iz Splita.

Hrvatska teniska reprezentacija je bila pobjednik Davisova kupa 2005. godine.
Goran Ivanišević je osvojio Wimbledon 2001. godine. Ostali poznati tenisači su
Ivan Ljubičić, Mario Ančić i Iva Majoli. Skijašica Janica Kostelić je najbolja
hrvatska športašica. Jedina je skijašica koja je osvojila četri zlatne
olimpijske medalje ukupno i tri zlatne medalje na jednoj Olimpijadi. Ukupno je s
četri zlata i dva srebra najuspješnija skijašica u povijesti Olimpijade.
Trostruka je pobjednica Svjetskog skijaškog kupa te osvajačica pet svjetskih
zlatnih medalja. Ivica Kostelić postigao je zapažene rezultate. Visašica Blanka
Vlašić je najbolja hrvatska atletičarka i aktualna svjetska prvakinja. Najbolji
plivači su Duje Draganja, Sanja Jovanović i Đurđica Bjedov. Željko Mavrović i
Mate Parlov najbolji su boksači. Branko Cikatić i Mirko Filipović su
najpoznatiji borci u mješovitim borilačkim vještinama. Tamara Boroš je najbolja
stolnotenisačica.

Hrvatski nacionalni cvijet je perunika. Na prijedlog HAZU 2000. je godine na
izložbi cvijeća Japan Flora promoviran je kao hrvatski nacionalni cvijet, glede
činjenice da u Hrvatskoj raste dvanaest samoniklih vrsta perunike: hrvatska
perunika (Iris croatica), patuljasta jadranska perunika (Iris adriatica),
ilirska perunika (Iris illyrica), jadranska perunika (Iris pseudopallida) i
druge.



https://hr.wikipedia.org/wiki/Popis_pozivnih_brojeva_dr%C5%BEava

Pozivni brojevi država su brojevi koje trebate unijeti na telefonu da biste
nazvali određenu državu. Podijeljeni su na devet zona, označenih brojevima od 1
do 9. Potencijalno postoji i zona 0, ali nije joj dodijeljena nijedna država.

+1 Kanada +1 Sjedinjene Američke Države +1 (24) Bahami +1 (246) Barbados +1
(264) Angvila +1 (268) Antigva i Barbuda +1 (284) Britanski Djevičanski Otoci +1
(340) Američki Djevičanski Otoci +1 (345) Kajmanski Otoci +1 (441) Bermudi +1
(473) Grenada/Carricou +1 (649) Turks i Caicos Otoci +1 (664) Montserrat +1
(670) Sjeverni Marijanski otoci +1 (671) Guantanamo +1 (758) Sveta Lucija +1
(767) Dominika +1 (784) Sveti Vincent i Grenadini +1 (787) Portoriko +1 (809)
Dominikanska Republika +1 (868) Trinidad i Tobago +1 (869) Sveti Kristofor i
Nevis +1 (876) Jamajka +1 (939) Portoriko

+20 Egipat +210 Ne koristi se: rezervirano za Maroko +211 Južni Sudan +212
Maroko +213 Alžir +214 Ne koristi se: rezervirano za Alžir +215 Ne koristi se:
rezervirano za Alžir +216 Tunis +217 Ne koristi se: rezervirano za Tunis +218
Libija +219 Ne koristi se: rezervirano za Libiju +220 Gambija +221 Senegal +222
Mauritanija +223 Mali +224 Gvineja +225 Bjelokosna Obala +226 Burkina Faso +227
Niger +228 Togo +229 Benin +230 Mauricius +231 Liberija +232 Sijera Leone +233
Gana +234 Nigerija +235 Čad +236 Srednjoafrička Republika +237 Kamerun +238
Zelenortska Republika +239 Sveti Toma i Princip +240 Ekvatorska Gvineja +241
Gabon +242 Republika Kongo (Brazzaville) +243 Demokratska Republika Kongo
(Kinshasa, nekadašnji Zair) +244 Angola +245 Gvineja Bisau +246 Diego Garcia
+247 Ascension +248 Sejšeli +249 Sudan +250 Ruanda +251 Etiopija +252 Somalija
+253 Džibuti +254 Kenija +255 Tanzanija +256 Uganda +257 Burundi +258 Mozambik
+259 Nedodijeljeno: vidi Zanzibar, Tanzanija +260 Zambija +261 Madagaskar +262
Reunion +263 Zimbabve +264 Namibija +265 Malavi +266 Lesoto +267 Bocvana +268
Svazi +269 Komori i Mayotte +27 Južna Afrika +28x Nedodijeljeno +290 Sveta
Helena +291 Eritreja +292 Nedodijeljeno +293 Nedodijeljeno +294 Nedodijeljeno
+295 Prekinuto: vidi San Marino +296 Nedodijeljeno: vidi Trinidad/Tobago +297
Aruba +298 Ovčji Otoci +299 Grenland

Neki pozivni brojevi u Zoni 2 nisu u Africi. Aruba (+297) je blizu Južne
Amerike, ali Zona 5 nema brojeva za nju. Slobodan broj u Zoni 2 činio se kao
najbolji izbor.

Ovčji Otoci (+298) i Grenland (+299) leže u sjevernom Atlantiku, između Sjeverne
Amerike i Europe. Mnogo godina nisu bili na raspolaganju pozivni brojevi u
tradicionalno europskim zonama (Zone 3 i 4). Međutim, zbog političkih prevrata
kao što su nove države nakon raspada SSSR-a, oslobodilo se više pozivnih brojeva
u Zonama 3 i 4. Ipak, zasad nema naznaka da te države namjeravaju promijeniti
pozivne brojeve.

+30 Grčka +31 Nizozemska +32 Belgija +33 Francuska +34 Španjolska +350 Gibraltar
+351 Portugal +352 Luksemburg +353 Irska +354 Island +355 Albanija +356 Malta
+357 Cipar +358 Finska +359 Bugarska +36 Mađarska +37 Prekinuto: vidi Njemačka
+370 Litva +371 Latvija +372 Estonija +373 Moldavija +374 Armenija +375
Bjelorusija +376 Andora +377 Monako +378 San Marino +379 Vatikan +38 Prekinuto:
vidi Jugoslavija +380 Ukrajina +381 Srbija +382 Crna Gora +383 Kosovo (*) +384
nedodijeljeno +385 Hrvatska +386 Slovenija +387 Bosna i Hercegovina +388 Prostor
europskih telefonskih brojeva +389 Makedonija +39 Italija

+40 Rumunjska +41 Švicarska +417 Lihtenštajn +42 Prekinuto: vidi Češka (+420) i
Slovačka (+421) +420 Češka +421 Slovačka +422 Nedodijeljeno +423 Nedodijeljeno
+424 Nedodijeljeno +425 Nedodijeljeno +426 Nedodijeljeno +427 Nedodijeljeno +428
Nedodijeljeno +429 Nedodijeljeno +43 Austrija +44 Velika Britanija +45 Danska
+46 Švedska +47 Norveška +48 Poljska +49 Njemačka

+500 Falklandi +501 Belize +502 Gvatemala +503 Salvador +504 Honduras +505
Nikaragva +506 Kostarika +507 Panama +508 Sveti Petar i Mikelon +509 Haiti +51
Peru +52 Meksiko +53 Kuba +54 Argentina +55 Brazil +56 Čile +57 Kolumbija +58
Venezuela +590 Francuski Antili (Gvadalupa itd.) +591 Bolivija +592 Gvajana +593
Ekvador +594 Francuska Gvajana +595 Paragvaj +596 Martinik +597 Surinam +598
Urugvaj +599 Nizozemski Antili

+60 Malezija +61 Australija +62 Indonezija +63 Filipini +64 Novi Zeland +65
Singapur +66 Tajland +670 Istočni Timor +671 Prekinuto: vidi Guam +672
Australski antarktički teritorij +673 Brunej +674 Nauru +675 Papua Nova Gvineja
+676 Tonga +677 Solomonski Otoci +678 Vanuatu +679 Fidži +680 Palau +681 Wallis
i Futuna +682 Kukovi Otoci +683 Niue +684 Američka Samoa +685 Samoa +686
Kiribati, Gilbertovi otoci +687 Nova Kaledonija +688 Tuvalu, otočje Ellice
(Saipan?) +689 Francuska Polinezija +690 Tokelau +691 Mikronezija +692 Maršalovi
Otoci +693 Nedodijeljeno +694 Nedodijeljeno +695 Nedodijeljeno +696
Nedodijeljeno +697 Nedodijeljeno +698 Nedodijeljeno +699 Nedodijeljeno

Broj 7 je uspostavljen tijekom postojanja SSSR-a. Nakon raspada te države,
većina bivših republika dobila je svoje pozivne brojeve tijekom 1990-ih. Možete
ih naći u Zoni 3 i Zoni 9.

+800 Međunarodni besplatni telefon +801 Nedodijeljeno +802 Nedodijeljeno +803
Nedodijeljeno +804 Nedodijeljeno +805 Nedodijeljeno +806 Nedodijeljeno +807
Nedodijeljeno +808 Usluge s podijeljenim troškovima +809 Nedodijeljeno +81 Japan
+82 Južna Koreja +83x Nedodijeljeno +84 Vijetnam +850 Sjeverna Koreja +851
Nedodijeljeno +852 Hong Kong +853 Makao +854 Nedodijeljeno +855 Kambodža +856
Laos +857 Nedodijeljeno +858 Nedodijeljeno +859 Nedodijeljeno +86 Kina +870
Usluga Inmarsat "SNAC" +871 Inmarsat (istočni Atlantik) +872 Inmarsat (Tihi
ocean) +873 Inmarsat (Indijski ocean) +874 Inmarsat (zapadni Atlantik) +875
Nedodijeljeno: rezervirano za pomorsko mobilno korištenje +876 Nedodijeljeno:
rezervirano za pomorsko mobilno korištenje +877 Nedodijeljeno: rezervirano za
pomorsko mobilno korištenje +878 Univerzalne osobne telekomunikacije +879
Rezervirano: nacionalno mobilno/pomorsko korištenje +880 Bangladeš +881 Globalni
mobilni satelitski sustav +882 Međunarodne mreže +883 Nedodijeljeno +884
Nedodijeljeno +885 Nedodijeljeno +886 Tajvan +887 Nedodijeljeno +888 (čini se da
se ne može dodijeliti) +889 Nedodijeljeno +89x Nedodijeljeno

+90 Turska +91 Indija +92 Pakistan +93 Afganistan +94 Šri Lanka +95 Burma
(Mianmar) +960 Maldivi +961 Libanon +962 Jordan +963 Sirija +964 Irak +965
Kuvajt +966 Saudijska Arabija +967 Jemen +968 Oman +969 Prekinuto: vidi Jemen
+970 Palestina +971 Ujedinjeni Arapski Emirati +972 Izrael +973 Bahrein +974
Katar +975 Butan +976 Mongolija +977 Nepal +978 Nedodijeljeno +979 Međunarodne
usluge s dodanom vrijednošću +98 Iran +990 Nedodijeljeno +991 ITPCS +992
Tadžikistan +993 Turkmenistan +994 Azerbejdžan +995 Gruzija +996 Kirgistan +997
Nedodijeljeno +998 Uzbekistan +999 Nedodijeljeno



https://hr.wikipedia.org/wiki/Wales

Wales (engleski izgovor [▶] ) (vel. Cymru velški izgovor [▶] [ˈkəm.rɨ]) je jedna
od četiri države koja čini Ujedinjeno Kraljevstvo Velike Britanije i Sjeverne
Irske. Nalazi se na jugozapadu britanskog otoka i ima izlaz na Irsko more.

Wales nije politički neovisan od 1282. godine. To je keltska regija u kojoj se
govori i velškim jezikom iako su keltski elementi u Engleskoj i Škotskoj gotovo
iščezli.

Porijeklo imena vuku od anglo-saksonske riječi wealhas što znači stranac, a
korijen te riječi možemo naći i u još nekoliko europskih regija gdje su
germanski narodi došli u dodir s negermanskim kulturama. Tako imamo Walloniju
(Valonija) u Belgiji ili Wallachiju (Vlaška) u Rumunjskoj. Slično je i sa
Vlasima na području Balkana.

Wales je smješten na jugozapadnom dijelu Britanskog otočja. Na istoku graniči s
Engleskom, a na zapadu nalaze se Atlantski ocean i Irsko more. Površina iznosi
20.760 km2.

U reljefu dominira Kambrijsko gorje (najviši vrh Snowdon, 1.085 m). Pretežno
uravnjeno gorje presijecaju brojne riječne doline.

Glavni i najveći grad te vodeća luka je Cardiff, dok su ostala mjesta sa
statusom grada: Bangor, Newport, St David's i Swansea.

Wales broji 2.958.876 stanovnika. oko 2/3 stanovništva živi u obalnom području.
Većinu čine Velšani i Englezi. 60% odraslih stanovnika Walesa izjašnjava se kao
Velšanin.

Službeni jezici u Walesu su engleski i velški. Engleski govore svi stanovnici
Walesa i to je, takoreći, glavni jezik. Samo 20% stanovnika zna velški.

Najstariji tragovi naseljenosti datiraju iz paleolitika. U razdoblju 2000.-500.
pr. Kr. Britansko otočje bilo je naseljeno Iberima. Oko 600. pr. Kr. naseljavaju
ga Kelti koji dolaze u dva selidbena vala. U drugom valu dolaze Bretonski Kelti
koji naseljavaju Englesku, Wales i škotsku ravnicu. S vremenom, Kelti svladavaju
ibersko stanovništvo i nameću se kao vladajuća aristokracija.



https://hr.wikipedia.org/wiki/ORJUNA

ORJUNA (Organizacija jugoslavenskih nacionalista) je bila ekstremna
nacionalistička i teroristička organizacija osnovana s ciljem zaštite
unitarističke jugoslovenske države. Karakterizira je primjena drastičnih i
fašističkih metoda i terora protiv političkih protivnika. Usko je surađivala s
četnicima i jugoslavenskom vojskom; zahvaljujući toj suradnji dobivali su
tijekom 1920.- ih godina oružje, mogli su održavati vojne vježbe i nekažnjeno
provoditi terorističke akcije protiv hrvatskih domoljuba i komunista. Ostala je
općenito poznata po kratici. Njeni članovi, a onda i drugi nasilnički
jugoslavenski i jugoslavensko-integralistički, monarhistički članovi zvani su
"orjunaši".

Neki autori upozoravaju na veliku sličnost s drugim ekstremno desničarskim
pokretima koji su u Europi nastajali u isto vrijeme - fašistima i nacistima:
orjunaši su bili zagovornici koncepta autoritarne države suprostavljene
demokraciji i parlamentarizmu, te su - posve slično fašistima i nacistima -
imali dobro uvježbane i organizirane naoružane skupine ("akcijske čete") za
pritisak i teror.

Makar zabranjeni 1929. god. tijekom šestosiječanjske diktature (kada je država
raspustila većinu građanskih udruga), njeno članstvo je ostalo u prisnim
odnosima s jugoslavenskim državnim aparatom, a u II. svjetskom ratu su u
značajnom broju stupali u četničke formacije - te je u Dalmaciji bilo više
četničkih postrojbi popunjenih uglavnom Hrvatima - orjunašima.

Osnovana 25. siječnja 1921. u Splitu pod imenom Jugoslavenska napredna
nacionalistička omladina; ime je promijenjeno u svibnju 1922, kada dobiva novi
statut i prestaje okupljati samo omladinu. Osnivači su bili grupa mlađih
sljedbenika Svetozara Pribićevića (u to vrijeme zadrtog velikosrbina),
pripadnici borbenog krila Demokratske stranke; službeni vođa ORJUNE bio je Milan
Pribićević, 2 godine mlađi Svetozarov brat (1877. - 1937.), svojedobno
austro-ugarski časnik čijim je dezerterstvom u Srbiju bio iniciran tzv.
veleizdajnički proces iz 1909. godine. Stranka je na izborima za ustavotvornu
skupštinu Kraljevine SHS 1920. godine snažnim promoviranjem jugoslavenstva
osvojila većinu glasova Srba prečana te dio glasova Hrvata, osobito u Dalmaciji,
koji su težili snažnoj državi da ih zaštiti od Italije.

Značajnu ulogu u osnivanju Orjune imala je grupa Hrvata prebjeglih sa područja
koje je nakon Prvog svjetskog rata pripojeno Italiji. Prvi predsjednik bio je
Marko Nani, a tajnik Edo Bulat, koji je kasnije postao hrvatski nacionalist i
ustaški dužnosnik u doba NDH. U veljači 1922. na čelo joj dolazi književnik dr.
Mirko Korolija, kojeg srdačno prima kralj Aleksandar.

Poticaj za osnivanje Orjune bilo je donošenje Obznane, kojom je zabranjen rad
Komunističke partije Jugoslavije. Orjuna je osnovana sa ciljem borbe protiv
snaga koje ugrožavaju novu državu: komunizma i "separatizma", odnosno hrvatskog
nacionalnog pokreta uopće. Kao i Demokratska stranka, zastupa centralističko
(unitarističko) uređenje države i ideologiju "integralnog jugoslavenstva": svi
Jugoslaveni čine jedinstvenu naciju, u kojoj se postupno trebaju izgubiti
posebnosti tri postojeća "plemena".

Središnji ideološki koncept Orjuninog unitarnog jugoslavenstva bilo je stvaranje
nove unitarne (jugoslavenske) nacije. Favorizacija srpskoga nacionalnog
mentaliteta. Protuhrvatstvo proizlazi iz vrednovanja hrvatskoga nacionalnog
identiteta kao nepodobnog za oblikovanje jedinstvene jugoslavenske nacije.

Orjunaši u Osijeku 1923. izveli atentat i usmrtili hrvatskog aktivista Stjepana
Veselića, bacili bombu na tiskaru Hrvatskog lista i srušili Frangeš-Mihanovićev
spomenik Umirućem domobranu..Orjuna se od početka služila političkim nasiljem
(terorom) protiv političkih protivnika. Članovi su organizirani u desetine, koji
poduzimaju batinaške napade. Nisu stali samo na tome: prilikom rudarskog štrajka
u Trbovlju (Slovenija) 1924. Orjunaši bombama i revolverima napali radnike i
zapalili Radnički dom. U doba izbora često napadaju skupove hrvatskih stranaka.
Česti su ulični sukobi s organizacijom Hrvatska nacionalna omladina (HANAO).
Napadali su također stranke i organizacije nacionalnih manjina: Nijemaca, Mađara
i Rumunja.

Financira je pokrajinska vlada za Hrvatsku i Slavoniju iz fondova za "Istru i
nacionalnu propagandu". Surađuje s četničkim organizacijama i militarističkom
Narodnom obranom. Po mnogo čemu je imala karakteristike fašističkog pokreta.
Zagovarala je rasno i integralno jugoslavenstvo, a neistomišljenike je fizički i
oružano terorizirala, a ideološki je zahtijevala istrijebiti sve "elemente koji
koče državno postojanje i narodno jedinstvo". Veliku mržnju je pokazivala prema
ustanovama, organizacijama i osobama koje su im ideološki bile suprotne,
posebice prema kleru, frankovcima, separatistima, komunistima, Trumbiću i
Radiću, jer su se isti odupirali velikosrpskoj dinastičkoj hegemoniji.
Svojstveno im je veličanje srpstva u kulturnom i političkom smislu, Srbije u
kojoj vide mesijansku ulogu, odanost dinastiji i Kralju (Kraljevine SHS, op.a.)
kojega su nazivali i smatrali "velikim genijem, najsjajnijim simbolom, idealom
vaskresenja i vladarom nedostižnih moralnih visina". . Jedna od upadljivih
osobina orjunaša, kako ondašnjih, tako i njihovih sljedbenika po ponašanju, je
ta što su se držali svake ideje koja je negirala hrvatsku državnu ideologiju.
Prema gradu Zagrebu, koji je predstavljao moguće središte hrvatskog nacionalnog
i državnog identiteta, osjećaju gađenje i upravljaju mržnju prema njemu, a s
druge strane zagovaraju potpuna odvojenost Dalmacije, koju ne smatraju hrvatskom
pokrajinom. Ideološki su pokazivali neke istovjetnosti sa autonomašima i
talijanašima iz Austro-Ugarske "Slaveni možda, Hrvati nikada".

Od početka je ORJUNA razvila najužu suradnju s četničkim pokretom.
Najistaknutiji četnički vojvode Kosta Pećanac i Ilija Trifunović-Birčanin
sudjelovali su u ORJUNI koja ih 1924. godine obojicu imenuje za "velike
čelnike".

Postojali su i izravni kontakti s fašistima. Tako se npr. dr. Mirko Korolija,
predsjednik JNNO od veljače 1922. i kasnije Orjune, javno hvalio svojim
dopisivanjem s Benitom Mussolinijem.

Osim Dalmacije, uporišta ova organizacija je imala i u Sloveniji. U Srbiji ima
izvjesno uporište među studentima beogradskog sveučilišta; izvan njega nema veće
značenje. Vladajuća Narodna radikalna stranka osnovala je organizaciju Srpska
nacionalna omladina (SRNAO) kao protutežu pokretu integralnog jugoslavenstva.

Nakon raskola u Demokratskoj stranci 1924., većina članova Orjune podržalo je
vođu prečana Svetozara Pribićevića. Na parlamentarnim izborima 1925. i 1927.
podržavali su kandidate njegove Samostalne demokratske stranke. Zajednički im je
cilj obrana ugroženog jugoslavenstva.

Vodstvo ORJUNE nije podržalo drastični politički zaokret Pribićevića koji ubrzo
nakon izbora 1927. sklapa sporazum sa Stjepanom Radićem (Seljačko-demokratska
koalicija). Ostaju vjerni starom opredjeljenju i metodama. Zbog svojeg
jugoslavenstva dolaze u sukob i sa srpskim nacionalističkim organizacijama i
velikosrpskim koncepcijama srpskih političara.

Cyprian P. Blamires u svojoj Enciklopediji svjetskog fašizma iz 2006. godine
predstavlja ORJUNU kao "najizrazitiji fašistički pokret u Jugoslaviji", čija je
ekstremna nasilnost i samovolja u poduzimanju militantnih akcija naposljetku
potaknula jugoslavenske vlasti da je od 1925. godine izvrgnu pritiscima, a
naposljetku raspuste 1929. godine.

Orjuna je pozdravila Šestojanuarsku diktaturu, ali je ipak bila zabranjena,
zajedno sa svim "plemenskim" strankama i organizacijama. Kralj Aleksandar I.
Karađorđević odrekao se njihovih usluga jer su bili omrznuti, ali ne i njihovih
ideja i metoda. "Integralno jugoslavenstvo" proklamirano je kao službena državna
ideologija, a politički teror države (koji je i ranije postojao) sustavno je
organiziran. Međutim, od izvorne zanesenosti jugoslavenskom idejom nije u
stvarnosti ostalo ništa: to je sada samo maska za velikosrpske koncepcije; to je
također bio razlog da se Orjuna zabrani.

Valja opaziti da su vlasti u isto vrijeme raspustili i »Udruženje srpskih
četnika Petar Mrkonjić za Kralja i Otadžbinu« - ne zato što su bile protiv
djelovanja četništva (dapače, bila je to jedna od rijetkih udruga političkog
karaktera, koja nije raspuštena), nego zato što su htjeli da se svi četnici
ujedine u "izvorno" četničko "Udruženje četnika za slobodu i čast otadžbine" -
kojega je 1921. godine u Srbiji osnovala Demokratska stranka - dakle ista
stranka koja je iste te godine bila osnovala i ORJUNU. Naprosto su članovi
ORJUNE upućeni da se pridruže jedinstvenom monarhističkom četničkom pokretu -
što su oni redom i učinili, te su se poslije u II. svjetskom ratu u znatnom
broju (i etnički Hrvati, poput Grge Angjelinovića) djelatno priključili
četničkim postrojbama. Najugledniji četnički vojvoda Ilija Trifunović-Birčanin
je 1941. godine iz Srbije došao u Split - grad u kojem je bilo najjače orjunaško
uporište - da bi uspostavio koloboraciju s Talijanima, te uspostavio važno
četničko zapovjedništvo u Splitu (koje je, koloborirajući s Talijanima
kontaktiralo i s Britancima, koji su Birčaninu podmornicom poslali radio stanicu
kojom je on održavao vezu s izbjegličkom vladom u Londonu, koja je u Birčanina
imala najveće povjerenje) i osnovao više četničkih postrojbi sastavljenih od
Hrvata - orjunaša. 

Djelovanje Orjune i kasnije četnika u Splitu aktivno su podupirali književnici,
poput Nike Bartulovića, Đure Vilovića, Mirka Korolije, Ćire Čičin-Šaina, Sibe
Miličića i drugi. Redovito su pisali ekavicom. Niko Bartulović je 1944. bio
hrvatski predstavnik na Svetosavskom kongresu u selu Ba. Bivši katolički
svećenik Đuro Vilović je radio u stožeru Draže Mihailovića.

U Splitu je tada djelovao Četnički odbor predvodenim vovodom Ilijom Trifunovićem
- Birčaninom. Načelnik njegovog stožera bio je Radovan Ivanišević. Procjenjuje
se da je među četnicima tada bilo preko dvije tisuće Hrvata.

Tijekom drugog svjetskog rata priključili su se redovima vojske Draže Mihalovića
također i brojni Hrvati, Slovenci pa čak i bosanski muslimani - uglavnom članovi
akcijskih četa Orjune. Osobe poput Zvonimira Vučkovića Feliksa zauzimale su
ključna mjesta u četničkoj hijerarhiji. Zvonimir Vučković bio je zapovjednik
Prvog ravnogorskog korpusa, nosio je naslov četničkog vojvode i bio Mihailovićev
bliski suradnik.

Stanoviti broj Hrvata iz Dalmacije vjernih (srpskom) kralju osnovao je
Kaštelanski četnički odred, Splitsko-šibenski bataljon i Odred vojvode
Birčanina, koji djeluju u sklopu Dinarskog četničkog korpusa na čelu s
pravoslavnim raspopom Momčilom Đujićem. Dalmatinsko orjunaštvo koje je izvorno u
velikoj mjeri bilo motivirano traženjem snažne južnoslavenske protuteže
talijanskim pretenzijama na Jadranu, zajedno s drugim četnicima je tijekom II.
svjetskog rata naveliko surađivalo s talijanskim fašistima - s čijom je
ideologijom i političkim metodama zapravo i imalo mnoge sličnosti.

Legendarna je i tuča splitskih komunista sa splitskim orjunašima, koja se zbila
22. srpnja 1921. godine, kada su ih komunisti - kako su kasnije govorili -
"spriječili u njihovom 'kontrarevolucionarnom djelovanju'". O tome svjedoči i
spomen-ploča stavljena na zid u Plinarskoj ulici u Splitu (postavljena 1987.
godine), u splitskom predjelu Varošu.

U književnosti je djelovanje ORJUNA-e se spominje u romanu Ive Brešana
Ispovijedi nekarakternog čovjeka.

Zastranjivanje građana, koji su išli ideološki u tom pravcu, kao i malobrojnost
istih te njihovo otuđivanje od vlastite sredine, prikazano je i u TV-seriji Velo
misto.



https://hr.wikipedia.org/wiki/Brazil

Brazil (port. Brasil IPA [bɾaˈziw]), službeno Savezna Republika Brazil (port.
República Federativa do Brasil), najveća je država u Južnoj Americi. Prema
površini i broju stanovnika od preko 190 milijuna, peta je najveća zemlja na
svijetu. Jedina je država portugalskoga govornog područja u Americi i najveća
luzofonska zemlja na svijetu.

Graniči sa svim južnoameričkim zemljama osim Ekvadorom i Čileom. Na sjeveru s
Venezuelom, Gvajanom, Surinamom i francuskim prekomorskim departmanom Francuskom
Gvajanom, na sjeverozapadu s Kolumbijom, na zapadu s Bolivijom i Peruom, na
jugozapadu s Argentinom i Paragvajom i na jugu s Urugvajom. Morska obala
Brazila, s Atlantskim oceanom na istoku, dugačka je preko 7491 km. Veliki dio
Brazila pripada slivu rijeke Amazone i prekriven je kišnim šumama. Brazilski
teritorij čine i brojni arhipelazi kao Fernando de Noronha, atol Rocas, São
Pedro e São Paulo i Trindade i Martim Vaz.

Brazil je bio portugalska kolonija od iskrcavanja Pedra Álvaresa Cabrala godine
1500. do 1815., kada je uzdignut na ujedinjenu kraljevinu s Portugalom i
Algarveom. Kolonijalna povezanost bila je u stvari prekinuta već 1808. kada je
nakon Napoleonovog upada u Portugal prijestolnica portugalskog kraljevstva
preseljena iz Lisabona u Rio de Janeiro. Nezavisnost od Portugala ostvarena je
1822. Isprva nezavisan kao Brazilsko carstvo, Brazil je od 1889. republika,
premda dvodomni parlament, danas zvan kongres, datira iz 1824. kada je usvojen
prvi ustav. Današnji ustav, Brazil definira kao saveznu republiku federalnog
distrikta, 26 država i 5564 gradova.

Prema BDP-u, brazilska je ekonomija osma najveća na svijetu, dok je prema
paritetu kupovne moći sedma najveća. Brazil je jedna od najbrže rastućih velikih
svjetskih ekonomija i novih svjetskih gospodarskih sila. Brazil je jedan od
osnivača Ujedinjenih naroda i organizacija G-20, CPLP, Latinske Unije,
Organizazije Ibero-američkih država, Mercosula, Unije južnoameričkih država i
također jedna od zemalja BRIC-a. Brazil je također dom raznovrsnim divljim
životinjama, prirodnim okolišima i velikim prirodnim resursima u raznim
zaštićenim područjima.

Etimologija naziva "Brazil" je nejasna. Tradicionalno, riječ "Brazil" potječe od
brazila, drva kojim su iz brazilskih regija u Europu tijekom 16. stoljeća
trgovali mnogi pomorci. Na portugalskom, drvo brazil naziva se pau-brasil, te se
riječi brasil obično pripisuje značenje "crven poput žeravice", nastalo iz
latinskog brasa ("žeravica") i sufiksa -il (od-iculum ili -ilium). Ova teorija
uči se kao službena u školama Brazila i Portugala. Ipak, brazilski učenjak José
Adelino da Silva Azevedo pretpostavlja da je riječ mnogo starija, keltskog ili
feničkoga porijekla. Feničani su trgovali crvenom bojom dobivenom iz minerala u
keltskim zemljama, od Iberijskog poluotoka do Irske. U irskoj mitologiji postoji
zapadna zemlja zvana Hy-Brazil, te neki u tome prepoznaju, uključujući Tolkiena,
jedan od najvjerovatnijih etimoloških izvora naziva "Brazil". Istu teoriju
također su predložili znanstvenici iz 16. stoljeća. Na jeziku Guarani, službenom
jeziku Paragvaja, Brazil se zove "Pindorama", indijanski naziv za regiju koji
znači "zemlja palmi".

Među povjesničarima vlada mišljenje da su područje današnjeg Brazila
polunomadski narodi naselili 10 000 godina prije prvog iskrcavanja portugalskih
istraživača 22. travnja 1500. godine, predvođenog Pedrom Álvaresom Cabralom.
Portugalci su naišli na domoroce na razini kamenog doba podijeljene na nekoliko
plemena i u međusobnim sukobima, od kojih je većina bila iz iste jezične grupe
Tupí-Guaraní.

Premda je prvo naselje osnovano 1532., stvarna je kolonizacija započela 1534.
kada je kralj Ivan III. teritorij podijelio na 12 nasljednih kapetanija, ali
takav se aranžman pokazao problematičnim te je 1549. upravi cijele kolonije
dodijelio generalnog guvernera. Portugalci su asimilirali neka od domorodačkih
plemena dok su druga bila podjarmljena, porobljena ili istrijebljena tijekom
dugih ratova ili europskim bolestima na koje nisu imala imunitet. Kolonizatori
su iskorištavali prirodna dobra, u početku većinom drvo pernambuco (drvo brazil
ili Pau-Brasil), dok je do sredine 16. stoljeća šećer je postao najznačajniji
brazilski izvozni proizvod te su Portugalci radi povećane međunarodne potražnje
uvozili afričke robove.

Ratovima protiv Francuza, Portugalci su postepeno širili svoj teritorij na
jugoistok, zauzevši Rio de Janeiro 1567., i na sjeverozapad, osvojivši São Luís
1615. Poslali su također i vojne ekspedicije u prašumu Amazone i osvojili
britanska i nizozemska uporišta, i u tom području od 1669. osnivali naselja i
utvrde. Godine 1680. dosegli su daleki jug i osnovali Sacramento na obali Ría de
la Plate u regiji Banda Oriental (u današnjem Urugvaju).

Krajem 17. stoljeća, izvoz šećera počeo je opadati ali počevši od 1690-ih,
otkriće zlata od strane istraživača u regiji koja će kasnije biti nazvana Minas
Gerais (opći rudnici) u današnjim Mato Grossu i Goiásu, spasilo je koloniju od
propasti. Rudnici su iz cijelog Brazila, ali i iz Portugala, privukli mnoštva
imigranata. Španjolci su pokušali spriječiti portugalsku ekspanziju u teritorij
koji im je pripadao prema sporazumu iz Tordesillasa iz 1494., i uspjeli osvojiti
Bandu Oriental 1777. Ipak, to je bilo uzalud jer je ugovor u San Ildefonsu,
potpisan iste godine, potvrdio portugalski suverenitet na cjelokupnom teritoriju
kolonijalne ekspanzije, utvrđujući većinu aktualnih brazilskih granica.

Godine 1808., kraljica Marija I. i njezin sin i regent, budući kralj Ivan VI.,
bježeći pred Napoleonovom vojskom, zajedno sa kraljevskom obitelji plemstvom i
vladom preselili su se u Rio de Janeiro. To je jedini zabilježeni
prekokontinentalni premještaj jedne kraljevske obitelji. Rio de Janeiro postao
je sjedištem cijelog Portugalskoga kolonijalnog carstva. Godine 1815. Ivan VI.,
tada regent u ime svoje majke, uzdigao je Brazil od kolonije na suvereno
kraljevstvo ujedinjeno s Portugalom. Godine 1809. Portugalci su upali u
Francusku Gvajanu (koja je Francuskoj vraćena 1817.) i 1816. u Bandu Oriental,
kasnije preimenovanu kao Cisplatina (ali nakon rata 1828. postala je nezavisna
država poznata kao Urugvaj).

Kralj Ivan VI. vratio se u Europu 26. travnja 1821., ostavivši svog starijeg
sina, princa Pedra de Alcântaru kao regenta Brazila. Portugalska je vlada
pokušala Brazilu vratiti status kolonije, lišavajući ga svih postignuća
ostvarenih od 1808. nadalje. Brazilci se tome nisu htjeli pokoriti te ih je
princ Pedro u tome podržao proglasivši nezavisnost od Portugala 7. rujna 1822.,
čime je osnovao Brazilsko Carstvo. 12. listopada iste godine Pedro je proglašen
prvim carem Brazila i 1. prosinca okrunjen kao Petar I.

U to doba, većina je Brazilaca bila za monarhiju te je republikanizam imao vrlo
malu podršku. Prateći brazilski rat za nezavisnost proširio se skoro cijelim
teritorijem zemlje, s bitkama u sjevernim, sjeveroistočnim i južnim regijama.
Posljednji portugalski vojnici predali su se 8. ožujka 1824. te je Portugal
nezavisnost Brazila priznao 29. kolovoza 1825.

Nakon što je prihvaćen u gradskim savjetima diljem zemlje, prvi brazilski ustav
proglašen je 25. ožujka 1824. Petar I. abdicirao je 7. travnja 1831. i otišao u
Europu vratiti svoju kćer na vlast, ostavivši svog petogodišnjeg sina i
nasljednika koji će postati car Petar II. Kako novi car nije mogao vršiti svoje
ustavne ovlasti dok nije dostigao punoljetnost, uspostavljeno je regentstvo.
Sporovi između političkih frakcija doveli su do pobuna i do nestabilnog, skoro
anarhičnog, regentstva. Buntovne frakcije nisu se bunile protiv monarhije, iako
su neke proglasile otcjepljenje provincija kao nezavisnih republika, ali samo
dok je Petar II. bio maloljetan. Radi toga, Petar II. je prije vremena proglašen
punoljetnim te je "Brazil uživao gotovo pola stoljeća unutarnjeg mira i brzog
materijalnog napretka."

Brazil je tijekom 58-godišnje vladavine Petra II. pobijedio u tri međunarodna
rata (rat la Plate, urugvajski rat i rat trojnog saveza) i radi uspješnih izbora
i neograničene slobode govora učvrstio predstavničku demokraciju. Najbitnije,
ropstvo je ukinuto nakon sporog, ali stalnog procesa koji je započeo krajem
međunarodne trgovine robljem 1850. i dovršen potpunim ukidanjem ropstva 1888.,
"Zlatnim zakonom" kojeg je stvorila princeza Izabela. Robovsko je stanovništvo
bilo u opadanju od brazilske nezavisnosti nadalje, 1823., 29% brazilske
populacije bili su robovi ali do 1887. taj je postotak pao na 5%.

Kada je 15. studenoga 1889. zbačena monarhija, u Brazilu nije bilo mnogo podrške
promjeni političkog uređenja te je Petar II. bio na vrhuncu popularnosti. Ipak,
"snosio je glavnu, i vjerojatno jedinu odgovornost za svoje vlastito
uklanjanje." Nakon smrti svoja dva sina, Petar je vjerovao "da je carskom režimu
bilo suđeno da završi s njime." Nije se mnogo brinuo za sudbinu režima te nije
učinio ništa, niti je dozvolio da se išta učini radi spriječavanja vojnog udara,
podržanog od strane bivših robovlasnika koji su se protivili ukidanju ropstva.
Time je stvorena federalna republika, službenog naziva Republika Sjedinjenih
Brazilskih Država, koju je proglasio feldmaršal Deodoro da Fonseca, 15.
studenoga 1889.

"Rana republikanska vlada bila je manje-više vojna diktatura". Iako su
nastojanja vlade da nastavi vanjsku politiku carstva bila relativno uspješna,
posebno za vrijeme Barona Rio Branca, dosegavši ravnotežu koja je bila
poremećena samo tijekom početne faze pripajanja Acrea i prvim svjetskim ratom,
na unutrašnjem planu, od mornaričke pobune rujna 1893. otvoren je dugotrajni
začarani krug koji je do 1920-ih Brazil izmučio s nekoliko civilnih i vojnih
pobuna koje su postepeno do te mjere potkopale režim da je 1930. poraženom
predsjedničkom kandidatu Getúliu Vargasu bilo moguće državnim udarom preuzeti
vlast.

Vargas, koji je u svjetlu tada nedavnog vojnog pokreta mladih oficira vlast
trebao preuzeti samo privremeno radi provođenja demokratskih reformi, raspustio
je kongres, ukinuo ustav, te je vladao izvanrednim ovlastima, dok je guvernere
država zamijenio svojim pristašama. Radi neispunjenih obećanja o promjenama,
1932. oligarhija São Paula pokušala se vratiti na vlast dok su se 1935. pobunili
Komunisti, ali obije su pobune bile poražene. Ipak, komunistička prijetnja
poslužila je Vargasu kao izgovor za otkazivanje izbora i još jedan coup d'état
kojim je 1937. uvedena potpuna diktatura, i u skladu s time brutalna represija
opozicije s logorima za političke zatvorenike u udaljenim područjima zemlje,
opće raširena tortura od strane vladinih snaga i cenzura tiska.

Brazil je ostao neutralan tijekom prvih godina drugog svjetskog rata, dok vlada
nije 1942. objavila rat silama Osovine. Vargas je tada njemačke, japanske i
talijanske imigrante prisilno smjestio u koncentracione logore, i 1944. poslao
trupe na ratište u Italiji. Sa savezničkom pobjedom 1945. i krajem
nacističko-fašističkih režima u Europi, Vargasova je pozicija postala neodrživa
te je ubrzo bio svrgnut u vojnim udarom. Ponovo je uspostavljena demokracija i
general Eurico Gaspar Dutra izabran je 1946. za predsjednika. Vargas se,
demokratski izabran, na vlast vratio 1951., ali nije bio sposoban vladati
demokratski, niti se nositi s aktivnom opozicijom, te je 1954. izvršio
samoubojstvo.

Nekoliko kratkih privremenih vlada uslijedilo je nakon Vargasovog samoubojstva.
Juscelino Kubitschek postao je predsjednik 1956., te je zauzeo pomirljivi stav
prema političkoj opoziciji koji mu je omogućio da vlada bez većih kriza.
Ekonomija i industrijski sektor znatno su porasli, ali najveće je postignuće
bila izgradnja novog glavnog grada Brasílije, inaugurirane 1960. Njegov
nasljednik bio je Jânio Quadros, koji je ostavku podnio 1961., manje od godinu
dana po preuzimanju dužnosti. Njegov potpredsjednik João Goulart, preuzeo je
vlast ali je izazvao snažni politički otpor te je zbačen travnja 1964., državnim
udarom koji je rezultirao vojnim režimom.

To je trebao biti samo prelazni režim ali postupno je evolvirao u potpunu
diktaturu s proglašenjem petog institucionalnog zakona 1968. Represija nad
protivnicima diktature, uključujući urbane gerile, bila je oštra, ali ne i
brutalna kao u drugim zemljama Latinske Amerike. Radi izvanrednog ekonomskog
rasta, poznatog kao "ekonomsko čudo", režim je dosegao najvišu razinu
popularnosti u godinama represije.

General Ernesto Geisel postao je predsjednik 1974., te je započeo svoj projekt
redemokratizacije procesom za kojeg je rekao da će biti "spor, postepen i
siguran." Geisel je okončao vojnu nedisciplinu, torturu političkih zatvorenika,
cenzuru tiska, i nakon ukidanja petog institucionalnog zakona, konačno i samu
diktaturu. Ipak, vojni je režim nastavljen pod njegovim izabranim nasljednikom
generalom Joãom Figueiredom radi dovršenja tranzicije u potpunu demokraciju.
Puna civilna vlast uspostavljena je 1985. kada je predsjednik postao José
Sarney, ali pri kraju svog mandata postao je izuzetno nepopularan radi
neobuzdane ekonomske krize i neobično visoke inflacije. Sarneyeva neuspješna
vladavina omogućila je 1989. izbor skoro nepoznatog Fernanda Collora, koji je
1992. smijenjen od strane Nacionalnog kongresa. Collora je naslijedio njegov
potpredsjenik Itamar Franco, koji je Fernanda Henriquea Cardosa imenovao
ministrom financija.

Cardoso je izradio vrlo uspješni Plano Real ("kraljevski" ili "realni" plan)
koji je brazilskoj ekonomiji donio stabilnost, te je izabran za predsjednika
1994. i ponovo 1998. Mirni prijenos vlasti na Luiza Inácia Lulu da Silvu,
izabranog 2002. i ponovo 2006., označio je konačno ostvarenje dugoočekivane
brazilske političke stabilnosti. Za vrijeme mandata Inácia Lule, Brazil je
postao jedna od novih svjetskih ekonomskih sila i najbrže rastućih
gospodarstava. Godine 2011., vlast je preuzela aktualna predsjednica Dilma
Rousseff.

Brazil zauzima veliko područje duž istočne obale Južne Amerike i uključuje
većinu unutrašnjosti kontinenta, graničeći s Urugvajem na jugu, Argentinom i
Paragvajem na jugozapadu, Bolivijom i Peruom za zapadu, Kolumbijom na
sjeverozapadu, i Venezuelom, Surinamom, Gvajanom i francuskim prekomorskim
departmanom Francuskom Gvajanom na sjeveru. Graniči sa svim južnoameričkim
zemljama osim Ekvadora i Čilea. Obuhvaća također i nekoliko oceanskih
arhipelaga, kao Fernando de Noronha, atol Rocas, São Pedro e São Paulo i
Trindade i Martim Vaz. Veličina teritorija, reljef, klima i prirodni resursi
Brazil čine zemljopisno raznolikim. Uključujući svoje atlantske otoke, Brazil je
smješten između širina 6°N i 34°S, i dužina 28°W i 74°W.

Brazil je nakon Rusije, Kanade, Kine i Sjedinjenih Država peta najveća zemlja na
svijetu, i treća najveća u obije Amerike, s ukupnom površinom 8 514 876,599 km²,
uključujući i 55 455 km² vodenih površina. Obuhvaća tri vremenske zone, od UTC-4
u zapadnim državama, do UTC-3 u istočnim državama (službeno vrijeme Brazila) i
UTC-2 na atlantskim otocima.

Brazilska topografija također je raznovrsna i uključuje brda, planine, ravnice i
visočja. Većina terena leži između 200 m i 800 m nadmorske visine. Glavno
brdovito područje obuhvaća većinu južne polovice zemlje. Sjeverozapadni dijelovi
visoravni sastoje se od širokog, valovitog terena isprekidanog niskim,
zaobljenim brdima. Jugoistočni dio više je neravan, sa složenim masama grebena i
planinskih lanaca s vrhuncima do 1200 m. Lanci uključuju planine Mantiqueira,
Espinhaço i Serra do Mar. Na sjeveru, Gvajansko visočje stvara veću razvodnicu
koja razdvaja rijeke amazonskog slijeva od rijeka koje utječu u sustav Orinoca
na sjeveru prema Venezueli. Najviša točka u Brazilu je Pico da Neblina s 2994 m,
dok je najniža u Atlantskom oceanu.

Brazil ima gusti i složeni riječni sustav, jedan od najvećih u svijetu, s osam
većih slijeva koji svi utječu u Atlantik. Veće rijeke uključuju Amazonu (druga
najduža na svijetu i prva po volumenu vode), Paranu i njen veći pritok Iguaçu
(koja uključuje i vodopade Iguazú), Rio Negro, São Francisco, Xingu, Madeiru i
Tapajós. Amazona izvire u peruanskim Andama pod imenom Marañón, a kao rijeka
Ucayali teče prema istoku. Prima veliki broj pritoka (duže su Madeira i Purus),
te se daljni tok odvija estuarijem i završava ulijevanjem u Atlantski ocean.
Istjek iznosi 180 000 m³ u sekundi, dužina toka sa izvornim rijekama je 6180 km,
a plovna dužina je od 4100 km. Slijev Amazone obuhvaća površinu od oko 7
milijuna km².

Klima Brazila obuhvaća širok raspon vremenskih prilika na velikom području i
raznolikoj topografiji, ali većina zemlje ima tropsku klimu. Prema Köppenovoj
klasifikaciji klime Brazil karakterizira pet glavnih klimatskih podvrsta:
ekvatorska, tropska, polusuha, brdska tropska, umjerena, i suptropska klima.
Različiti klimatski uvjeti uzrokuju prirodne okoliše u rasponu od ekvatorskih
kišnih šuma na sjeveru i polusuhih pustinja na sjeveroistoku do crnogoričnih
šuma na jugu i tropskih savana u središnjem Brazilu. Mnoge regije imaju vrlo
različite mikroklime.

Ekvatorska klima karakterizira većinu sjevernog Brazila. Ne postoji prava suha
sezona, ali postoje neke varijacije u obimu padalina tijekom godine. Prosječna
je temperatura 25 °C, s većim temperaturnim varijacijama između dana i noći u
odnosu na varijacije između sezona. U središnjem Brazilu oborine su više
sezonski raspoređene, što je karakteristično za klimu savane. Ta je regija
velika kao i bazen Amazone ali s vrlo različitom klimom jer se nalazi južnije i
na većoj nadmorskoj visini. U unutrašnjosti sjeveroistoka, sezonske su oborine
još ekstremnije. Polusuha klimatska regija uglavnom prima manje od 800 mm kiše,
koja većinom pada tijekom perioda od tri do pet mjeseci godišnje a povremeno i
manje, stvarajući duge periode suše. Grande Seca (velika suša) 1877.–1878.,
najgora suša ikada zabilježena u Brazilu, prouzročila je približno pola milijuna
umrlih. Razorna je bila i suša iz 1915. Južno od Bahie, kraj São Paula, mijenja
se sezonska raspodjela oborina, s kišom koja pada tijekom cijele godine. Jug
uživa umjerene uvjete, s hladnim zimama i prosječnim godišnjim temperaturama ne
iznad 18 °C. Zimski su mrazevi uobičajeni, s povremenim snijegom u višim
područjima.

Veliki teritorij Brazila obuvaća nekoliko različitih ekosistema, kao Amazonsku
prašumu, područje s najvećom bioraznolikošću na svijetu, atlantsku šumu i
Cerrado. Na jugu, crnogorične šume Araucarije rastu u umjerenim uvjetima.

Bogati svijet divljih životinja Brazila odražava raznovrsnost prirodnih
staništa. Međutim, većina ostaje uvelike nedokumentirana te se redovno otkrivaju
nove vrste. Znanstvenici procjenjuju da je ukupan broj biljnih i životinjskih
vrsta u Brazilu blizu 4 milijuna. Veći sisavci uključuju pume, jaguare, ozelote,
rijetke kolumbijske divlje pse, lisice, pekarije, tapire, mravojede, ljenivce,
oposume, i pasance. Jeleni su česti na jugu, dok se mnoge vrste majmuna novog
svijeta mogu naći u sjevernim kišnim šumama

Prirodno nasljeđe Brazila ozbiljno je ugroženo stočarstvom i poljoprivredom,
sječom drveta, rudarstvom, naseljavanjem, iskorištavanjem nafte i plina,
prevelikim izlovom ribe, trgovinom divljih životinja, branama i infrastrukturom,
zagađenjem vode, klimatskim promjenama, požarima i invazivnim vrstama. U mnogim
područjima zemlje, prirodni je okoliš ugrožen razvojem. Izgradnja cesta otvorila
je prethodno udaljene krajeve poljoprivredi i naseljavanju, brane su potopile
doline i staništa divljih životinja, dok su rudnici nagdrili i zagadili pejzaže.
Za amazonsku regiju, planira se najmanje 70 brana, uključujući i kontroverznu
hidroelektranu Belo Monte. Briga za okoliš porasla je kao odgovor na globalni
interes za probleme okoliša.

Stanovništvo Brazila 2008., prema Brazilskom institutu za zemljopis i statistiku
(Instituto Brasileiro de Geografia e Estatística), bilo je oko 190 milijuna
stanovnika (22,31 na kvadratni kilometar), s omjerom muškarci-žene od 0,95:1 i
83,75% gradskog stanovništva. Populacija je veoma koncentrirana u jugoistočnoj
(79,8 milijuna stanovnika) i sjeveroistočnoj (53,5 milijuna stanovnika) regiji,
dok dvije najveće regije, srednjezapadna i sjeverna, koje obuhvaćaju 64,12%
ukupnog nacionalnog teritorija, ukupno imaju samo 29,1 milijun stanovnika. Iako
je natalitet doživio blagi pad, radi pada mortaliteta stanovništvo je znatno
poraslo između 1940. i 1970. Godišnji prirast stanovništva 1940-ih bio je 2,4%,
3,0% 1950-ih i 2,9% 1960-ih, dok se očekivani životni vijek povećao s 44 na 54
godine i na 72,6 godine 2007. Prirast je stalno opadao od 1960-ih, s 3,04%
godišnje između 1950. i 1960. na 1,05% 2008., te se kao zaokruženje demografske
tranzicije očekuje pad na negatvnu vrijednost od –0,29% do 2050.

Najveća su metropolitanska područja São Paulo, Rio de Janeiro, i Belo
Horizonte — sva u jugoistočnoj regiji — s 19,5, 11,5, i 5,1 milijuna stanovnika.
Skoro svi glavni gradovi država najveći su gradovi u svojoj državi, osim
Vitórie, glavnog grada države Espírito Santo, i Florianópolisa, glavnog grada
Santa Catarine. Postoje također i druge metropolitanske zone u državama São
Paulo (Campinas, Santos i Vale do Paraíba), Minas Gerais (Vale do Aço), Rio
Grande do Sul (Porto Alegre), i Santa Catarina (Vale do Itajaí).

Prema nacionalnom istraživanju po uzorku kućanstava (PNAD) iz 2008., 48,43%
stanovništva (oko 92 milijuna) izjasnilo se kao bijelo, 43,80% (oko 83 milijuna)
kao smeđe (miješano), 6,84% (oko 13 milijuna) kao crno, 0,58% (oko 1,1 milijun)
kao azijsko i 0,28% (oko 536 000) kao američki indijanci, dok se 0,07% (oko
130 000) nije izjasnilo o rasi. Godine 2007., Nacionalna indijanska fondacija
izvjestila je o postojanju 67 različitih nekontaktiranih plemena, više u odnosu
na 40 iz 2005. Vjeruje se da Brazil ima najveći broj nekontaktiranih naroda u
svijetu.

Većina Brazilaca potječe od indijanaca, portugalskih naseljenika i afričkih
robova. Od dolaska Portugalaca 1500., bilo je znatnog miješanja između te tri
grupe. Smeđe stanovništvo (miješani Brazilci službeno se nazivaju pardo) je
široka kategorija koja uključuje Cabolcoe (potomke bijelaca i indijanaca),
Mulate (potomke bijelaca i crnaca) i Cafuze (potomke crnaca i indijanaca).
Cabocloi čine većinu stanovništva u sjevernoj, sjeveroistočnoj i srednjezapadnoj
regiji. Veće stanovništo Mulata živi na istočnoj obali sjeveroistočne regije od
Bahie do Paraíbe i također u sjevernom Maranhãou, južnom Minas Geraisu i
istočnom Rio de Janeiru. Od 19. stoljeća, Brazil je svoje granice otvorio
imigraciji. Oko pet milijuna ljudi iz preko 60 zemalja uselilo se u Brazil
između 1808. i 1972., najviše iz Portugala, Italije, Španjolske, Njemačke,
Japana i Srednjeg istoka.

Pogledajte: Brazilski indijanci - popis po državama. Na području Brazila nalaze
se brojni rezervati za Indijance.

Portugalski je službeni jezik, dok jezik kojim Brazilci govore je
dijalekt/vernakular kojeg lingvisti nazivaju brazilski portugalski. Portugalski
je u stvarnosti jedini jezik korišten u medijima, za poslovne i administrativne
svrhe. Iznimke su São Gabriel da Cachoeira, gdje zajedno s Portugalskim status
službenog jezika ima i indijanski jezik Nheengatu, i Pomerode, gdje njemački
također ima status službenog jezika. Brazil je jedina zemlja portugalskoga
govornog područja u Americi, što jezik čini važnim dijelom brazilskog
nacionalnog identiteta i naglašava različitost nacionalne kulture u odnosu na
hispanofonske susjede.

Pod utjecajem indijanskih i afričkih jezika, brazilski portugalski imao je svoj
vlastiti razvoj. Radi toga, ponešto je različit, posebno u u fonologiji, u
odnosu na jezik Portugala i drugih luzofonskih zemalja, usporedivo s razlikama
između američkog i britanskog engleskog jezika. Godine 2008., Zajednica država
portugalskog govornog područja (CPLP), koja uključuje predstavnike svih zemalja
s portugalskim kao službenim jezikom, postigla je sporazum o reformi
portugalskog u jedan međunarodni jezik, umjesto aktualna dva različita dijalekta
istog jezika. Sve države CPLP-a moraju primjeniti potrebne promjene do 2014.

Lokalni indijanski jezici većinom se koriste u sjevernom dijelu zemlje, iako je
i tamo portugalski vrlo zastupljen. Razni imigrantski jezici uglavnom se koriste
u južnom dijelu Brazila, a njihovi su govornici najčešće dvojezično ruralno
stanovništvo. Od ovih jezika su najvažniji Brazilski-njemački dijalekti, kao
Riograndenser Hunsrückisch i Pomoranski jezik, i varijanta talijanskog jezika,
koja se temelji na venecijanskom jeziku. U São Paulu se u imigrantskim četvrtima
(kao Liberdade) često može čuti i japanski jezik. Brazil je prva zemlja Južne
Amerike koja je u srednje škole uvela mogućnost učenja Esperanta.

Ustav iz 1988. garantira slobodu vjeroispovjesti, odvojenost crkve i države i
službeno sekularnu državu. Zakon zabranjuje bilo kakve vjerske netrpeljivosti,
međutim, Rimokatolička Crkva uživa povlašteni status i tretman.

Katolicizam je prevladavajuća vjera. Brazil ima najveće katoličko stanovništvo u
svijetu. Prema popisu iz 2000. (nacionalno istraživanje po uzorku kućanstava
nije istraživalo religiju), u Brazilu je 73,57% Rimokatolika, 5,41%
Protestanata, 1,33% Spiritista, 1,22% ostalih Kršćana, 0,31% afro-brazilskih
religija, 0,13% Budista, 0,05% Judaista, 0,02% Muslimana, 0,01% indijanskih
religija, 0,59% ostalih religija, neizjašnjenih ili neodređenih, dok 7,35% nema
religije.

Brazilska federacija "nerazdvojna je unija" tri različita politička entiteta:
država, gradova i saveznog distrikta. Unija države, saveznog distrikta i
gradova, "sfere su vlasti". Federacija je postavljena na pet temeljnih načela:
suverenitet, državljanstvo, dostojanstvo ljudskih bića, socijalne vrijednosti
rada i slobode poduzetništva, i politički pluralizam. Klasična trodioba vlasti
(izvršna, zakonodavna, i sudska prema sustavu provjera i ravnoteže), formalno je
ustanovljena ustavom. Izvršna i zakonodavna organizirane su samostalno u sve tri
sfere vlasti, dok je sudstvo organizirano samo u sferama ferderacije i
država/saveznog distrikta.

Svi članovi izvršne i zakonodavne vlasti izravno su izabrani. Suci i drugi
sudski službenici imenovani su nakon prolaska pristupnih ispita. Glasanje je
obavezno za pismene osobe između 18 i 70 godina starosti i prepušteno slobodnom
izboru za nepismene i osobe između 16 i 18 godina starosti ili starije od 70.
Zajedno s nekoliko manjih stranaka, ističu se 4 glavne stranke: Radnička stranka
(PT), Brazilska socijaldemokratska stranka (PSDB), Stranka Brazilskog
demokratskog pokreta (PMDB) i Demokrati (DEM). Ostale su značajne parlamentarne
stranke Napredna stranka (PP), Brazilska radnička stranka (PTB), Liberalna
stranka (PL), Brazilska socijalistička stranka (PSB), Narodna socijalistička
stranka (PPS), Demokratska radnička stranka (PDT) i Koministička partija Brazila
(PCdoB). U kongresu je zastupljeno 15 političkih stranaka. Promjena stranke
uobičajena je među političarima, te se radi toga broj mjesta u kongresu redovno
mjenja. Skoro sve vladine i admnistrativne funkcije vrše tijela i agencije
povezana s izvršnom vlasti.

Oblik vlasti je demokratska republika s predsjedničkim sustavom. Predsjednik je
šef države i šef vlade federacije, te se bira na mandat od 4 godine, s
mogućnošću reizbora za drugi uzastopni mandat. Predsjednik imenuje državne
ministre. Zakonodavni domovi svakog političkog entiteta glavni su izvor
zakonodavstva u Brazilu. Nacionalni kongres dvodomno savezno zakonodavno tijelo,
sastoji se od zastupničkog doma i saveznog senata. Aktualna predsjednica Dilma
Rousseff, dužnost je preuzela 1. siječnja 2011.

Brazilsko je pravo temeljeno na rimsko-germanskim tradicijima te koncepti
civilnog prava prevladavaju na praksom običajnog prava. Većina brazilskih zakona
je kodificirana, iako ne-kodificirani statuti također predstavljaju značajan
komplementarni dio. Sudske odluke donesene na osnovu interpretativnih smjernica
rijetko se primjenjuju na druge specifične slučajeve. Doktrinarni radovi i
radovi akademskih pravnika imaju snažan utjecaj u stvaranju prava i zakonskim
slučajevima.

Pravni sustav temeljen je na saveznom ustavu, donesenom 5. listopada 1988., koji
je temeljni zakon Brazila. Sve ostalo zakonodavstvo i sudske odluke moraju biti
u skladu s pravilima ustava. Do travnja 2007., usvojena su 53 amandmana. Savezne
države imaju svoje ustave koji nesmiju biti u suprotnosti sa saveznim ustavom.
Gradovi i savezni distrikt imaju "formalne zakone" (leis orgânicas) koji djeluju
na sličan način kao i ustavi. Zakonodavni entiteti glavni su izvor statuta, iako
u određenim slučajevima pravosudna i izvršna tijela mogu donijeti pravne norme.
Nadležnošću upravljaju pravosudni entiteti, iako u rijetkim situacijama savezni
ustav omogućava saveznom senatu donošenje pravnih presuda. Postoje i
specijalizirani vojni sudovi, sudovi rada i izborni sudovi. Najviši sud je
Vrhovni savezni sud.

Sustav je posljednjih desetljeća bio kritiziran radi sporih donošenja konačnih
presuda. Žalbeni postupci mogu potrajati i nekoliko godina, i u nekim
slučajevima prije konačne presude protekne i više od desetljeća. Ipak, Vrhovni
savezni sud bio je prvi sud koji je svoja zasjedanja prenosio na televiziji i
objavio na YouTubeu. U novije vrijeme, od prosinca 2009., Vrhovni je sud objavio
na Twitteru dnevni raspored ministara, informacije o dnevnim aktivnostima suda i
najznačajnijim presudama.

Unatoč recentnim poboljšanjima, Brazil i dalje ima visoku stopu kriminala u
raznim statistikama. Prema novom izvještaju Ujedinjenih naroda, više od 500 000
ljudi ubijeno je u Brazilu vatrenim oružjem između 1979. i 2003. Godine 2010, u
brazilskim zatvorima bilo je 473 600 ljudi.

Iako ga neki socijalni i ekonomski problemi sprječavaju u dostizanju statusa
djelotvorne svjetske sile, Brazil je politički i ekonomski lider u Latinskoj
Americi. Taj status, međutim, djelomično je osporavan od strane drugih zemalja,
kao Argentina i Meksiko, koji se protive brazilskom cilju stalnog mjesta, kao
predstavnika regije, u vijeću sigurnosti Ujedinjenih naroda. Između drugog
svjetskog rata i 1990-ih, demokratske i vojne vlade nastojale su provođenjem
nezavisne vanjske i industrijske politike proširiti utjecaj Brazil u svijetu.
Trenutno, država ima cilj jačanja veza s drugim zemljama u Južnoj Americi i
nastavak multilateralne diplomacije kroz Ujedinjene narode i Organizaciju
američkih država.

Aktualna brazilska vanjska politika temeljena je na poziciji regionalne sile u
Latinskoj Americi, lidera među zemljama u razvoju, i velesile u nastajanju.
Općenito, trenutna brazilska vanjska politika odražava multilateralizam, mirno
rješavanje sukoba, i nemješanje u poslove drugih zemalja. Brazilski ustav
također određuje da zemlja mora težiti ekonomskoj, političkoj, socijalnoj i
kulturnoj integraciji nacija Latinske Amerike.

Oružane snage Brazila sastoje se od vojske, ratne mornarice i ratnog
zrakoplovstva. Oružane snage Brazila najveća su vojna snaga u Latinskoj Americi,
druga najveća u obije Amerike, i jedna od deset najjačih vojski u svijetu. Vojna
policija i vojne vatrogasne jedinice, ustavom su definirani kao rezervne i
pomoćne vojne snage, ali pod kontrolom guvernera svake pojedine države.

Ratno zrakoplovstvo, zrakoplovni je ogranak brazilskih oružanih snaga. S oko 700
zrakoplova i oko 67 000 aktivnog osoblja u službi, najveće je ratno
zrakoplovstvo u Latinskoj Americi. Ratna mornarica odgovorna je za mornaričke
operacije i čuvanje brazilskih teritorijalnih voda. Najstariji je rod brazilskih
oružanih snaga i raspolaže najvećom mornaričkom pješadijom u Latinskoj Americi,
oko 15 000 ljudi, s Comandos Anfíbios (COMANF) kao glavnom jedinicom. Mornarica
također raspolaže elitnom grupom specijaliziranom za preotimanje brodova i
mornaričkih instalacija, Grupacijom borbenih ronilaca (GRUMEC), jedinicom
posebno obučenom za zaštitu naftnih platformi duž brazilske obale. Jedina je
ratna mornarica u Latinskoj Americi koja raspolaže s nosačem aviona, NAe São
Paulo, i jedna od deset svjetskih mornarica s takvim brodom u službi.

Brazilska vojska odgovorna je za kopnene vojne operacije. Uz snagu od 290 000
vojnika, najveća je vojska Latinske Amerike. Također, raspolaže najvećim brojem
oklopnih vozila u Južnoj Americi, uz oklopna vozila za transport vojnika i
glavne borbene tenkove. Raspolaže i velikom elitnom jedinicom specijaliziranom
za nekonvencionalne zadatke, Brigadom za specijalne operacije (Brigada de
Operações Especiais - Bda Op Esp), jedinstvenom u Latinskoj Americi, snagom brze
strateške akcije (Força de Ação Rápida Estratégica, FAR), formirane od vrhunskih
elitnih jedinica, elitnim jedinicama specijaliziranim za borbu u
karakterističnim biomima brazilskog teritorija kao Pantanal, caatinga, planine i
džungla. Jedinice za borbu u džungli imaju međunarodni renome kao najbolje
jedinice na svijetu za borbu u takvom okolišu. Brazilska je vojska s ukupno oko
1,6 milijuna vojnika i rezervista jedna od najvećih u svijetu.

Brazil je federacija sastavljena od 26 država, jednog saveznog distrikta (koji
sadrži glavni grad, Brasíliu) i gradova. Države imaju samostalnu administraciju,
ubiru vlastite poreze i primaju udio poreza koji ubire savezna vlada. Unatoč
tome, države nemaju veliku autonomiju u donošenju vlastitih zakona. Krivične i
civilne zakone može donijeti samo dvodomni savezni kongres i jedinstveni su u
cijeloj zemlji. Izvršnu vlast država provode guverneri birani na mandat od 4
godine. Sudsku vlast vrše državni sudovi prvog i drugog stupnja. Federalni
distrikt ima iste karakteristike kao i savezne države i gradovi. Za razliku od
država članica, ne može biti podijeljen na općine, ali može ubirati poreze kao
savezna država i kao grad.

Gradovi, najmajnje federalne jedinice, raspolažu određenom autonomijom. Svaki
grad ima svoj temeljni zakon koji definira vlastitu političku organizaciju, ali
ograničen je saveznim ustavom. Diljem zemlje postoji oko 5565 gradova, neki sa
stanovništvom većim od mnogih zemalja (Sao Paulo s oko 11 milijuna), drugi s
manje od 1000 ljudi, neki s površinom većom od mnogih zemalja u svijetu
(Altamira, Para, je skoro dva puta veći od Portugala), a drugi s manje od četiri
kvadratne milje.

Brazilske su države grupirane u pet geografskih regija: Sjevernu,
Sjeveroistočnu, Srednjezapadnu, Jugoistočnu i Južnu regiju. Ova podjela ima
pravni karakter i u svom izvornom obliku predložio ju je 1969. Brazilski
Institut za geografiju i statistiku (IBGE). Osim teritorijalne podjele, IBGE je
uzeo u obzir samo prirodne značajke, kao što su klima, topografija, vegetacija i
hidrografija, te su regije ponekad poznate kao "Prirodne regije Brazila". Premda
određene zakonom, brazilske regije isključivo su zemljopisna podjela, nemaju
političko ili administrativno značenje niti bilo kakav posebni oblik vlade.
Korisne su uglavnom za statističke svrhe i određivanje primjene saveznih
sredstava za razvojne projekte.

Brazil ima poluslužbene teritorijalne pretenzije prema dijelu područja
Antarktike. Zahtjev je prva formalizirala geografkinja Therezinha de Castro kroz
Teoriju suočavanja (Teoria da Defrontação) koja postavlja da države na južnoj
hemisferi imaju pravo na dio teritorija antarktičkog kontinenta, u skladu sa
usporedvim meridijanima svojih primorja na istoku i zapadu i primorja
Antarktike.

Godine 1986. Brazil je osnovao stanicu "Comandante Ferraz" koja služi kao baza
za znastvena istraživanja. Objekti baze mogu primiti 46 ljudi.

Brazilski isključivi gospodarski pojas, također zvan plava Amazona ili brazilske
teritorijalne vode, područje je od približno 3,5 milijuna km² koje bi se u
skladu s brazilskim zahtjevom pred Komisijom Ujedinjenih naroda za granice,
moglo proširiti na 4,4 milijuna km².

Brazil je prema Međunarodnom monetarnom fondu i Svjetskoj banci najveća
nacionalna ekonomija u Latinskoj Americi, osma najveća svjetska ekonomija po
tržišnim tečajevima i sedma najveća u paritetu kupovne moći. Aktualni je BDP
(PKM) po glavi stanovnika 10 200 $, prema podacima svjetske banke 64. najveći
BDP na svijetu. Brazil raspolaže velikim i razvijenim poljoprivrednim,
rudarskim, proizvodnim i uslužnim sektorima, kao i velikom radnom snagom. Izvoz
je u velikom porastu i stvara novu generaciju poslovnih magnata. Glavni izvozni
proizvodi uključuju avione, električnu opremu, automobile, etanol, tekstile,
obuću, željeznu rudu, čelik, kavu, narančin sok, soje i usoljenu govedinu.
Brazil pojačava svoju prisutnost na međunarodnim financijskim i robnim
tržištima, i ubraja se u grupu četiri nove ekonomske sile nazvane BRIC. Brazil
raspolaže velikim mineralnim bogatstvom. Znatna su nalazišta boksita, željeza,
mangana, nikla, fosfata, platine, uranija, grafita, te zlata i dijamanata za
industrijske potrebe (brazilski topaz- cijenjeni dragi kamen zlatnožute boje).

Brazil je svoju valutu, real, 1994. vezao za američki dolar. Ipak, nakon
istočnoazijske financijske krize, ruske krize 1998., i niza negativnih
financijskih događaja koji su uslijedili, Centralna brazilska banka privremeno
je promijenila svoju monetarnu politiku u shemu upravljanog plivajućeg tečaja za
vrijeme valutne krize, do definitivne promjene tečajnog režima u slobodno
plivajući siječnja 1999. Brazil je sredinom 2002. primio paket pomoći
Međunarodnog monetarnog fonda od 30,4 milijardi $, tada rekordan iznos.
Brazilska centralna banka dug je MMF-u vratila 2005., iako to nije bilo
predviđeno do 2006. Jedno od pitanja kojim se Centralna banka nedavno bavila bio
je višak spekulativnog kratkoročnog priljeva kapitala u zemlju, što je možda u
tom razdoblju pridonjelo padu vrijednosti američkog dolara u odnosu na real.
Ipak, direktne strane investicije u dugoročne, manje spekulativne investicije u
proizvodnji, procjenjuju se na 193,8 milijardi USD za 2007. Kontrola inflacije
trenutno je značajni dio uloge centralne banke u utvrđivanju kratkoročnih
kamatnih stopa kao mjere monetarne politike.

Najpoznatije su brazilske kompanije: Brazil Foods, Perdigao, Sadia i JBS
(prehrambena industrija), Embraer (zrakoplovna industrija) Havaianas i Calçados
Azaléia (obuća), Petrobras (naftna industrija), Companhia Vale do Rio Doce
(rudarstvo), Marcopolo i Busscar (karoserije), Gerdau (čeličane) i Organizações
Globo (komunikacije i masovni mediji). Mnogi ekonomisti Brazil smatraju zemljom
s ogromnim razvojnim potencijalom. Neki ekonomski analitičari, kao Peter
Gutmann, tvrde da će 2050. Brazil postići životni standard zemalja Eurozone iz
2005. Prema podacima Goldman Sachsa, Brazil će 2050. dostići BDP od 11 366 000
milijuna USD i 49 759 USD po stanovniku, kao četvrta najveća ekonomija na
svijetu.

Raznovrsna brazilska ekonomija, obuhvaća poljoprivredu, industriju, i mnoge
usluge. Nedavni ekonomski rast djelomično je uvjetovan globalnim rastom cijena
roba s izvozom u rasponu od govedine do soje. Kao svjetska sila u poljoprivredi
i prirodnim resursima, Brazil je doživio ogroman gospodarski rast u protekla tri
desetljeća. Nedavna otkrića velikih nalazišta nafte, jamče povoljnu perspektivu
daljneg razvoja brazilske ekonomije.

Poljoprivreda i srodni sektori kao šumarstvo i ribarstvo činili su 2007. 6,1%
bruto domaćeg proizvoda, rezultat koji agroindustriju postavlja na istaknuto
mjesto u brazilskoj trgovinskoj bilanci, unatoč trgovačkim barijerama i politici
subvencija koje primjenjuju razvijene zemlje.

Prema izvještaju SZO-a objavljenom 2010., Brazil je treći najveći izvoznik
poljoprivrednih proizvoda u svijetu, odmah iza Sjedinjenih Država i Europske
unije.

Industrija, od automobilske, čeličana i petrokemijske do informatičke,
zrakoplovne i trajnih proizvoda za široku potrošnju, čini 30,8% BDP-a.
Industrija je koncentrirana u metropolitanskim regijama São Paula, Rio de
Janeira, Curitibe, Campinasa, Porto Alegrea, Belo Horizontea, Manausa,
Salvadora, Recifea i Fortaleze. Zemlja obuhvaća tri petine industrijske
proizvodnje Južne Amerike i sudjeluje u raznim ekonomskim organizacijama, kao
Mercosul, G-22 i Grupa Cairns.

Brazil redovno trguje s više od stotinu zemalja. Glavni su vanjskotrgovinski
partneri: Europska unija (26%), Mercosur i Latinska Amerika (25%), Azija (17%) i
SAD (15%). Jedan je od najdinamičnijih sektora ove razmjene je agroekonomija,
koja Brazil održava među naproduktivnijim zemljama.

Turizam je značajan ekonomski sektor u više regija. S pet milijuna stranih
posjetitelja 2008., Brazil je glavna destinacija na južnoameričkom turističkom
tržištu i zauzima drugo mjesto po broju stranih turista u Latinskoj Americi.

Potrošnja stranih turista u Brazilu dosegla je 5,8 milijardi američkih dolara
2008, 16,8% više nego 2007. Zemlja obuhvaća 3,4% međunarodnih turističkih
putovanja na američkom kontinentu (2008.). Godine 2005., izvozom dobara i usluga
turizam je ostvario 3,2% nacionalnog dohotka, te je zaslužan za 7% izravnih i
neizravnih radnih mjesta u brazilskom gospodarstvu. Procjenjuje se da je 2006. u
sektoru bilo zaposleno 1,87 milijuna ljudi, sa 768 000 formalnih radnih mjesta
(41%) i 1,1 milijuna neformalnih zanimanja (59%). Domaći turizam predstavlja
temeljni dio sektora, s 51 milijun putovanja u 2005.

Savezni ustav i zakon o direktivama i osnovama nacionalnog obrazovanja (LDB)
određuju da savezna vlada, države, savezni distrikt i gradovi moraju
organizirati i upravljati svojim sustavima obrazovanja. Svaki od tih javnih
obrazovnih sustava odgovoran je za vlastito održavanje i financiranje. Novi
ustav namjenjuje obrazovanju 25% državnog budžeta i 18% saveznih i komunalnih
poreza.

Obrazovanje je podijeljeno na tri razine, s nekoliko stupnjeva u svakom odjelu.
Temeljno obrazovanje (prva razina obrazovanja, uključujući i temeljno
obrazovanje I i II) je besplatno za sve i obavezno za djecu u dobi od 6-14.
Srednje obrazovanje (druga razina obrazovanja) je također besplatno, ali nije
obavezno. Visoko obrazovanje (uključujući i diplomske stupnjeve) je besplatno na
državnim sveučilištima. U Brazilu djeluje oko 750 instituta visokog obrazovanja.
Najprestižniji su Sveučilište u Sao Paulu, Sveučilište u Campinasu i Federalno
sveučilište u Rio de Janeiru.

Tehnološka istraživanja u Brazilu uglavnom se provode u javnim sveučilištima i
istraživačkim institutima, s više od 73% izdvajanja za temeljna istraživanja iz
vladinih izvora. Fondacija Oswaldo Cruz, Institut Butantan,
Zrakoplovno-svemirski tehnički centar, Brazilska poljoprivredna istraživačka
korporacija i Nacionalni istitut svemirskih istraživanja, neka su od
naijstaknutijih brazilskih tehnoloških središta.

Brazilska svemirska agencija, raspolaže najnaprednijim svemirskim programom u
Latinskoj Americi, s vlastitim lansirnim raketama, kozmodromom i izradom
satelita, Uranij obogaćen u tvornici nuklearnog goriva Resende, zadovoljava
energetske potrebe zemlje i tekuće planove izrade prve brazilske nuklearne
podmornice. Brazil je jedna od tri latinskoameričke zemlje s operativnim
sinhrotronskim laboratorijem, istraživačkim postrojenjem za fiziku, kemiju,
znanost materijala i istraživanja živih organizama.

Brazil raspolaže velikom i raznovrsnom prometnom mrežom. Ceste, glavni nosač
teretnog i putničkog prometa, 2002. godine obuhvaćale su ukupno 1,98 milijuna
km. Asfaltiranih cesta 1967. je bilo 35 496 km, što je do 2002. povećano na
184 140 km.

Brazil ima oko 4000 aerodroma, (od toga 34 međunarodna i 2464 regionalna) drugi
najveći broj u svijetu nakon Sjedinjenih Država, s 721 asfaltiranom ili
betonskom pistom. Međunarodna zračna luka Guarulhos kraj São Paula, najveći je i
najprometniji aerodrom, s velikom većinom domaćeg komercijalnog prometa i
linijama za sve veće gradove širom svijeta.

Zemlja raspolaže velikom željezničkom mrežom od 28 857 km, desetom najvećom u
svijetu. Aktualna brazilska vlada, za razliku od prošlosti, nastoji razviti ovaj
oblik prijevoza, te je u projektu željeznica velikih brzina Rio-São Paulo.
Većina željezničkog sustava pripada Federalnoj željezničkoj korporaciji u
većinskom državnom vlasništvu. Postoji i sedam linija koje je vlada
privatizirala 1997. Metro u Sao Paulu bio je prvi podzemni tranzitni sustav u
Brazilu. Metro sustave također imaju i Rio de Janeiro, Porto Alegre, Recife,
Belo Horizonte, Brasília, Teresina, Fortaleza, i Salvador.

Obalna plovidba povezuje udaljene i izolirane dijelove zemlje. Bolivija i
Paragvaj imaju slobodne luke u Santosu. Od 36 velikih morskih luka,
najznačajnije su Santos, Itajaí, Rio Grande, Paranaguá, Rio de Janeiro,
Sepetiba, Vitória, Suape, Manaus i São Francisco do Sul.

Brazil je deseta zemlja u svijetu po potrošnji energije, i treća najveća na
zapadnoj hemisferi nakon Sjedinjenih Država i Kanade. Većina energije dolazi iz
obnovljivih izvora, posebno hidroelektrana i etanola, dok su neobnovljivi izvori
energije uglavnom nafta i prirodni plin.

Brazil raspolaže drugim po veličini naftnim rezervama u Južnoj Americi i jedna
je od zemalja koje su posljednjih godina najviše povećale proizvodnju. Brazil je
jedna od vodećih zemalja svijeta po proizvodnji hidroelektrične energije. Od
90 000 megavata ukupnog kapaciteta proizvodnje električne energije,
hidroenergija obuhvaća 66 000 megavata (74%). Hidroelektrana Itaipu na rijeci
Parani, izgrađena zajedno s Paragvajem, druga je najveća hidroelektrana na
svijetu po instaliranom kapacitetu (14 000 MW) i prva po proizvodnji energije.
Nuklearna energija donosi oko 3% ukupne proizvodnje energije. Reaktor Angra I,
kapaciteta 657 MW, u funkciji je od 1982., Angra II, kapaceteta 1350 MW od
2000., a planira se i Angra III, kapaciteta 1350 MW.

Ministarstvo rudnika i energije, Nacionalni savjet za energetsku politiku,
Nacionalna agencija za naftu, prirodni plin i biogoriva i Nacionalna agencija za
električnu energiju, vladine su agencije odgovorne za energetsku politiku.

Osnivanje državne tvrke Impressão Régia, danas Imprensa Nacional, 13. svibnja
1808., označilo je službeni početak masovnih medija u Brazilu. Gazeta do Rio de
Janeiro, prvi nacionalni dnevni list, počeo je izlaziti 10. rujna 1808. Danas su
najznačajnijii dnevni listovi Folha de S. Paulo, O Globo i O Estado de S. Paulo
i magazini izdavačkih kuća Abril i Globo.

Radio se prvi puta pojavljuje 7. rujna 1922. kada je emitiran govor predsjednika
Pessoe, ali doba komercijalnog radija započinje 1930-ih. Pojava radio-sapunica
1940-ih označila je "zlatno doba" brazilskog radija, s utjecajem na društvo
sličnim današnjem utjecaju televizije. U Brazilu emitira oko 2600 FM radio
stanica, dok 87,8% kućanstava posjeduje ukupno 71 milijun radio prijemnika.

18. rujna 1950. osnovana je Rede Tupi, prva televizijska stanica u zemlji.
Razvoj televizije doveo je do stvaranja velikih televizijskih mreža, kao Record,
SBT, Bandeirantes i posebno Rede Globo, najveće komercijalne televizijske
kompanije u Latinskoj Americi i treće najveće na svijetu, koja je kroz svoju
povijest vršila i znatan politički utjecaj. Danas, televizija je značajan faktor
u brazilskom društvu i suvremenoj popularnoj kulturi, s 269 televizijskih kanala
(2003.) i televizijskim prijemnicima u 90,3% kućanstava.

Broj telefonskih aparata u fiksnoj mreži je 39 milijuna (2005.) dok je mobilnih
telefona 200 milijuna (2010.). Vodeći pružatelji usluga mobilne telefonije su
Vivo (100% u vlasništvu Telefónice), Claro (100% u vlasništvu América Móvil) i
TIM (100% vlasništvo Telecom Italia).

Prema procjeni iz 2010., oko 76 milijuna ljudi ima pristup internetu dok je
prema podacima iz 2008. broj kompjutora oko 60 milijuna.

Jezgra kulture Brazila radi snažnih kolonijalnih veza s Portugalskih imperijem
porijeklo vuče iz portugalske kulture. Između ostaloga, Portugalci su uveli
Katolicizam i kolonijalne arhitektonske stilove. Također, kultura je i pod jakim
utjecajem afričkih, indijanskih i drugih europskih neportugalskih kultura i
tradicija, posebno talijanskih i njemačkih. Indijanske kulture utjecale su na
jezik i kulinarstvo, dok su afrikanci utjecali na jezik, kulinarstvo, glazbu,
plesove i religiju.

Brazilska umjetnost od 16. se stoljeća razvila u razne stilove, od Baroka
(dominantni stil u Brazilu do početka 19. stoljeća) do Romantizma, Modernizma,
Ekspresionizma, Kubizma, Nadrealizma i apstraktne umjetnosti. Počeci brazilske
kinematografije datiraju u doba rađanja medija krajem 19. stoljeća, te je u
posljednjih nekoliko godina stekla novu razinu međunarodnog priznanja.

Brazilska glazba obuhvaća različite regionalne stilove pod utjecajem afričkih,
europskih i indijanskih izraza. Razvila se u originalne stilove, uključujući
sambu, brazilsku pop glazbu, choro, sertanejo, brega, forró, frevo, maracatu,
brazilski rock i axé. Bossa nova je vrsta popularne glazbe nastale u Brazilu
krajem 1950-ih koja je kasnije zahvaljujući američkim (uglavnom Jazz)
glazbenicima dostigla međunarodnu popularnost. Odlikuje se laganim ritmom,
impresionističkim harmonijama i finim melodijama. Osnovali su je brazilski
kompozitor Antonio Carlos Jobim i pjevač-gitarist João Gilberto.

Počeci brazilske književnosti sežu u 16. stoljeće, sa zapisima prvih
portugalskih istraživača, kao što su Pêro Vaz de Caminha, ispunjeni opisima
faune, flore i domorodaca koji su zadivili europljane pristigle u Brazil.
Istaknuta su djela romanopisaca Romantizma Joaquima Manuela de Maceda i Joséa de
Alencara. Tijekom svoje duge karijere, Alencar je indijansko stanovništvo
prikazivao kao junake u romanima O Guarany, Iracema i Ubirajara.

Brazilski karneval je godišnji festival koji se održava 46 dana prije Uskrsa.
Obim manifestacija i kostimi variraju između različitih brazilskih regija. U
jugoistočnim gradovima Rio de Janeiru i São Paulu, škole sambe prevode goleme
spektakularne organizirane povorke. U sjeveroistočnim gradovima Salvadoru, Porto
Seguru i Recifeu organizirane grupe prolaze ulicama u slobodnoj interakciji s
publikom. Premda izvorno temeljen na europskoj tradiciji paganskih saturnalija
prilagođenih kršćanstvu, karneval je pod velikim utjecajem afričke kulture.
Također na sjeveroistoku, kaneval u Olindi ističe jedinstvene karaktreristike,
djelomično nadahnute venecijanskim karnevalom pomješanim s lokalnim folklorom.
Karneval je najpoznatiji blagdan u Brazilu te je postao događaj golemih
proporcija. Zemlja se tijekom intenzivnih, danonoćnih proslava potpuno
zaustavlja na tjedan dana, uglavnom u obalnim gradovima. 70% turista Brazil
posjeti za vrijeme karnevala.

Brazilska se kuhinja znatno razlikuje po regijama, odražavajući mješavinu
useljeničkog i autohtonog stanovništva, te je nacionalna kuhinja stvorena u
znaku očuvanja regionalnih razlika. Primjeri su Feijoada, koja se smatra
nacionalnim jelom, i regionalna jela kao vatapá, moqueca, polenta i acarajé.

Brigadeiro, (čokoladne kugle), cocada (kokosov slatkiš) i beijinho (kokosne
kugle s marmeladom od guave poznate kao goiabada), neki su od brazilskih
slatkiša. Od kikirikija se izrađuju paçoca, rapadura i pé-de-moleque. Lokalno
voće kao acai, cupuacu, mango, papaja, kakaovac, kažuja, guava, naranča,
marakuja, ananas comosus i spondias prerađuju se u voćne sokove i koriste za
izradu čokolada i sladoleda. Popularna su jela pastel (tjestenina), coxinha
(pileći kroket), pão de queijo (kolač od sira i brašno od manioke / tapioca),
pamonha (kukuruz i mliječno tijesto), esfirra (libanonsko tijesto), kibbeh
(arapsko jelo), empanada (tjestenina) i empada, male slane pite ispunjene
škampima.

Svakodnevna jela sastoje se većinom od riže i graha s govedinom i salatom, često
pomiješano s brašnom manioke (farofa). Pomfrit, pržene manioke, pržene banane,
prženo meso i prženi sir vrlo se često jedu za ručak i poslužuju u većini
restorana. Nacionalno je piće kava, dok je cachaça izvorni brazilski liker koji
se destilira od šećerne trske, glavni sastojak nacionalnog koktela caipirinhe.

Nogomet je najpopularniji sport u Brazilu. Brazilska nogometna reprezentacija je
prema službenom rangiranju FIFA-e među najboljima u svijetu, i s 5 osvojenih
naslova svjetskih prvaka najtrofejnija. Košarka, odbojka, automobilizam, i
borilačke vještine također privlače veliku publiku. Brazilska odbojkaška
reprezentacija trenutno drži naslove prvaka Svjetske lige, Svjetskog Grand
Champions kupa, svjetskog prvenstva i Svjetskog kupa. Drugi sportovi sa sve
brojnijim poklonicima su tenis, rukomet, plivanje i gimnastika.

Varijacije nekih sportova porijeklom su iz Brazila: beach football, futsal
(dvoranski nogomet) i footvolley pojavili su se kao varijacije nogometa. U
borilačkim vještinama, brazilci su razvili capoeiru, vale tudo, i brazilski
džiju-džicu. Brazil je jedna od najuspješnijih nacija u automobilizmu, te su
brazilski vozači do sada osvojili 8 naslova svjetskih prvaka u Formuli 1, 6
pobjeda na 500 milja Indianapolisa te naslove i pobjede u brojnim drugim
kategorijama i prvenstvima.

Brazil je bio domaćim mnogim istaknutim međunarodnim sportskim događajima,
uključujući Svjetsko prvenstvo u nogometu 1950. koje će se u Brazilu održati i
2014. Automobilistička staza u São Paulu, Autódromo José Carlos Pace, domaćin je
godišnje Velike nagrade Brazila. São Paulo je organizirao IV. Pan Američke igre
1963., a Rio de Janeiro XV. Pan Američke igre 2007. Godine 2009., Rio de Janeiro
je odabran kao domaćin Olimpijskih igara 2016., prvih koje će se održati u
Južnoj Americi.



https://hr.wikipedia.org/wiki/Ivan_Rakiti%C4%87

Ivan Rakitić (Rheinfelden, 10. ožujka 1988.), hrvatski je nogometaš i
reprezentativac, član španjolske Barcelone. Premda rođen i odrastao u
Švicarskoj, Rakitić je odlučio nastupati za hrvatsku reprezentaciju.

Rakitić je prvi nastup u seniorskom nogometu zabilježio 29. rujna 2005. u Kupu
UEFA, na gostovanju svog Basela protiv Širokog Brijega (0:1). U švicarskoj Super
League debitirao je protiv Neuchâtel Xamaxa, ušavši u 61. minuti umjesto Mladena
Petrića. Neuchâtel Xamax je tada vodio Miroslav Blažević.

U ljeto 2007. Rakitić se pridružio bundesligašu Schalkeu za odštetu od 5
milijuna €. U njemačkom je doprvaku dobio prestižni dres s brojem deset, koji je
opravdao više puta u narednim sezonama. Prvi gol je zabio već u debiju protiv
prvaka Stuttgarta. U prvoj sezoni s klubom je ostvario 1/4 finale Lige prvaka i
zauzeo treće mjesto u njemačkom prvenstvu.

27. siječnja 2011. španjolska Sevilla priopćila je da će se Rakitić podvrgnuti
liječničkom pregledu, te se pridružiti novom klubu u slučaju njegovog uspjeha.
28. siječnja nakon uspješnog liječničkog pregleda Rakitić potpisuje za Sevillu.
Zanimljivo je da je u prvoj sezoni nosio različite brojeve na dresu u domaćem
prvenstvu i u europskim utakmicama. U španjolskom prvenstvu imao je dres s
brojem 25, a u Europskoj ligi s brojem 40. U svojoj drugoj sezoni u klubu nosi
dres s brojem 11.

14. svibnja 2014. je sa Sevillom u Torinu na stadionu Juventusa osvojio svoj
prvi veliki pehar pobjedivši Benficu 4:2 u finalu Europske lige nakon izvođenja
kaznenih udaraca, a proglašen je i igračem utakmice.

Dana 16. lipnja 2014. godine Ivan je potpisao petogodišnji ugovor sa španjolskim
gigantom Barcelonom.

U sezoni 2006./07. Rakitić je vrlo brzo postao jedan od najboljih igrača Basela,
te je privukao pozornost jakih inozemnih klubova, istovremeno prouzročivši sukob
hrvatskog i švicarskog nogometnog saveza. Njegov je otac imao veliku želju da
Ivan zaigra za Hrvatsku, dok su Švicarci željeli svoj uloženi novac u tog
velikog talenta vratiti kroz njegovo igranje u dresu njihove izabrane vrste.
Nakon nekoliko mjeseci neizvjesnosti, Rakitić se odlučio za kockasti dres,
unatoč nekoliko kvalitetnih nastupa za mladu švicarsku reprezentaciju.

Za Hrvatsku je debitirao 8. rujna 2007. protiv Estonije. Svoj prvi gol je zabio
četiri dana kasnije, protiv Andore. Bio je član prve jedanaestorice na Euru
2008. (osim u prvom susretu s Austrijom), a najdojmljiviju predstavu pružio je u
pobjedi 2:1 nad Njemačkom. Uz Modrića i Petrića, bio je jedan od tri neuspješna
izvođača jedanaesteraca u četvrtfinalnom susretu s Turskom.

Hrvatski nogometni izbornik objavio je u svibnju 2016. popis za nastup na
Europskom prvenstvu u Francuskoj, na kojem je se nalazio Rakitić.



https://hr.wikipedia.org/wiki/Internetski_preglednik

Internetski preglednik (Web preglednik, web browser, Internet browser) je
program koji korisniku omogućuje pregled web stranica i multimedijalnih sadržaja
vezanih uz njih. Iz jednog od njih trenutno čitate ovaj tekst.

Jedna od opcija za hrvatski naziv bijaše i web prebirnik, jer se "preglednik"
može rabiti i kao naziv za "viewer". No, prevladao je ovaj termin. Svi navedeni
su grafički programi (tj. osim teksta mogu prikazivati i vizualne sadržaje).
Osim grafičkih postoje i tekstualni preglednici koji mogu prikazivati samo tekst
(npr. "links" i "lynx") i specijalizirani govorni preglednici kakve mogu
koristiti slijepe osobe.

HTML kao meta-jezik kojim se hipertekstualni dokumenti mogu opisivati je
izmislio Tim Berners-Lee (djelatnik CERN-a) 1990/1991. godine. Prvi preglednici
su bili strogo tekstualni, a veliku promjenu je 1993. godine donio NCSA Mosaic -
koji je izvorno bio UNIX aplikacija ali je ubrzo prenijet i na druge operativne
sustave.

1994. godine je Marc Andreesen (voditelj projekta NCSA Mosaic) pokrenuo vlastitu
tvrtku - Netscape i izdao Netscape Navigator. Ubrzo nakon toga je i Microsoft
izbacio Internet explorer (IE) - čime je započet rat preglednika. Zahvaljujući
činjenici što je IE dolazio predinstaliran s Windowsima Microsoft je uspio
postići da se danas koristi u više od 80% računala.

Netscape je odgovorio tako što je izvorni kod Netscape-a pretvorio u otvoreni
kod (tj. open source), no to nije uspjelo zaustaviti opadanje zastupljenosti tog
preglednika. Ipak, iz tog poteza se razvio internetski preglednik kojeg danas
većina stručnjaka drži kao najboljeg i najsigurnijeg - Mozilla i njegovih
izvedenica kao što je Firefox.

Od tekstualnih preglednika još uvijek se, iako u vrlo malom postotku, koriste
Lynx i Links.

Na Linuxu je popularan još i Konqueror, a na Macintosh OS X se često koristi
Safari.

Svaki internetski preglednik je interpreter. Dakle, stranica je pisana u kodu
koji Vaš preglednik nakon toga interpretira kao nešto svakome razumljivo.



https://hr.wikipedia.org/wiki/@

@ je tipografski znak. Nalazi se u osnovnom skupu ASCII znakova. Njegov broj je
64 (decimalno) i x40 (heksadecimalno), kao i u Unicode kodnoj karti. Njegova
upotreba povezuje se prije svega s korištenjem u adresi elektroničke pošte.

Ime ovog znaka u hrvatskom jeziku ima više oblika, najčešće se čita et (prema
engleskom "at"), zatim "pri", "na", a naziva se i at-znak, majmunčić, majmunski
znak, manki (od engleske riječi monkey).

U adresi elektroničke pošte (koja se prenosi preko SMTP), @ se umeće između
korisničkog imena i domene, kao na primjer:

Ako web stranica traži identifikaciju korisnika, može se upotrijebiti znak @ za
brži pristup, u obliku:

tj. pišu se korisničko ime i lozinka (odvojeni dvotočjem), zatim @ znak i adresa
web stranice.

@ se na forumima često koristi kao oznaka obraćanja određenoj osobi. Na primjer,
ako u diskusiji sudjeluje više osoba i napišemo @Ivo, poruka koja slijedi
namijenjena je korisniku Ivo:

U IRC klijentima @ ispred imena korisnika označava operatora kanala. Kod nekih
klijenata (Chatzilla, Miranda, X-chat...) ovaj znak se uobičajeno zamjenjuje
malim zelenim kružićem ("grašak").

@ se koristi u mnogim programskim jezicima (C#, Java, Pascal, PHP....), ali
njegova upotreba nije standardizirana, kod većine jezika ima drugo značenje.

Pored znaka '@' u svojoj normalnoj veličini, postoji i Unicode znak za manji
at-znak '﹫'. Njegov broj je 65131 (decimalno) i xFE6B (heksadecimalno), a u
kodnoj karti nalazi se među inačicama malih fontova. Ovisno o tipu fonta, mali
at-znak ima veličinu malih slova, ali je često manji od njih.



https://hr.wikipedia.org/wiki/HTTP

HTTP (engl. HyperText Transfer Protocol) je glavna i najčešća metoda prijenosa
informacija na Webu. Osnovna namjena ovog protokola je omogućavanje
objavljivanja i prezentacije HTML dokumenata, tj. web stranica.

HTTP je samo jedan od protokola aplikativne razine koji postoje na Internetu.
Drugi značajniji internetski protokoli na aplikacijskoj razini su: FTP, HTTP,
HTTPS, IMAP, IRC, NNTP, POP3, RTP, SIP, SMTP, SNMP, SSH, SSL, Telnet, UUCP,
BitTorrent ...

Razvoj i standardizaciju HTTP protokola nadgledju World Wide Web Consortium
(W3C) i radne skupine Internet Engineering Task Force.

HTTP je request/response protokol za komunikaciju između poslužitelja (servera)
i klijenta. HTTP klijent, kao što je web preglednik najčešće inicira prijenos
podataka nakon što uspostavi TCP (vidi TCP/IP) vezu s udaljenim web serverom na
određenom portu.

Server konstantno osluškuje zahtjeve na određenom mrežnom komunikacijskom portu
(tipično port 80), čekajući da klijent pošalje niz znakova (string), kao što je
"GET / HTTP/1.1" - kojim će zahtjevati uspostavljanje komunikacije - a nakon
toga i tekstualnu MIME poruku koja sadrži nekoliko slovnih nizova (zaglavlje)
koji određuju aspekte zahtjeva, te paket neobaveznih podataka. Nakon "GET"
poruke, klijent mora poslati niz znakova koji određuju adresu virtualnog hosta,
na primjer "HOST:www.example.com".

Zahtjev (engl. request) klijenta će rezultirati slanjem odgovora (engl.
response) s poslužitelja, kao što je "200 OK" - nakon čega će server poslati i
svoj paket podataka koji najčešće sadrži traženu datoteku ili poruku o grešci.
Odmah po ispunjenju zahtjeva klijenta, server će prekinuti komunikaciju.

HTTP se razlikuje od ostalih TCP protokola kao što je npr. FTP, po tome što se
konekcija i komunikacija sa serverom prekida odmah nakon izvršenja zahtjeva
klijenta (isporučenog paketa traženih podataka). Zbog ovoga je HTTP idealan za
Web, gdje je stranica obično povezana s drugim stranicama na drugim
poslužiteljima. Ova karakteristika HTTP protokola povremeno stvara probleme web
dizajnerima, s obzirom da nedostatak "perzistentne konekcije" s poslužiteljem
moraju nadoknaditi uporabom drugih metoda za očuvanjem korisničkog "stanja".
Jedna od tih metoda uključuje uporabu HTTP kolačića.

HTTPS je sigurna verzija HTTP protokola, koja koristi SSL/TLS za zaštitu i
skrivanje prometa, odnosno podataka koji se razmjenjuju između klijenta i
poslužitelja. Ovaj protokol obično koristi TCP port 443. SSL (donekle) omogućava
zaštitu komunikacije, čak i u slučaju kada je samo jedna strana (obično
poslužitelj) autentificirana.

Lokacija HTTP (i HTTPS) dokumenata se određuje pomoću URL adrese. URL adresna
sintaksa je kreirana posebno za povezivanje web stranica.



https://hr.wikipedia.org/wiki/Sumrak_(serijal)

Sumrak je serijal od četiri vampirsko/fantastična romana koje je napisala
američka književnica Stephenie Meyer. Ova tetralogija slijedi život Isabelle
"Belle" Swan: 17-godišnjakinje koja se iz Phoenixa, Arizona preselila u gradić
Forks, Washington, te se u toj novoj sredini njezin život drastično mijenja
nakon što se zaljubi u vampira koji se zove Edward Cullen.

Serijal je prvenstveno prepričan s Bellinog gledišta, dok se epilog u Pomrčini,
te dio Praskozorja prepričan s gledišta jednog drugog lika iz serijala, Jacoba
Blacka.

Stephenie Meyer, autorica tetralogije, je izjavila kako će ujedno i napisati i
objaviti još jedan roman koji bi trebao nositi naslov Ponoćno sunce, a koji bi
pratio roman Sumrak, te bi ujedno trebao pričati istu priču kao i on, samo iz
perspektive Edwarda Cullena.

Serijal Sumrak je posebno popularan među adolescentima, o čemu govori činjenica
kako je u svijetu prodano preko 42 milijuna primjeraka ovoga serijala, i to s
prijevodima na 37 jezika. Knjige iz serijala Sumrak su bili najprodavaniji
romani u 2008. godini na listi najprodavanijih knjiga američkih novina USA
Today.

Podrobniji članak o temi: Sumrak (roman) Bella Swan se seli iz Phoenixa, Arizona
u Forks, Washington kako bi živjela sa svojim ocem, dok bi njezina majka u
međuvremenu mogla putovati sa svojim novim suprugom koji je igrač bejzbola u
maloj ligi. Nakon selidbe u Forks Bellu počinje neodoljivo privlačiti
misteriozni i zgodni dečko Edward Cullen. Nakon nekog vremena saznaje kako je on
član vampirske obitelji koja pije samo krv životinja umjesto krvi ljudi. Edward
i Bella se zaljubljuju. U međuvremenu se pojavljuje James, sadistički vampir iz
jednog drugog kovena, koji želi popiti Bellinu krv. Edward i ostali Culleneni
brane Bellu. Nakon toga Bella bježi u Phoenix u Arizoni gdje se ona na prevaru
suprotstavlja Jamesu koji ju pak pokuša ubiti. Bella je teško ranjena, ali ju
Edward spasi nakon čega se vraćaju u Forks.

Podrobniji članak o temi: Mladi mjesec (roman) Edward i njegova obitelj
napuštaju Forks jer Edward vjeruje kako ugrožava Bellin život. Bella pada u
duboku depresiju sve dok ne razvije jako prijateljstvo s vukodlakom Jacobom
Blackom. Jacob i drugi vukodlaci iz njegovog plemena moraju je zaštiti od
Victorie – vampirice koja želi osvetiti smrt svoga dečka Jamesa tako Bellinom
smrti. Nakon što se dogodi nesporazum Edward povjeruje kako je Bella mrtva.
Edward se odlučuje na samoubojstvo u Volterri u Italiji, ali ga ipak
zaustavljaju Bella i Alice, koja je Edwardova sestra. Tada se sastaju s
Volturima – moćnim kovenom vampira – te su pušteni pod uvjetom da Bella postane
vampirom u skoroj budućnosti. Bella i Edward su ponovno zajedno, a Cullenovi se
vraćaju u Forks.

Podrobniji članak o temi: Pomrčina (roman) Vampirica Victoria (Jamesova cura iz
Sumraka) je stvorila vojsku novorođenih vampira kako bi krenula u bitku protiv
obitelji Cullen, te ubila Bellu. U međuvremenu, Bella je prisiljena izabrati
između svoje veze s Edwardom i svoga prijateljstva s Jacobom. Edwardova
vampirska obitelji i Jacobovo pleme vukodlaka udružuju snage kako bi uspješno
uništili Victoriu i njezinu vampirsku vojsku. Na kraju Bella ipak izabire
Edwardovu ljubav umjesto Jacoba, te se pristaje udati za njega.

Podrobniji članak o temi: Praskozorje (roman) Bella i Edward su se vjenčali, ali
je njihov medeni mjesec skraćen nakon što Bella otkriva kako je trudna. Njezina
trudnoća brzo napreduje, što nju čini jako slabom. Prilikom porođaja skoro umire
kako bi na svijet donijela svoju i Edwardovu polu ljudsku i polu vampirsku
djevojčicu Renesmee, ali Edward ipak Bellu mora inficirati svojim otrovom kako
bi spasio njezin život da ju pretvori u vampira. Vampir iz jednog drugog kovena
vidi Renesmee te zbog zabune misli kako je ona "besmrtno dijete" čije je
postojanje protivno vampirskom zakonu, te obavještava Volture. Cullenovi sabire
vampire svjedoke koji mogu potvrditi kako Renesmee nije besmrtno dijete. Nakon
napete konfrontacije Cullenovi i njihovi svjedoci uspijevaju uvjeriti Volture
kako dijete ne predstavlja nikakvu opasnost vampirima i njihovoj tajnosti, zbog
čega su pušteni na miru.

Radnja ovog serijala romana je prvenstveno smještena u malome gradiću Forks koji
se nalazi na sjeverozapadu SAD-a u saveznoj državi Washington. U ovome gradiću
Bella živi sa svojim ocem Charliem Swanom. Drugi gradovi iz savezne države
Washington koji se kratko pojavljuju u ovome serijalu su: Port Angeles, Olympia,
Seattle te La Push. Neki događaji iz prvog romana ovog serijala koji se zove
Sumrak su smješteni u Phoenixu u Arizon gdje je Bella odrasla. U romanu Mladi
mjesec dio radnje je smješten u gradu Volterri u Italiji gdje je Edward
otputovao kako bi počinio samoubojstvo, te gdje je Bella otišla kako bi ga
spasila. Grad Jacksonville koji se nalazi u Floridi se spominje po prvi put u
romanu Sumrak, do se dio radnje u romanu Pomrčini događa u njemu kada su Edward
i Bella posjetili Bellinu majku koja se preselila tamo sa svojim novim suprugom.
Dio radnje romana Praskozorje odvija se u Seattleu prvi put nakon što Jacob
pokuša pobjeći u taj grad zbog ljubavi koju osjeća prema Belli, te drugi put
kada Bella pokuša pronaći čovjeka po imenu J. Jenks. Bella i Edward provode
svoje medeni mjesec na izmišljenom otoku koji se zove "Isle Esme", za kojeg je
navedeno kako se nalazi nedaleko od obale Brazila.

Serijal romana Sumrak spada u žanr namijenjen prvenstveno mladim čitateljima, te
također u žanr fantastike, te u žanr romantike, iako je sama autorica ovog
serijala kategorizirala svoj prvi roman iz ovog serijala, Sumrak, kao "napetu i
romantičnu horor komediju". Također, autorica je navela kako ona smatra romane
iz serijala Sumrak kao "romantiku više od bilo čega drugog". Ovaj serijal
istražuje neortodoksnu ljubavnu vezu između Belle, koja je ljudsko biće, i
Edwarda, koji je vampir, te uz to sve i ljubavni trokut između Belle, Edwarda i
Jacoba, koji je vukodlak. Ovaj serijal romana izbjegava udubljivanje u seks,
drogu, te u upotrebu psovki jer je sama autorica ovog serijala istaknula:
"Mislim kako adolescenti ne bi trebali čitati o besplatnom seksu.".

Romani su napisani u stilu pripovijedanja u prvom licu, prvenstveno kroz Bellin
pogled na stvari i njezina razmišljanja, dok su epilog trećeg romana, te dio
posljednjeg romana ovog serijala napisani s Jacobova gledišta.

Osnova ovog serijala romana je mit o vampirima, s iznimkom da se vampiri u
serijalu Sumrak razlikuju u nekim stvarima od predodžbe koju u današnje vrijeme
ljudi imaju o njima. Tako vampiri iz serijala romana Sumrak imaju jako oštre
zube umjesto velikih oštrih očnjaka; zatim oni svjetlucaju na sunčevom svjetlu
umjesto da pod njegovim utjecajem izgore i umru; te također oni mogu biti
životinjsku krv isto kao i ljudsku. I sama autorica ovog serijala kaže kako se
njezina mitologija vampira razlikuje od one drugih autora jer nije bila
informirana o kanonu vampira.

Po samoj autorici ovog serijala, njezine knjige su "o životu, a ne smrti" i
"ljubavi, ne požudi". Svaki nastavak ovog serijala romana je djelomično
inspiriran na nekom drugom književno klasiku: Sumrak po romanu Ponos i
predrasude engleske književnice Jane Austen, Mladi mjesec po ljubavnoj tragediji
Romeo i Julija engleskog književnika Williama Shakespearea, Pomrčina po romanu
Orkanski visovi engleske književnice Emily Brontë, te Praskozorje po djelu San
ljetne noći engleskog pisca Williama Shakespearea. Autorica ovog serijala romana
Stephenie Meyer je istaknula kako su američki autor, kritičar i javni govornik
Orson Scott Card i roman Anne od zelenih zabata kanadske autorice Lucy Maud
Montgomery također jako utjecali na njezino pisanje.

Druge važne teme u ovome serijalu uključuju izbor i slobodnu volju. Autorica
kaže kako su knjige okružene oko Bellinog izbora da sama izabere svoj životni
put, te oko izbora Cullenovih da radije apstiniraju od ubijanja nego da slijede
svoja iskušenja: "Stvarno mislim kako je to glavna metafora mojih vampira. Nije
važno gdje si zaglibio u životu ili što misliš što moraš napraviti; uvijek možeš
izabrati nešto drugo. Uvijek postoji drugačiji put."

Autorica ovog romana, koja je inače mormon, priznaje kako je njezina vjera
utjecala na njezino pisanje. Točnije, ona kaže kako njezini likovi "imaju
tendenciju više razmišljati o tome odakle dolaze, te kamo idu, više nego što bi
moglo biti učestalo." Autorica također usmjeruje svoja djela dalje od stvari kao
što su spol ili seks, iako je većina njezinih romana romantične naravi. Također,
autorica kaže kako ona stalne ne pokušava svjesno svoje romane napisati kao da
su napisani pod utjecajem Mormonizma, ili promovirati vrline seksualne
apstinencije i duhovne čistoće, ali priznaje kako je njezino pisanje oblikovano
njezinim vrijednostima, pritom izjavivši: "Ne mislim kako će moje knjige
grafičke ili mračne zbog toga tko sam ja. Uvijek će biti mnogo svijetla u mojim
pričama."

Autorica Stephenie Meyer kaže kako je ideja za serijal Sumrak došla u snu 2.
lipnja 2003. godine. San je bio o ljudskoj djevojci i vampiru koji je bio
zaljubljen u nju, ali je također žudio za njezinom krvi. Na temelju toga sna,
Stephenie Meyer je napisala transkript onoga što je sada 13. poglavlje romana
Sumrak. Iako je imala jako malo iskustva u pisanju, nakon samo tri mjeseca
transformirala je taj san u završeni roman. Nakon pisanja i prepravljanja romana
potpisala je ugovor po kome je morala napisati tri knjige s tvrtkom Little,
Brown and Company na 750,000 američkih dolara, što je bilo neobično visok iznos
za autora koji piše po prvi put. Megan Tingley, urednica koja je potpisala
ugovor sa Stephenie Meyer, kaže kako je na pola čitanja manuskripta shvatila
kako ima budući bestseller u svojim rukama. Knjiga je puštena u prodaju 2005.
godine.

Slijedeći uspjeh romana Sumrak, Meyer je proširila priču u serijal od još tri
knjige: Mladi mjesec (2006.), Pomrčina (2007.), te Praskozorje (2008.). U prvome
tjednu objavljivanja, drugi nastavka serijala (Mladi mjesec), debitirao je na 5.
mjestu liste najprodavanijih knjiga dječje tematike "New York Timesa", te se u
drugom tjednu prodaje podigao na prvo mjesto gdje je ostao još sljedećih
jedanaest tjedana. Sveukupno, ovaj nastavak serijala je na ovoj knjizi ostao 50
tjedana. Nakon puštanja u prodaju romana Pomrčina, prva tri romana iz serijala
Sumrak provela su sveukupno 143 tjedna na listi najprodavanijih knjiga New York
Timesa. Četvrti nastavak serijala Sumrak, Praskozorje, je pušten u prodaju s
inicijalnim brojem primjeraka od 3.7 milijuna. Preko 1.3 milijuna kopija su
prodani samo na prvi dan prodaje, što je postavilo rekord predaje za prvi dan
kod Hachette Book Group USA. Nakon završetka četvrtog nastavka ovog serijala,
njegova autorica Stephenie Meyer izjavila je kako će Praskozorje biti posljednji
roman koji će biti ispričan sa gledišta Belle Swan. 2008. godine ove četiri
knjige došle su na top četiri mjesta američkih novina USA Today na
najprodavanijoj listi za kraj godine, što je autoricu ovog serijala učinilo
prvim autorom koji je ikad dobio ovu pohvalu.

Stephenie Meyer je na početku planirala napisati i knjigu koja je trebala
pratiti knjigu Sumrak, a koja bi se zvala Ponoćno sunce. Ponoćno sunce bi bila
ista priča kao i u romanu Sumrak, samo što bi pričala priču sa stajališta
Edwarda Cullena. Autorica je izjavila kako će Sumrak biti jedini roman kojeg
planira prepisati kako bi bio s Edwardovog stajališta. No, nakon nekog vremena
je kopija prvih 12 poglavlja Ponoćnog sunca ilegalno dospjela na internet u
svome šturom formatu. Stephenie Meyer je od tada postavila ovih 12 poglavlja tog
romana na svoju web-stranicu kako se njezini obožavatelji ne bi osjećali krivim
zbog toga što ih čitaju, te je od tada ovaj projekt odgodila na neodređeno
vrijeme zbog toga kako se osjećala u svezi sa situacijom koja se stvorila oko
tog romana.

Iako trenutno nema planova to učiniti, autorica je izjavila kako će, ako ikad
bude nastavila pisati nove romane koji bi se vezali na serijal Sumrak, pisati sa
gledišta Leahe Clearwater ili Renesmee Cullen.

Priča o Sumraku: službeni vodič, koji će dati više informacija o svijetu
serijala Sumrak je pušten u prodaju 2009. godine.

Scenarij po romanu Sumrak je napisala Melissa Rosenberg, dok je film snimila
tvrtka Summit Entertainment. Film je režirala Catherine Hardwicke, dok su glavne
uloge pripale Kristen Stewart koja je u njemu glumila Bellu, te Robertu
Pattinsonu koji je glumio Edwarda Cullena. Ovaj je film objavljen u SAD-u 21.
studenog 2008. godine.

Zbog tog filma u prodaju je puštena i posebna knjiga pod imenom Sumrak:
Cjeloviti ilustrirani vodič kroz film, koju je napisao Mark Cotta Vaz, a puštena
je u prodaju u SAD-u 28. studenog 2008. godine.

22. studenog 2008. godine, slijedeći uspješnost filma Sumrak, tvrtka Summit
Entertainment potvrdila je nastavak koji će se bazirati na drugom romanom iz
serijala Sumrak pod naslovom Mladi mjesec.



https://hr.wikipedia.org/wiki/Ujedinjeno_Kraljevstvo

Ujedinjeno Kraljevstvo Velike Britanije i Sjeverne Irske je država u zapadnoj
Europi, obično poznata kao Ujedinjeno Kraljevstvo, ili manje točno kao Velika
Britanija ili Britanija. Ujedinjeno je Kraljevstvo nastalo nizom Zakona o uniji
(Act of Union), koji su ujedinili Englesku, Škotsku i Wales sa Sjevernom Irskom,
regijom na otoku Irskoj (Ostali su se dijelovi Irske izdvojili iz UK 1922.).

Ujedinjeno Kraljevstvo je smješteno na sjeverozapadnoj obali kontinentalne
Europe, okruženo Sjevernim morem, Engleskim kanalom i Atlantskim oceanom. Pod
suverenitetom Ujedinjenog Kraljevstva, iako nisu njegov dio, su zavisni
teritoriji - Kanalski otoci, otok Man te niz prekomorskih teritorija.

Velika Britanija, ili kako se ponekad naziva Britanija, je zemljopisni naziv za
područje koje obuhvaća Englesku, Wales i Škotsku. Britansko otočje je
zemljopisni naziv skupine otoka, kojem pripadaju Velika Britanija, Irska, otoci
Man, Wight i Orkney, Hebridi, otočje Shetland, Kanalski otoci i drugi.

Podrobniji članak o temi: Britanska monarhija Ujedinjeno Kraljevstvo je po
državnom uređenju parlamentarna monarhija i bez pisanog ustava. Ustavno se pravo
temelji na više zakona, npr. Magna charta libertatum (1215.), Petition of Right
(1628.), Habeas Corpus Amendment Act ( 1679.), Bill of Rights (1689.), Act of
Settlement (1701.), Act of Union (1707.; sjedinjenje sa Škotskom),
Representation of the People Act (1832., 1918., 1928., 1948.), Parliament Acts
(1911., 1949.), Westminsterski statut (1931.; britanski dominioni Kanada,
Australija, Novi Zeland i Južnoafrička Unija postaju ravnopravni s Velikom
Britanijom) itd. Drugi dio ustavnog prava čine nepisane konvencije (conventions)
i ustaljena praksa (established practices; npr. način djelovanja vlade). Za
razliku od tzv. kontinentalnog prava, koji se zasniva na statutarnom pravu, u
Velikoj Britaniji se drže običajnog prava (common law) koje se temelji na
dosadašnjim sudskim odlukama.

Biračko pravo imaju britanski i irski državljani te državljani iz svih ostalih
zemalja članica Commonwealtha stariji od 18 godina, a koji imaju stalno
boravište u Velikoj Britaniji. Pod određenim uvjetima mogu birati i britanski
državljani sa stalnim boravkom u inozemstvu.

Od 1952. na prijestolju je kraljica Elizabeta II. iz kuće Windsor. Nasljednik
prijestolja mora biti član Anglikanske crkve (Church of England) i ne smije biti
u braku s katolikom. Kraljica je simbol jedinstva Ujedinjenog Kraljevstva s
razmjerno skromnom političkom moći jer je zadnjih stoljeća velik dio ovlasti
prešao na parlament i druge državne organe, premda oni i dalje donose odluke u
njezino ime (npr. službeno ime vlade je Her Majesty's Government). Zajedno s
parlamentom predstavlja zakonodavnu vlast,daje mandat za sastavljanje vlade,
saziva i raspušta parlament te potvrđuje u njemu donesene zakone (Royal Assent)
tako da oni stupaju na snagu njenim potpisom. Premda ona ima pravo odbiti zakon,
to se nije dogodilo još od 18. stoljeća. Kralj, odnosno kraljica, ujedno je i
vrhovni poglavar Anglikanske crkve i Britanske zajednice naroda (Commonwealth of
Nations).

Državno vijeće (Privy Council) bilo je prije nastanka vlade glavni nositelj
izvršne vlasti, a danas ima samo formalnu ulogu, npr. savjetuje kraljicu u
pripremanju njenih proglasa. Čine ga svi članovi vlade, nadbiskupi Canterburyja
i Yorka, predsjednik Donjeg doma parlamenta i najviši britanski državni
službenici te državnici iz članica Commonwealtha. Njegov Sudački odbor (Judicial
Committee) najviši je prizivni sud za britanske zavisne teritorije, Kanalske
otoke,otok Man i za neke nezavisne članice Commonwealtha.

Dvodomni parlament sastavljen je od Gornjeg i Donjeg doma. Gornji dom (House of
Lords ili kraće the Lords) čini oko 1280 plemića koje imenuje monarh. Postoje
duhovni plemići (Lords Spiritual) i svjetovni plemići (Lords Temporal). Duhovni
plemići su nadbiskupi Canterburyja i Yorka te 24 biskupa Anglikanske crkve koji
su članovi parlamenta do umirovljenja. Svjetovni plemići se dijele na tri
skupine: nasljedni plemići (hereditary peers) koji su titulu baštinili od
predaka, imenovani plemići (life peers) koji su dobili doživotnu plemićku titulu
i prizivni plemići (Lords od Appeal) koji su dobili titulu kako bi mogli
prisustvovati raspravama o pritužbama u Gornjem domu. Na zasjedanjima prosječno
prisustvuje oko 400 članova.

Donji dom (House of Commons ili kraće the Commons) ima 659 članova, po jedoga iz
svake izborne jedinice (constituency), koje biraju na pet godina na općim
izborima (general election) po većinskom sustavu (first-past-the-post system).
Engleska ima 529 zastupnika, Škotska 72, Wales 40, a Sjeverna Irska 18
zastupnika. Nakon parlamentarnih izbora održanih 5. svibnja 2005. najviše
zastupničkih mjesta ima Laburistička stranka, eng. Labour Party (356), zatim
Konzervativna stranka, eng. Conservative Party (198) i Liberalnodemokratska
stranka, eng. Liberal Democrats (62). Sljedeći opći izbori bi se trbali održati
početkom 2010.

Nominalni nositelj izvršne vlasti je kraljica, a u stvarnosti je to vlada (the
Cabinet), koja ovisi o većinskoj podršci u Donjem domu. Kraljica daje mandat za
sastavljanje vlade onome tko ima većinu u Donjem domu. Kraljica također imenuje
i ministre, ali na prijedlog predsjednika vlade.

U prošlosti dok se život Europe odvijao uz Sredozemlje geografski položaj
Ujedinjenog Kraljevstva je bio periferan. U doba velikih geografskih otkrića, a
posebno nakon otkrića Amerike položaj na Atlanskom oceanu postaje jako važan jer
je otok Velika Britanija služio kao odskočna daska na putovanju iz Europe u
Ameriku. Otočni položaj je imao i pozitivne (širenje zaraznih bolesti, obrana od
napadača) i negativne (izoliranost) strane.

UK se nalazi uz najprometniji dio svjetskog mora - Engleski kanal (franc. La
Manche) što u današnje doba predstavlja izuzetno povoljan prometno-geografski
položaj. S druge strane Kanala nalazi se najrazvijeniji dio Europe čiji
pozitivni utjecaji povoljno djeluju na gospodarski i društveni razvoj. Povoljan
prometno- geografski položaj od UK je stvorio svjetsku velesilu, a danas ga
održava u samom vrhu.

Britansko i Irsko otočje vrlo je starog paleozojskog i mezozojskog postanka.
Uzvišenja su snižena i zaobljena, a stijene su izrazito bogate rudama što je
posebno pozitivno utjecalo za vrijeme Prve industrijske revolucije.

Visočja su planinski prostori čije visine prelaze 1000 metara, a nalaze se u
sjevernom dijelu Škotske (najviši vrh Ben Nevis, 1343 m) i nešto malo u
sjevernom Walesu. Planine su ogoljele te su vrlo slabi uvjeti za proizvodnju
hrane zbog čega su i vrlo rijetko naseljene. Visočja se koriste za ispašu ovaca.

Pobrđe se sastoji od Južnog škotskog pobrđa i Penina u Engleskoj. Pobrđa su
stara gromadna gorja, blago valovita i prekrivena travama, a ne prelaze visinu
od 1000 metara. Penini su nastali kaledonskom orogenezom te su bogati rudama, a
pogotovo ugljenom što je krajem 18. stoljeća i početkom 19. stoljeća bio temelj
Prve industrijske revolucije.

Nizine- na sjeveru se nalazi Središnja škotska nizina, a na jugu otoka Engleska
nizina. Središnja škotska nizina je najgušće naseljeni dio Škotske gdje se
nalazi većina škotskog stanovništva. Na plodnom tlu su povoljni uvijeti za
razvoj poljoprivrede, a razvoj industrije su olakšala bogata nalazišta ugljena.
Na jugu Velike Britanije nalazi se Engleska nizina- gdje je najveća
koncentracija stanovništva i industrije. Na dodiru Penina i Engleske nizine
smjestio se Birmingham- najjače industrijsko središte Kraljevstva. U južnom
dijelu nizine nalazi se London- političko i gospodarsko središte UK.

Sjeverna Irska pretežito je brdovita s brojnim plodnim nizinama. Najveća
koncentracija stanovništva je u dugo podijeljenom obalnom gradu Belfastu. Nizine
se koriste za poljoprivrednu proizvodnju, a brdski pašnjaci za ispašu stoke.

Velika Britanija je bila jedna od pobjednica u Drugome svjetskom ratu, ali nakon
njega se našla u teškom gospodarskom stanju. Probleme je rješavala
nacionalizacijom cijelih gospodarskih grana, npr. rudnika ugljena, željeznica,
elektroindustrije, luka, i financijskom pomoći SAD-a u okviru Marshallova plana
i postupnim osamostaljivanjem nekadašnjih kolonija. Gospodarstvo se već sredinom
50-ih oporavilo i počeo je nagli porast životnog standarda velikog dijela
stanovništva. Velika Britanija se 1957. nije htjela uključiti u Europsku
ekonomsku zajednicu, a kasnije se zbog francuskog protivljenja mogla pridružiti
tek 1973..

Veliku Britaniju su od 1951. do 1997. vodile poglavito konzervativne vlade (osim
1964.-70. i 1976.-79.), a država se uspješno razvila iz nekadašnje klasične
industrijske u suvremenu postindustrijsku državu s uslužnim djelatnostima kao
najvažnijom gospodarskom granom, suvremenom i na svjetskom tržištu konkurentnom
industrijom te produktivnom poljoprivredom. Gotovo potpuna liberalizacija
gospodarstva dosegla je vrhunac u razdoblju tkz. tačerizma (po predsjednici
vlade Margaret Thatcher, 1979.-90.) kada je položaj Velike Britanije u svjetskom
gospodarstvu znatno ojačao, no unatoč tome na početku 90-ih Britanija je ponovno
upala u recesiju. Ponovnom privatizacijom svega što su laburističke vlade
nacionalizirale produktivnost se, doduše,jako povećala, smanjili su se
proračunski izdaci, ali su se ujedno povećale socijalne razlike između bogatih i
siromašnih, nezaposlenost (1986.: 3, 1 mil.; 11,1%) kao i regionalne razlike,
osobito između sjevernih i južnih dijelova države. Razlog povećanju razlika je
gospodarska propast klasičnih industrijskih područja i nekih rubnih dijelova
zbog zatvaranja ugljenokopa i nerantabilne industrije te gomilanje gospodarske
moći u kvartarnim djelatnostima na širem području Londona.

Nakon 1993. britansko gospodarstvo doživljava ponovni procvat za koji se
karakteristične niska inflacija (2001.: 1,6%) i mala nezaposlenost (2001.: 2,1
mil.), rast proračunskog deficita i jednakomjeran rast BDP-a. Laburistička vlada
Tonyja Blaira započela je nekoliko važnih reformi kao što su nova radna mjesta
za nezaposlene ili uvođenje zajamčene plaće, a također je najavila i tješnje
povezivanje Velike Britanije s Europskom unijom. Prema većini ispitivanja javnog
mnijenja, golema većina Britanaca se i dalje protivi uvođenju eura.

Godine 1854. su ukupne britanske investicije u inozemstvo iznosile 210 milijuna
funti, a do izbijanja Prvog svjetskog rata 1914. taj iznos je povećan na 3 700
milijuna funti. Investiranje u inozemstvu tih 60 godina je zapravo predstavljalo
kumulativan proces tokom kojeg se dividende ponovno vraćaju u inozemstvo kao
nove investicije.

Financijske operacije u inozemstvu su donosile matičnoj zemlji značajan dohodak
tako da je priljev bio veći od odljeva i Velika Britanija je uravnotežila svoju
trgovačku bilancu koja je bila u neprekidnom deficitu.

Izvanredno produktivna domaća poljoprivreda gotovo u cijelosti zadovoljava
domaće potrebe za pšenicom, krumpirom, mesom i mlijekom. Prosječna veličina
imanja je 72,4 ha, što je najviše u EU-u, a prevladavaju miješana,
poljodjelsko-stočarska imanja.

Glavna su poljodjelska područja u istočnom, nižem i sušnijem dijelu države. Od
žitarica najviše uzgajaju pšenicu (16,53 mil. t, 11. na svijetu), ječam (6,68
mil. t, 8. na svijetu; većinom za stočnu hranu) i zob. Šećernu repu uzgajaju
prije svega u istočnim dijelovima (1,37 mil. t šećera),a krumpir (6,96 mil. t,
10. na svijetu) po cijeloj zemlji. Na istoku u jugoistoku zemlje raširen je
uzgoj povrća (kupus, zelenje, luk, rajčica, salata, paprika i dr.), osobito u
Kent i široj okolici Londona.

Stočarstvo je najvažnija poljoprivredna grana, prije svega mesno i mliječno
govedarstvo (11.13 mil. grla). U 90-im pogodila ga je bolest kravljeg ludila
(Creutzfeldt-Jakobova bolest) koja se konzumiranjem zaraženog mesa može
prenijeti i na čovjeka. Na vrhuncu bolesti, 1993. otkriveno je 37.000 zaraženih
grla. U istočnim dijelovima, osim govedarstva, rašireno je peradarstvo (157 mil.
komada) i svinjogojstvo (6,5 mil. komada), dok na brežuljkastim područjima i na
prostranim pašnjacima prevladava ekstenzivno ovčarstvo (42,3 mil. komada, 6. na
svijetu).

Najvažnija voćarska područja su u Kentu (jabuke, trešnje) i u zapadnoj Engleskoj
između Birminghama i Bristola (kruške).

Premda je Velika Britanija uz Dansku i Španjolsku treća najvažnija ribarska
zemlja u EU-u, ribarstvo već više godina opada zbog širenja teritorijalnih voda
nekih država na 200 morskih milja (između ostalog ribarski rat s Islandom
1975.), otvaranja britanskih teritorijalnih voda drugim članicama EU-a i
određivanja godišnjih kvota u okviru zajedničke ribarske politike EU-a.

Glavne su ribarske luke Aberdeen, Mallaig, Lerwick i Peterhead u Škotskoj,
Milford Haven u Walesu te Fleetwood, Grimsby, Lowestoft i North Shields u
Engleskoj. Osobit procvat posljednjih godina doživljava marikultura, prije svega
uzgoj lososa i pastrva na više od 800 ribogojilišta diljem Sjeverne Irske i
Škotske.

Industrijska revolucija u Velikoj Britaniji temeljila se na bogatim nalazištima
kamenog ugljena, prije svega na istočnom i južnom podnožju Penina, u južnom
Walesu i Škotskoj, koja su iskorištavali još od 13. stoljeća. Ugljenarstvo je
doživjelo vrhunac 1913. kada je više od 1 milijun rudara iskopalo 300 mil. t
ugljena, no potom je zbog sve većih troškova proizvodnje i sve manje potražnje
količina iskopanog ugljena počela opadati. Premda je laburistička vlada 1947.
podržavila sve ugljenokope, proizvodnja se od 1950. do 1979. smanjila za 40%, a
broj rudnika je pao s 901 na 241 zato što je udio ugljena u proizvodnji primarne
energije opao s 90% (1950.) na 37% (1980.). U vrijeme Margaret Thatcher do 1992.
ostalo je još samo 50 rudnika, od toga četiri u Walesu te samo jedan u Škotskoj.
Broj zaposlenih u rudarstvu smanjio se sa 230.000 (1987.) na 58.000 (1992.), što
je imalo katastrofalne posljedice za bivša rudarska mjesta. Godine 2000. su u 47
rudnika (13.500 rudara) iskopali 30,8 mil. t kamenog ugljena.

Istodobno s opadanjem važnosti ugljenarstva Velika Britanija je od 1970-ih
postala jedan od najvećih svjetskih proizvođača nafte (125,5 mil. t; 11. na
svijetu) i zemnog plina koje dobivaju iz bogatih nalazišta u Sjevernom moru. U
plitkom moru ispred istočne britanske obale kod Norfolka i Lincolna te istočno
od Shetlandskih otoka su bogata nalazišta zemnog plina, odakle podmorskim
plinovodima napajaju britansku plinovodnu mrežu koja je 4. po duljini na
svijetu. Naftu su počeli eksploatirati već 1975. i već 1980. pokrili sve domaće
potrebe za njom. Glavna naftna nalazišta nalaze se oko 200 km od sjeveroistočne
britanske obale i oko 150 km istočno od Shetlandskih otoka. Na kopno se
transportiraju podmorskim naftovodima, a na istočnoj obali Shetlandskih otoka i
na Orkneyjskim otocima nastali su veliki naftni terminali.

Britanske elektrane imaju ukupnu instaliranu snagu od 73.262 MW. Najviše
energije dobivaju iz termoelektrana na domaći ugljen (33,4%) i zemni plin
(37,0%), a ostatak u nuklernim elektranama (22,1%) i hidroelektranama (0,9%).
Britanija ima 13 nuklearnih elektrana s 35 reaktora ukupne snage 12.928 MW, a
među njima je i NE Calder Hall, koja je najstarija NE na svijetu. Otvorena je
1956., a ima snagu 60 MW.

Velika Britanija bila je kolijevka industrijske revolucije u 18. stoljeću, a
danas je šesta industrijska velesila na svijetu i treće najveće gospodarstvo u
Europi poslije Njemačke i Francuske. Nakon 1980., zbog uslužnih djelatnosti
bitno se smanjio udio industrije u BDP-u (1960.: 36,5%, a 1999.: 21,1%) i
značenje klasičnih industrijskih grana, a afirmirale su se nove industrije koje
nisu radnointenzivne kao što su elektronička, elektrotehnička i farmaceutska.
Kao posljedica toga težište industrijskog razvoja preselilo se s nekadašnjih
rudarsko-industrijskih područja prema jugu, a posebno na šire područje Londona.
Vlada je sredstvima iz proračuna i Europskog fonda za regionalni razvoj doduše
uspješno potaknula nova središta industrije visokih tehnologija u Škotskoj (npr.
Dundee i Edinburgh) i u Walesu, no industrijski procvat šireg područja Londona
još je više produbio razlike između sjevernih i južnih dijelova zemlje.

Razvoj britanske industrije počeo je tekstilnom industrijom, koja je prerađivala
pamuk iz kolonija te domaću vunu i lan. Glavno je središte još i danas
Lancashire s Manchesterom i uvoznom lukom Liverpoolom. Prerdba vune
koncentrirana je u Yorkshireu (Leeds, Huddersfield, Bradford), prerdba lana u
Sjevernoj Irskoj (Belfast) i na istočno obali Škotske (Dundee, Arbroath,
Montrose) ,a najjače britanske odjevne kompanije su Reebok te Umbro. Središta
industrije obuće su London, Leeds i Manchester.

U istočnom i južnom podnožju Penina još su se u srednjem vijeku na podlozi
vodene energije, ugljena i željezne rude razvile topionice, koje su se kasnije
razvile u jaku crnu metalurgiju s glavnim središtima u Midlandsu (Sheffield),
južnom Walesu i srednjoj Škotskoj (Glasgow). Prijelazom na uvezenu rudu
željezare i čeličane nastale su u lukama južnog Walesa (Port Talbot, Llanwern),
na ušću rijeke Tees i u Glasgowu. Unatoč zatvaranju brojnih željezara, Velika
Britanija ostaje jedan od najvećih svjetskih proizvođača željeza (11,04 mil. t;
12. na svijetu) i čelika (15,25 mil. t; 16. na svijetu).

Na toj podlozi još je u 18. st. nastala strojogradnja i metalna industrija.
Danas su osobito jake i izvozno orijentirane industrja strojeva za razne
industrijske grane i rudarastvo, željezničkih vozila, poljoprivrednih strojeva i
automobilska industrija. Glavna središta strojogradnje su Sheffield, Manchester,
Leeds, Nottingham, Birmingham, Glasgow.

Automobilska industrija (1,79 mil. osbnih automobila te 186 000 kamiona i
autobusa; 8. na svijetu) ima središta u Coventryju,Nottinghamu, Birminghamu,
Wolverhamptonu i dr. Najveći britanski proizvođači automobila su Rolls-Royce,
MINI, Jaguar, Land Rover, Bentley i Aston Martin. U prošlosti je Britanija bila
vodeća u svijetu u brodogradnji, no ta je grana zbog konkurencije s Dalekog
istoka zafnjih desetljeća gotovo posve propala. Danas je još jaka proizvodnja
ratnih brodova. Drukčiji je razvoj nakon 1945. doživjela avionska industrija. U
50-im i 60-im godinama Britanija je bila najveći izvoznik aviona na svijetu, a
danas zapošljava 121.000 ljudi. Djelomično se proizvodi za civilno zrakoplovstvo
(British Aerospace u okviru konzorcija Airbus, avionski motori Rolls-Royce), a
djelomično za potrebe vojske.

U obojenoj metalurgiji najvažnija je proizvodnja aluminija (238.000 t), a
smještena je na obalama Walesa (Newport, Fishguard) i u Bruntislandu u Škotskoj.

Izvanredno brz razvoj 90-ih godina doživjela je elektrotehnička i elektronička
industrija koja djelomično ima tradiciju, a dijelom se razvila kao industrija
visokih tehnologija (računala, telekomunikacijske naprave). Najveći je rast
doživjela u južnoj Engleskoj, gdje je na temelju velikih istraživačkih
kapaciteta i dobre prometne povezanosti sa svijetom nastala masa malih poduzeća
koja su uspješna zbog izrazite specijalizacije. Njihova najveća gustoća je u
okolici Cambridgea i Oxforda.

Jako se promijenila i kemijska industrija. Osim jake bazne industrije, koja se
nekoć temeljila na kamenom ugljenu i kamenoj soli, razvile su se još industrija
plastičnih masa te umjetnih i sintetičkih vlakana, djelomice na starim
industrijskim područjima u Coventryju, Bradfordu, Birminghamu i Glasgowu,
dijelom u lučkim gradovima (Middlesbrough, Kingston upon Hull, Liverpool), te
farmaceutska (GlaxoSmithKline; 2. najveća farmaceutska kompanija na svijetu) te
kozmetička industrija.

Domaću naftu prerađuju domaće rafinerije u lučkim gradovima (Fawley kod
Southamptona, Shall Haven na ušću Temze, Immingham na ušću rijeke Humber,
Middlesbrough i Milford Haven u Walesu).

Prehrambena industrija od svih industrijskih grana ima najviše zaposlenih i
rasprostranjena je po cijeloj Velikoj Britaniji, a većinom na poljoprivrednim
područjima Engleske i u velikim gradovima, u blizini potrošača. Svjetski su
poznate pivovare, a Britanija je šesti najveći proizvođač piva na svijetu.
Proizvodnja alkoholnih pića, ponajprije škotskog viskija i džina, te duhanska
industrija (British American Tobacco) su također iznimno jake.

Velika Britanija se ubraja među svjetske velesile u grafičkoj industriji i
izdavaštvu, jer zbog proširenosti engleskog jezika ima golemo tržište. Od drugih
industrijskih grana svjetski su važne proizvodnja i preradba nuklearnog goriva i
radioaktivnih izotopa (npr. Harwell, Amersham i Aldermaston kod Londona
,keramička industrija u tkz. Pottery Districtu i Stoke-on-Trentu i staklarska
industrija na nekadašnjima ugljenarskim područjima.

Od uslužnih djelatnosti najvažnije gospodarske grane su turizam i financijske
usluge, a uslužne djelatnosti čine 73% BDP-a.

Turizam je jedan od važnih motora britanskog gospodarstva, a Velika Britanija je
šesta najposjećenija zemlja na svijetu. Godine 2004. Veliku Britaniju je
posjetilo 27 milijuna turista, najviše iz SAD-a, Francuske, Njemačke, Irske i
Nizozemske. U toj djelatnosti je zaposleno oko 1,5 milijuna ljudi, a ostvaruje
oko 4% BDP-a. London je s 15,6 milijuna posjetitelja u 2006. godini daleko
najposjećeniji grad na svijetu ispred Bangkoka i Pariza. Edinburgh je poslije
Londona drugi najposjećeniji britanski grad. Još je važniji domaći turizam jer
više od tri četvrtine Britanaca provodi odmor u domovini, najviše u
ljetovalištima na obalama Engleske ( otok Wight, Brighton, Hastings, Blackpool,
Bournemouth) i na rjeđe naseljenim područjima u gdje su najposjećeniji
nacionalni parkovi (Lake District, Peak District, Northumberland, Dartmoor).

U financijskom sektoru najzastupljeniji su bankarstvo i osiguranje. Godine 2005.
Velika Britanija je izvezla financijskih usluga u vrijednosti od 21 milijarde £.
London je najveće financijsko središte na svijetu, a u londonskom Cityju se
nalaze Londonska burza (London Stock Exchange) i Lloyd's of London, najveća
svjetska osiguravateljska kuća. London je važan centar međunarodnog poslovanja i
trgovine te je, uz New York i Tokio, jedan od triju «komandnih središta»
globalne ekonomije. Grad s više od 500 banaka ima najveću koncentraciju banaka i
bankarskih podružnica na svijetu. U posljednjih deset godina na mjestu bivših
pristaništa za brodove na Canary Wharfu nastalo je još jedno poslovno središte,
a ondje svoja sjedišta imaju bankarski divovi kao što su Barclays i HSBC,
najveća banka na svijetu. Mnoge tvrtke koje zapravo nisu iz Velike Britanije
odlučile su zbog povoljnog poslovnog okružja premjestiti svoja europska ili čak
svjetska sjedišta u London, a dobar primjer je poznata američka financijska
kompanija Citigroup.

Edinburgh također ima dugu tradiciju u financijskom sektoru, a danas je
jedanaesti najveći financijski centar u Europi. U gradu svoja sjedišta imaju
mnoge velike banke, kao što su Royal Bank of Scotland (treća najveća banka na
svijetu) i Standard Life Insurance.

Do 19. st. Britanija je bila podjednako razvijena, a stanovništvo se bavilo
većinom poljoprivredom. Nakon ind. rev. snažnije se gospodarski i demografski
razvijaju dijelovi Kraljevstva koji imaju nalazišra ugljena i željeza dok
dijelovi koji to nemaju zaostaju. 1930-ih godina dolazi do svjetske gospodarske
krize te prvotno gospodarski razvijeni dijelovi postaju problemska područja.
Teritorij Kraljevstva se dijeli na prosperitetne i manje prosperitetne regije.
Prosperitetne regije su: Jugozapad, Jugoistok, Istočna Anglija, Istočni Midlands
i Zapadni Midlands. Manje prosperitetne regije su: Wales, Sjeverozapad,
Yorkshire i Humberside, Sjever, Škotska i Sjeverna Irska. U manje prosperitetnim
regijama stalna je emigracija, iznadprosječna nezaposlenost ne niži nacionalni
dohodak. Britanska vlada trudi se poticajnim mjerama poput smanjenih poreza i
povoljnijih kredita potaknuti razvoj tih regija. Također grade se i
infrastruktura poput prometnica i energetskih postrojenja u tim regijama.
Također se odvija supstitucija neprofitabilnih industrijskih postojenja
profitabilnijima. Napravljen je i plan decentralizacije kako bi se suzbio
daljnji rast Londona.

Stanovništvo Velike Britanije najbrže je raslo u vrijeme industrijske
revolucije, kada su bile velike migracije iz sela u gradove. Godine 1801.
Britanija je imala 11,9 mil. stanovnika da bi 1901. imala 38,2 mil. stanovnika.
Između 1880. i 1914. porast se donekle usporio zbog masovnog iseljavanja, prije
svega u britanske dominione Australiju, Kanadu, Novi Zeland, Južnoafričku Uniju
i SAD. Pretpostavlja se da se između 1805. i 1930. iselilo oko 20 milijuna
ljudi. O intenzitetu iseljavanja govori i činjenica da danas na
sjevernoameričkom kontinentu živi više ljudi britanskog podrijetla nego u samoj
Velikoj Britaniji, a u Australiji i Novom Zelandu, unatoč snažnom useljavanju iz
drugih dijelova svijeta, ogromnu većinu stanovništva još uvijek čine potomci
britanskih doseljenika. Nakon Drugog svjetskog rata povećalo se doseljavanje
nebjelačkog stanovništva iz britanskih kolonija, što je, doduše, 1971. zakonom
ograničeno. U zemlji je 1971. živjelo 1,5 milijuna nebijelaca, no do danas je
taj broj narastao na 4,6 milijuna, odnosno na 7,9% stanovništva. Velika većina
nebijelaca živi u velikim gradskim aglomeracijama (London, Manchester, Leeds,
Liverpool, Birmingham).

Posljednjih godina porast stanovništva sve je sporiji jer se natalitet neko
vrijeme smanjuje. No, prema podacima britanskog Ureda za nacionalnu statistiku,
Velika Britanija u zadnje dvije godine proživljava baby boom. Stopa nataliteta
je u velikom porastu sa 791.000 beba rođenih u 2008., što je 33.000 više nego u
2007. Prvi put u posljednjih 10 godina glavni razlog demografskog rasta nije
useljavanje, koje naglo opada zbog recesije, već porast broja poroda. Polovica
poroda pripisuje se majkama rođenim izvan Velike Britanije, koje imaju osjetno
veću stopu fertiliteta (2,5 djece) nego majke rođene u Britaniji (1,6 djece).
Istovremeno, zbog snažnog iseljavanja pretpostavlja se da izvan Velike Britanije
živi oko 5,5 milijuna Britanaca, najviše u Australiji, Španjolskoj, SAD-u,
Kanadi i Novom Zelandu.

Prema popisu stanovništva iz 2001., najbrojniju skupinu stanovništva čine
bijelci (92,1%), ljudi podrijetlom iz Južne Azije (4%), crnci (2%), ljudi
miješane rase (1,2%), zatim Kinezi (0,4%) te ostali (0,4%). Među bijelcima
najbrojniji su Britanci (85.67%), zatim ostali bijelci (5,27%; većinom Irci,
Nijemci, Talijani, Poljaci i Francuzi). Prema procjenama iz 2010. godine, Velika
Britanija ima oko 62,1 milijuna stanovnika.

Velika većina stanovništva govori engleski (97,3%), a od keltskih jezika
najrašireniji je velški (oko 560.000), jer ga u srednjem i središnjem dijelu
Walesa govori polovica stanovništva, a od 1967. uz engleski je službeni jezik u
Walesu. Škotski (gelski) govori oko 80.000 stanovnika na Vanjskim Hebridima,
otoku Skye te u Škotskom visočju, a samo neki stanovnici Sjeverne Irske govore
irski jezik.

Raspored stanovništva vrlo je neravnomjeran, jer je najveća gustoća na području
između Londona, Liverpoola i Leedsa, dok su rubna područja, npr. Cornwall,
Wales, sjeverna Škotska, rijetko naseljena. U Engleskoj su prvi gradovi nastali
još u rimsko doba, a drugdje pretežno u normanskom razdoblju kao trgovačka
središta uz utvrđene zamke. Ratvojem prekomorske trgovine u 17. i 18. stoljeću
razvile su se ponajprije luke na zapadnoj i južnoj obali, a za vrijeme
industrijske revolucije nastali su današnji veliki industrijski gradovi, koji su
s prevladavajućom niskom gradnjom prerasli u velike gradske anglomeracije. Nakon
Drugog svjetskog rata počeli su se graditi tkz. novi gradovi (new towns) na rubu
velikih gradova, a osobito kako bi se rasteretio London. Razvojem cestovnog
prometa u zadnjim je desetljećima prouzročio suburbanizaciju, odnosno odlazak
stanovništva iz gradskih središta u okolicu, čime se ubrzalo propadanje gradskih
središta. Tome procesu je donekle stala na kraj konzervativna vlada Margaret
Thatcher u 80-im godinama. U 80-im i 90-im bila je jaka migracija iz sjevernih
dijelova te iz klasičnih industrijskih područja prema prosperitetnom jugoistoku
zemlje. Udio gradskog stanovništva je visokih 89%, što Britaniju svrstava među
najurbaniziranije države na svijetu. Većina stanovništva izvan velikih gradova
živi u regionalnim središtima i manjim gradovima, koji su opskrbna središta
pokrajina (eng. counties). U Niskoj Engleskoj prevladavaju zbijena sela i sela
uz cestu, a u brdskim područjima zaseoci i izolirana imanja.

Vjerski su opredijeljene dvije trećine stanovništva. Najbrojnije su
tradicionalne kršćanske religije. Od njih je najveća i najvažnija Anglikanska
crkva ( Church of England), koja ima 25,6 milijuna sljedbenika, odnosno 43,4%
stanovništva, a koja se od Katoličke crkve odcijepila 1534. i ima položaj
državne crkve u Engleskoj te je zastupljena u Gornjem domu britanskog
parlamenta. Vrhovni joj je poglavar britanski vladar. U Škotskoj sličan položaj
ima Škotska Crkva (Church of Scotland; neslužbeno the Kirk) koja ima oko 800.000
članova. Ona se 1560. odcijepila od Anglikanske crkve, a umjesto biskupa vode ju
izabrani odbori (prezbiterijanci). Za razliku od Anglikanske crkve, britanski
monarh nije poglavar Škotske crkve, već je običan član. Prilikom stupanja na
prijestolje obvezan je dati zakletvu da će «braniti sigurnost» crkve. Uz te
dvije crkve koje neposredno podupire država postoje i brojne druge protestantske
zajednice, npr. baptisti, metodisti i dr. Oko 10% stanovništva čine katolici,
ponajprije u Škotskoj, sjevernoj Engleskoj, Walesu te osobito u Sjevernoj
Irskoj. U Sjevernoj Irskoj ima oko 62% protestanata (potomci engleskih i
škotskih doseljenika iz 17. st.) i oko 38% katolika, a potonji su politički i
socijalno u podređenom položaju, što je znalo dovoditi do jakih napetosti ne
samo u Sjevernoj Irskoj, već i u ostatku Velike Britanije ( npr. bombaški napadi
IRA-e).

Prema popisu stanovništva iz 2001., u Velikoj Britaniji je živjelo 1,578.563
muslimana, a činili su 3% stanovništva. Najviše ih je podrijetlom iz Pakistana,
Bangladeša, Somalije i Indije. Prema istraživanju iz 2008., ukupan broj
muslimana u Velikoj Britaniji narastao je na 2,422.000.

Više od milijun ljudi su sljedbenici različitih indijskih religija, a najviše su
zastupljeni hinduisti (560.000) i Sikhi (340.000), a ima i oko 150.000 budista.

U nekim su gradovima jake i židovske zajednice, a prema podacima iz 2001. u
Velikoj Britaniji živi oko 270.000 Židova .

U Velikoj Britaniji ima 392.000 km potpuno asfaltiranih cesta. Od toga ima 46
903 km cesta od regionalne i državne važnosti te 3 497 km autocesta. Cestovna
mreža je iznimno razvijena u gusto naseljenim područjima u srednjoj i južnoj
Engleskoj, osobito na širem području Londona, gdje je izrazito radijalna.
Zagušenost cesta je ozbiljan prometni problem, a prema britanskom ministarstvu
prometa taj problem bi do 2025. državu mogao stajati 22 milijarde £ ako se ne
riješi. Problem je toliko izražen da britanska vlada smatra kako bi mogao
ozbiljno naštetiti gospodarstvu, ako ga se ne riješi tarifama i razvojem javnog
prijevoza.

Što se tiče željezničkog prometa, ima 16 116 km željezničkih pruga, od čega je
5176 km elektrificirano. Razmak među tračnicama je 1435 mm. Željezničke pruge,
postaje i infrastruktura u vlasništvu su poduzeća National Rail. Putnički promet
obavlja 25 prijevoznih poduzeća, a teretni pet poduzeća koja National Railu
plaćaju za upotrebu mreže. Privatno britansko-francusko društvo izgradilo je
1987.-94. 50,5 km dugačak tunel Sangatte-Folkestone (Channel Tunnel) ispod
Engleskog kanala. Kroz njega voze i vlakovi za prijevoz automobila te brzi
vlakovi Eurostar između Londona, Pariza i Bruxellesa.

London ima najveću i najstariju podzemnu željeznicu na svijetu. Počela je s
radom 1863., ima 394 km pruga i svaki dan preveze 2,7 milijuna putnika. Osim u
Londonu, podzemne željeznice postoje u Glasgowu i aglomeraciji Tyne and Wear.

U Velikoj Britaniji ima 57 aerodroma s redovitim zračnim prometom. Najveći su
međunarodni aerodromi Heathrow kod Londona (63 mil. putnika; najprometniji
aerodrom na svijetu), London Gatwick (31,1 mil. putnika), Manchester (19,1 mil),
Birmingham (7,7 mil.), Glasgow (7,2 mil.). Najveći je zračni prijevoznik British
Airways, koji se ubraja među najveće na svijetu.

Engleska kultura seže od rimskih vremena, kad su Rimljani osvajali svijet. Neki
od poznatijih književnika, fizičara, matematičara, biologa od doba
predromantizma pa do modernizma i danas, su:



https://hr.wikipedia.org/wiki/XXXI._Olimpijske_igre_-_Rio_de_Janeiro_2016.

XXXI. Olimpijske igre Rio de Janeiro (portugalski: Jogos Olímpicos de Verão de
2016), poznate i pod nazivom Rio 2016., bile su 31. Ljetne olimpijske igre
održane od 5. do 21. kolovoza 2016. u brazilskom gradu Rio de Janeiru pod
krilaticom Um mundo novo (Novi svijet).

Na Igrama je nastupilo više od 11.000 športaša iz 207 nacionalnih olimpijskih
odbora, uključujući i športaše iz reprezentacije izbjeglica, Kosova i Južnog
Sudana po prvi put. Prvi put na jednim igrama nastupile su i trojke, maratonke
Lejla, Ljina i Lili Luik iz Estonije. Na Igrama se dijelilo 306 kompleta odličja
u 28 športova, uključujući i ragbi sedam i golf kao povratničke športove, koji
su na repertoar Igara uvršteni 2009. na 121. zasjedanju MOO-a u Kopenhagenu.

Športska natjecanja održavala su se na 33 borilišta u gradu domaćinu i Manausu,
Sao Paulu, Belo Horizonteu, Salvadoru i Brasiliji. Ove Olimpijske igre ujedno su
i prve održane pod vodstvom Thomasa Bacha, 9. predsjednika MOO-a. Također to su
i prve igre održane u Južnoj Americi, u zemlji portugalskog govornog područja i
tek druge po redu (nakon Sydneya 2000.) održane na južnoj polutci.

Igre su ostale obilježene po brojnim spletkama i kontroverzama, među kojima se
najviše isticala opasnost od širenja Zika groznice, zbog čega su neki športaši
(posebice golferi, tenisači i košarkaši) otkazali svoje nastupe na Igrama.
Veliki val nezadovoljstva jedriličara izazvale su snimke prljave vode u zaljevu
Guanabara natopljene smećem, leševima i ljudskim fekalijama.

Svečanom otvaranje Igara gledalo je 50.000 posjetitelja na Maracani i oko tri
milijarde ljudi diljem svijeta preko svojih televizijskih kanala. Športsku
prisegu položio je brazilski jedriličar Robert Scheidt, sudačku Martinho Nobre
dok je olimpijski plamen upalio dugoprugaš Vanderlei Cordeiro de Lima.

Najviše odličja, njih 121, osvojile su Sjedinjene Američke Države, od čega 46
zlatnih. Druga na ljestvici bila je Velika Britanija, ostvarivši najviši plasman
u olimpijskoj povijesti nakon domaćinstva 2012. Kina je na ukupnoj ljestvici
zauzela treće mjesto, dok je Brazil kao domaćin osvojio 7 zlatnih odličja i
završio 13. Svoja prva zlatna odličja uopće na Olimpijskim igrama osvojili su:
Kosovo u džudu Fidži u ragbiju sedam, Portoriko u tenisu, Tadžikistan u bacanju
kladiva i Vijetnam u streljaštvu.

13. rujna 2007. sedam je gradova podnijelo je zahtjev za domaćinstvom 31.
Ljetnih olimpijskih igara. Sve gradove sljedećeg dana potvrdio je Međunarodni
olimpijski odbor, čime su oni postali gradovi kandidati. Iako se za domaćinstvo
borilo 7 gradova, na zasjedanju MOO-a u Ateni 4. srpnja 2008. pregledana su sva
izvješća i prijedlozi kandidata te je odlučeno da će četiri grada nastaviti
utrku za domaćina: Chicago, Madrid, Rio de Janeiro i Tokio. Ostala tri kadidata,
Doha, Prag i Baku odbijena su zbog nanižih primljenih ocjena pri glasovanju
radne skupine MOO-a.

Radna skupina je od predloženih sedam gradova prihvatila 4 s najvišom ocjenom
prema provedenoj analizi. Svaki kriterij, koji je neophodna sastavnica
održavanja Igara, ima različitu težinu (2-5) uz dvije ocjene: najnižu i najvišu.
Ukoliko je najviša ocjena iznad potrebnih standarda (težina ocjene + 1,0) taj
kriterij se pridodaje gradu kandidatu, koji za ostvarivanje domaćinstva treba
ostvariti najviše izabranih kriterija. Četiri kandidata koja su uspjela proći
ocjenjivanje Radne skupine MOO-a, ima pravo na svom službenom logotipu oslikati
i olimpijske prstenove ili samu Olimpijsku zastavu kao potvrdu o ozbiljnosti
kandidature.

Prilikom ocjenjivanja u obzir su se uzimali sljedeći kriteriji: uvjeti okoliša
(bioraznolikost, čistoća, ekološka svijest), položaj grada i iskustvo s
organizacije prošlih (više)športskih događaja s dva težinska boda; financije,
podrška vlade (ili parlamenta), izdatci za igre i javno mnijenje građana o
kandidaturi, olimpijsko selo, sigurnost i prometna mreža s 3 težinska boda;
borilišta s 4 i smještaj s 5 težinskih bodova.

Završni izbor za domaćina održan je na 121. sjednici MOO-a u Kopenhagenu,
održanoj 2. listopada 2009. U završnom glasovanju odbora MOO-a i njegovih
članova, glasovi su se ubacivali u tri kutije. Rezultati iz prvih dviju
(digitaliziranih) kutija (krugova glasovanja) objavljeni su odmah, dok su oni iz
treće, odlučujuće kutije svečano objavljeno pola sata kasnije. U 16:49 sati
prema danskom vremenu (UTC) svečano je objavljeno kako je Rio de Janeiro domaćin
31. Ljetnih olimpijskih igara 2016. Na novinarskoj konferenciji nakon
glasovanja, tadašnji predsjednik MOO-a Jacques Rogge izjavio je: »Kao u svakom
natjecanju, tako i ovdje može biti samo jedan pobjednik, a to je Rio de
Janeiro!«

Završno glasovanje građani gradova kandidata pratili su okupljeni na gradskim
trgovima i ulicama oko velikih zaslona. Na svjetski poznatoj plaži Copacabani
okupilo se 50.000 građana Rija, koji su nakon dobivanja službenog domaćinstva
proslavili po ulicama grada. Za razliku od ushićenog pobjednika Rija, tišina je
obilježila američki Chicago, koji unatoč lobiranju predsjednika Baracka Obame
nije uspio dobiti domaćinstvo. Štoviše, ispao je već u prvom krugu glasovanja.

Podrobniji članak o temi: Dodatak:Lista zemalja osvajača odličja na OI 2016.
Popis najuspješnijih reprezentacija po sjajnosti osvojenih medalja.

Olimpijski plamen upaljen je u hramu Hera u Olimpiji u Grčkoj 21. travnja 2016.
godine. Dana 27. travnja, plamen je predan brazilskim organizatorima na
svečanosti na stadionu Panathinaiko u Ateni. Nakratko je olimpijski plamen
prošao kroz Švicarsku i posjetio sjedište MOO-a i Olimpijski muzej u Lausanni,
kao i Ured Ujedinjenih naroda u Ženevi.

Putovanje po Brazilu započelo je 3. svibnja, u glavnom gradu Brasiliji.
Olimpijski plamen prošao je kroz više od 300 brazilskih gradova (uključujući
svih 26 država i Brazilski federalni distrikt). Na kraju je olimpijski plamen
ušetao na stadion Maracanu u Rio de Janeiru, na ceremoniji otvaranja 5. kolovoza
2016.

U Rio de Janeiru, Barra da Tijuca je mjesto većine borilišta Olimpijskih i
Paraolimpijskih igara 2016. Ostatak će biti smješten u tri zone grada domaćina:
plaža Copacabana, Maracanã i Deodoro. U Barra da Tijuci također se nalazi i
olimpijsko selo.

Povijesni središte grada prolazilo je kroz veliki projekt revitalizacije urbanih
riva pod nazivom Porto Maravilha. One pokrivaju površinu od 5 km2. Projekt je
imao za cilj preuređenje lučkoga područja, čime se povećala privlačnost središta
grada i poboljšao položaj konkurentnosti u globalnoj ekonomiji. Urbano
renoviranje uključilo je 700 km javnih mreža vodovoda, kanalizacije, drenaže,
električne energije, plina i telekomunikacija; 4 km tunela; 70 km cesta; 650 km2
pločnika; 17 km biciklističkih staza; 15,000  posađenih stabala; tri postrojenja
za pročišćavanje otpadnih voda. Kao dio renovacije, izgrađena je nova tramvajska
linija, koja ide od zračne luke Santos Dumont do Rodoviária Novo Rio. Pokrenuta
je u travnju 2016. Olimpijske igre zahtijevaju više od 200 kilometara sigurnosne
ograde.

Vinicius i Tom su službene maskote Olimpijskih i Paraolimpijskih igara 2016. u
Rio de Janeiru, Brazil. Maskota Ljetnih igara je Tom, a paraolimpijskih
Vinicius.

Imena su dana u počast dvojici skladatelja brazilske pjesme "The Girl from
Ipanema", Tomu Jobimu i Viniciusu de Moraesu.



https://hr.wikipedia.org/wiki/Zagreb

Zagreb je glavni grad Republike Hrvatske, i najveći grad u Hrvatskoj po broju
stanovnika. Povijesno gledajući, grad Zagreb je izrastao iz dva naselja na
susjednim brežuljcima, Gradeca i Kaptola, koji čine jezgru današnjeg Zagreba,
njegovo povijesno središte.

Zagreb danas predstavlja upravno, gospodarsko, kulturno, prometno i znanstveno
središte Hrvatske. Položajem spada u gradove Srednje Europe.

Grad Zagreb je posebna teritorijalna, upravna i samoupravna jedinica koja ima
položaj županije.

O postanku imena grada Zagreba postoje različite teorije. Ime je neosporno
hrvatskog podrijetla. Čak i latinsko ime Zagabria upućuje na to da je ta
lokacija još u srednjem vijeku bila zaštićena grabom ili opkopom.

Po jednim se izvodi od glagola zagrepsti/odnosno ukopati. Po drugim se dovodi u
svezu sa starim hrvatskim imenom za obalu "b(e)reg" koju i danas koriste u
krašićkom kraju. U Krašiću Zagreb nazivaju Zabreg.

Zagreb se nalazi u kontinentalnoj središnjoj Hrvatskoj, na južnim obroncima
Medvednice te na obalama rijeke Save. Nalazi se na nadmorskoj visini od 122
metra (Zrinjevac). Povoljan zemljopisni smještaj na jugozapadnom kutu Panonske
nizine, između alpske, dinarske, jadranske i panonske regije, uzrok je činjenici
da se Zagreb nalazi na prometnom čvorištu puteva između Srednje i Jugoistočne
Europe te Jadranskog mora.

Klima u Zagrebu je umjerena kontinentalna. Ljeta su vruća i suha s prosječnim
temperaturama od 20 °C, dok su zime hladne s prosječnim temperaturama od 1 °C.

Grad Zagreb prostire se na površini od 641 km2. Područje Grada Zagreba (u širem
smislu), osim naselja Zagreb, obuhvaća i drugih 70 naselja. To su: Adamovec,
Belovar, Blaguša, Botinec, Brebernica, Brezovica, Budenec, Buzin, Cerje,
Demerje, Desprim, Dobrodol, Donji Čehi, Donji Dragonožec, Donji Trpuci, Drenčec,
Drežnik Brezovički, Dumovec, Đurđekovec, Gajec, Glavnica Donja, Glavnica Gornja,
Glavničica, Goli Breg, Goranec, Gornji Čehi, Gornji Dragonožec, Gornji Trpuci,
Grančari, Havidić Selo, Horvati, Hrašće Turopoljsko, Hrvatski Leskovac, Hudi
Bitek, Ivanja Reka, Jesenovec, Ježdovec, Kašina, Kašinska Sopnica, Kučilovina,
Kućanec, Kupinečki Kraljevec, Lipnica, Lučko, Lužan, Mala Mlaka, Markovo Polje,
Moravče, Odra, Odranski Obrež, Paruževina, Planina Donja, Planina Gornja,
Popovec, Prekvršje, Prepuštovec, Sesvete, Soblinec, Starjak, Strmec, Šašinovec,
Šimunčevec, Veliko Polje, Vuger Selo, Vugrovec Donji, Vugrovec Gornji, Vurnovec,
Zadvorsko i Žerjavinec.

O nastanku imena grada govori poznata legenda, u kojoj stari drevni ban, umoran
i žedan, naredi djevojci Mandi da donese vode s izvora. Ban reče: "Mando, dušo,
zagrabi"!

Prvi pisani spomen Zagreba datira iz 1094. godine kada je na Kaptolu osnovana
biskupija, što govori da je tu i ranije postojalo naselje.

Prema popisu stanovništva iz 2011. godine Grad Zagreb ima 790.017 stanovnika.
Šire gradsko područje okuplja više od milijun stanovnika. Prosječna starost
stanovnika je 39,7 godina. Prema narodnosti većinu stanovnika čine Hrvati (oko
92 %), a od nacionalnih manjina najznačajnije skupine su: Srbi, Slovenci,
Bošnjaci (bosanski muslimani) i Albanci. Prema vjeri većina Zagrepčana
izjašnjava se katolicima (87 %), a ostale najznačajnije vjerske zajednice su:
pravoslavna zajednica, islamska zajednica (2 %), Evangelička crkva, Reformirana
kršćanska (kalvinska) crkva kao povijesne protestantske konfesije, Adventistička
crkva, Baptistička crkva, židovska zajednica i Jehovini svjedoci. Oko 4 %
izjašnjava se agnosticima, a 3,5 % ateistima. Najveće gradske četvrti su:
Trešnjevka (više od 120 000 stanovnika), Novi Zagreb (više od 110 000
stanovnika) i Dubrava (blizu 100 000 stanovnika). Po popisu stanovništva iz
1991. godine, naseljeno mjesto Zagreb imalo je 706 770 stanovnika, dok je Grad
Zagreb imao 777 826 stanovnika. Metropolitansko područje grada imalo je 1 107
623 stanovnika 2013. godine.

Grad Zagreb, kao glavni grad Republike Hrvatske, ima status jedinica lokalne
samouprave (grad) koja ujedno ima i položaj jedinice područne (regionalne)
samouprave, odnosno županije. Status Grada Zagreba reguliran je Zakonom o Gradu
Zagrebu (NN 62/2001, 125/08, 36/09, 119/14)

Gradska skupština je predstavničko tijelo građana Grada Zagreba koje donosi akte
u okviru samoupravnog djelokruga Grada Zagreba te obavlja druge poslove u skladu
sa zakonom i Statutom. Gradska skupština ima 51 zastupnika koji se biraju na
neposrednim izborima razmjernim sustavom primjenom d'Hondtove metode. Njen
aktualni saziv izabran je na lokalnim izborima 19. svibnja 2013. godine.
Predsjednik Gradske skupštine bio je Darinko Kosor do ostavke 3. svibnja 2016.,
a od 19. svibnja 2016. predsjednik je Andrija Mikulić. Potpredsjednici su Davor
Bernardić, Jelena Pavičić Vukičević, Vesna Sudar i Nenad Matić (Andrija Mikulić
20. lipnja 2013. - 19. svibnja 2016.). Stranački sastav Gradske skupštine
sastoji se od:

Gradonačelnik je nositelj izvršne vlasti Grada Zagreba. Bira se na na lokalnim
izborima neposredno većinskim dvokružnim sustavom (ako u prvom krugu kandidat ne
osvoji apsolutnu većinu danih glasova, održava se drugi krug u kojeg ulaze dva
kandidata s najviše glasova u prvom krugu, pobjeđuje kandidat koji je dobio više
glasova). Gradonačelnik ima i dva zamjenika koji se biraju zajedno s njim. Kao
nositelj izvršne vlasti, predstavlja Grad Zagreb, Skupštini podnosi prijedloge
odluka, proračuna i drugih akata, na temelju javnog natječaja imenuje pročelnike
gradskih ureda, te obnaša i druge poslove u skladu sa zakonom i Statutom.
Gradonačelnik (sa zamjenicima) može se opozvati putem referenduma ako opoziv
zatraži najmanje 20% birača u Gradu Zagrebu, za opoziv treba glasati većina
izašlih birača uz uvjet da ta većina čini najmanje 1/3 ukupnog broja birača u
Gradu Zagrebu. U Gradu Zagrebu gradonačelnik je i predstavnik središnje vlasti
Republike Hrvatske. Na lokalnim izborima 2013 za gradonačelnika Grada Zagreba
izabran je Milan Bandić (tada nositelj Liste grupe birača, od 28. ožujka 2015.
predsjednik novoutemeljene stranke Bandić Milan 365 - Stranka rada i
solidarnosti) u drugom krugu održanom 2. lipnja 2013. Zamjenica gradonačelnika
je Vesna Kusin (zamjenica gradonačelnika Sandra Švaljek podnijela je ostavku 27.
ožujka 2015.).

Na području Grada Zagreba 1999. osnovane su gradske četvrti i mjesni odbori kao
oblici mjesne samouprave. U Gradu Zagrebu osnovano je 17 gradskih četvrti i 218
mjesnih odbora. Mjesni su odbori osnovani za pojedini dio gradske četvrti,
pojedino naselje ili više međusobno povezanih manjih naselja, ili dio većeg
naselja koji u odnosu na ostale dijelove čini zasebnu cjelinu. Četvrti se
neformalno dijele na «kvartove», odnosno manje četvrti određene specifičnom
izgradnjom, urbanizmom i stanovništvom koje ih naseljava.

Dobrim za život općenito se smatra nekoliko četvrti. Prva je centar grada (Donji
grad i Medveščak) zbog raznolikosti sadržaja i dobre urbane opremljenosti. Druga
je podsljemenska zona, koja predstavlja svojevrsni rezidencijalni dio Zagreba
(bivši tzv. ljetnikovački predjeli), u koje spadaju: Šalata, Tuškanac,
Pantovčak, Horvatovac i dr. Na trećem su mjestu novija stambena naselja u
četvrti Jarun, privlačna zbog blizine rekreacijskog područja, te druga naselja s
pretežito novogradnjom (primjerice Špansko). Četvrti kao što su Trešnjevka,
Trnje, Črnomerec, Peščenica - Žitnjak su većinom nekvalitetno izgrađene bivše
radničke četvrti, koje proživljavaju snažnu urbanizaciju i još uvijek nemaju
dobru urbanu opremljenost. Isti je slučaj s velikim naseljenim područjem na
istočnom rubu grada, Dubravom, koja je zbog stanovništva s pretežno niskim
imovinskim standardom, ilegalne trgovine i kriminala, na glasu kao najlošija
gradska četvrt. Novi Zagreb građen je u potpunosti u drugoj polovici 20.
stoljeća kao velika skupina stambenih naselja na južnoj obali Save.
Karakteriziraju ga široke avenije, zelene površine te neatraktivne zgrade
građene u duhu socijalističkog funkcionalizma. Novi Zagreb ima vrlo dobar
urbanitet, a lokacija Zagrebačkog velesajma, uređenje parka Bundek, otvaranje
novog trgovačkog centra (Avenue Mall) koji je postao središtem okupljanja ljudi,
te izgradnja novih stambenih zgrada, znači postupno poboljšanje urbanog života u
ovom velikom gradskom području.

Najvažnije grane gospodarstva u Zagrebu su: proizvodnja električnih aparata,
kemijska, farmaceutska i tekstilna industrija, te industrija hrane. Zagreb je
međunarodno trgovinsko i poslovno središte, te prometno raskrižje između Srednje
i Istočne Europe. Proračun grada Zagreba za 2008. godinu je iznosio 7,45
milijardi kuna.

Grad Zagreb ima najveći nominalni bruto domaći proizvod po glavi stanovnika u
Hrvatskoj (19 132 $ u 2005. godini, hrvatski prosjek je 10 431 $). Godine 2004.
bruto domaći proizvod u paritetu kupovne moći iznosio je 28 261 $ (19 067 €).

Od srpnja 2008. prosječna mjesečna neto plaća u Zagrebu iznosila je 6228 kn, što
je oko 1356 $ (hrvatski prosjek je 5234 kuna, odnosno 1140 $). U prva tri
mjeseca 2009. godine prosječna stopa nezaposlenosti je porasla sa 6,2 na 6,8 %,
što znači da je bez posla bilo 28 000 Zagrepčana.

Zagrebu je sjedište 34 % tvrtki u Hrvatskoj, i zapošljava 38,4 % hrvatske radne
snage, uključujući gotovo sve banke, uslužne tvrtke i javni prijevoz. U Zagrebu
su sjedišta najvažnijih gospodarskih subjekata u Hrvatskoj. Među njima se ističu
su Franck, Kraš, Croatia Airlines, Croatia osiguranje d.d., Croatia Records, HT,
INA, Konzum, Ledo, Pliva, RIZ, Tisak, Vipnet, itd. Tvrtke u Zagrebu činile su
52 % ukupnog prometa i 60 % ukupnog dohotka Hrvatske u 2006. godini, te 35 %
hrvatskog izvoza i 57 % hrvatskog uvoza.

U Zagrebu je razvijen i turizam. Ponuda turističkog smještaja je raznolika.
Hoteli su u rasponu od velikih, vrhunskih, koji posluju u sastavu poznatih
lanaca, do malih prenoćišta u privatnom smještaju. U Zagrebu postoje tri hotela
s pet zvjezdica (Westin, Sheraton, Regent Esplanade) i 10 s četiri zvjezdice.

Sve glavne autoceste prolaze kroz Zagreb i granaju se prema raznim dijelovima
Hrvatske. Možda najvažnija od njih je autocesta A1 Zagreb - Split - Dubrovnik,
koja je u potpunosti završena do Ploča.

Druga glavna trasa je na koridoru X Transeuropskih autocestnih mreža, A3 Bregana
- Zagreb - Lipovac, koja spaja sjevernu Europu s Turskom preko Balkana i Grčke.
Zadnji dio te dionice od Županje do graničnog prijelaza Bajakovo sa Srbijom
dovršen je na ljeto 2006.

Treća glavna trasa je autocesta A6 Zagreb - Rijeka, koja spaja glavni grad s
najbližom velikom lukom na Jadranu. Uz te tri glavne grane tu su još i autoceste
A4 Zagreb - Goričan koja se u Mađarskoj nastavlja na autocestu prema Budimpešti,
te autocesta A2 Zagreb - Macelj, koja pripada Phyrnskoj autocesti od Nürnberga u
Njemačkoj do Beograda u Srbiji (od Zagreba do Lipovca/Bajakovo Phyrnska
autocesta nosi ime A3). Započeti su i radovi na novoj autocesti A11 Zagreb -
Sisak, dovršetak dionice do Lekenika previđa se poslije 2009. godine.

Zagreb je također veliko željezničko čvorište. Dvije od tri najvažnija europska
koridora u Hrvatskoj prolaze kroz Zagreb. To su Paneuropski Željeznički koridor
V (krak b) koji ide od Botova do Rijeke i Paneuropski Željeznički Koridor X koja
je najvažniji željeznički pravac u Republici Hrvatskoj. Osim toga, u Zagrebu se
spajaju i pruge za Karlovac i Sisak. Razvijen je i prigradski putnički promet
Zagreba. Teretni promet se vrši obilazno. Zagreb posjeduje i veliki teretni
kolodvor.

Zračna luka „Franjo Tuđman” najveća je i najprometnija zračna luka u zemlji.
Nalazi se na teritoriju grada Velike Gorice. Današnja putnička zgrada i
platforma dovršene su 1959., a u jesen iste godine zračna je luka otvorena za
civilni zračni promet. Godine 2008. raspisan je međunarodni arhitektonski
natječaj za novi terminal zračne luke čija je izgradnja počela 2013. godine.

Pored Zračne luke „Franjo Tuđman”, u Lučkom postoji i manji športski aerodrom,
Zračno pristanište Lučko.

Javni gradski prijevoz u Zagrebu čini mreža tramvajskih i autobusnih linija,
gradsko-prigradski vlakovi te taksi vozila. Glavninu javnog prijevoza u Zagrebu
obavlja Zagrebački električni tramvaj (ZET), koji je operator tramvajskog i
autobusnog prometa, a brine se i o uspinjači i žičari, koja je trenutno izvan
funkcije (očekuje se izgradnja nove). ZET je podružnica gradskog trgovačkog
društva Zagrebački holding d.o.o.

Prvi električni tramvaj pušten je u promet 18. kolovoza 1910. godine. Današnja
tramvajska mreža ima ukupnu dužinu od 116 km (širina tramvajskog kolosjeka je
1000 mm). Promet je organiziran u 15 dnevnih i 4 noćne linije. Autobusni promet
ZET-a trenutno se sastoji od 120 autobusnih linija, od toga 69 gradskih i 51
prigradskih.

Uspinjača ZET-a spaja zagrebački Gornji i Donji grad. S prugom dugom samo 66
metara poznata je i kao najkraća žičana željeznica na svijetu namjenjena javnom
prometu. Službeno je puštena u pogon 8. listopada 1890. godine. Danas je
zaštićena kao spomenik kulture, a također je jedna od turističkih atrakcija u
Zagrebu.

Žičara "Sljeme" puštena je u promet 27. srpnja 1963. godine, a za promet je
zatvorena sredinom 2007. godine (službeno je zatvorena 1. srpnja), nakon kvara
na elektromotoru (5. lipnja) za koji je procijenjeno da je neisplativ za
saniranje. U tijeku su pripreme za izgradnju nove moderne sljemenske žičare.
Žičara je bila u funkciji prijevoza izletnika na vrh Medvednice.

U Zagrebu danas ima oko 1.150 taksi vozila, a vožnja taksijem dostupna je 24
sata dnevno. Prvi autotaksi u Zagrebu pojavio se na Trgu Bana Jelačića 11.
lipnja 1901. godine.

Gradsko-prigradskim željezničkim prijevozom koristi se radnim danom u prosjeku
oko 70.000 putnika. Glavna željeznička linija prometuje na relaciji Savski Marof
- Zagreb Glavni kolodvor - Dugo Selo. Hrvatske željeznice uvele su ovu liniju
1992. godine. Uz ovu liniju, drugi važni prigradski smjerovi su prema Velikoj
Gorici te Jastrebarskom, a zajedno s lokalnim vlakovima iz smjera Zaboka,
Novske, Karlovca i Koprivnice.

Dana 14. svibnja 2013. godine je po uzoru na velike europske metropole, pušten u
rad sustav javnih bicikala. Zagrepčanima je na raspolaganju više od 100
bicikala, na ukupno trinaest lokacija u gradu. Prvih sat vremena vožnja se ne
naplaćuje, dok svaki idući sat košta simboličnih osam kuna.

Gornji grad ili Gradec je povijesna jezgra Zagreba. Zasnovana u srednjem vijeku,
sve do 19. stoljeća činila je, zajedno s Kaptolom, središnje urbanizirano
područje grada Zagreba. Tijekom vremena su ondje izgrađene brojne zgrade kojima
se oblikovao njezin današnji izgled. Glavni trg Gornjega grada je Trg sv. Marka,
nekad mjesto trgovanja, a danas političko sjedište Hrvatske, sa zgradama
Hrvatskog sabora, Vlade i Gradske skupštine.

Trgom sv. Marka dominira crkva sv. Marka, izvorno gotička građevina iz 14.
stoljeća, kasnije preoblikovana u neogotičkom stilu. Iz srednjega vijeka sačuvan
je monumentalni južni portal s kipovima dvanaest apostola. Portal je nastao pod
utjecajem glasovite kiparske radionice Parler iz Praga te predstavlja
najznačajnije ostvarenje gotičkog kiparstva u kontinentalnoj Hrvatskoj. Krov
crkve s povijesnim grbovima Hrvatske i grada Zagreba potječe iz 19. stoljeća, iz
velike obnove pod vodstvom arhitekata Hermanna Bolléa i Friedricha von Schmidta.
Zvonik crkve je iz baroknog vremena, a godina 1841. na njemu označava jednu od
većih obnova.

Druga poznata crkva Gornjeg grada je barokna crkva sv. Katarine (1620.-32.),
koja se smatra prvom baroknom građevinom kontinentalne Hrvatske. Dvoranska crkva
s bočnim kapelama, u unutrašnjosti je bogato ukrašena štukaturama Antonija
Quadrija (1732.), a svetište je oslikano iluzionističkom arhitekturom oltara sa
scenom „Sveta Katarina i aleksandrijski filozofi“. Ovo značajno djelo baroknog
slikarstva radio je slovenski slikar Krištof Andrej Jelovšek. Crni oltari
potječu većinom iz 17. stoljeća, osim oltara sv. Ignacija (18. st.), koji je rad
znamenitog kipara Francesca Robbe.

Uz crkvu sv. Katarine pruža se kompleks bivšeg isusovačkog samostana, sagrađenog
u 17. stoljeću te nadograđenog 1980-ih. Danas je ova građevina sjedište
galerijske ustanove Klovićevi dvori, gdje se održavaju vrhunske umjetničke
izložbe. Od nekadašnjih samostana, na Gornjem gradu je i samostan sv. Klare,
odnosno opatica klarisa, u po njima nazvanoj Opatičkoj ulici. Zanimljiv je po
oslikanim pročeljima. Naslikani, odnosno "lažni" prozori, vjerojatno su povezani
sa zatvorenom funkcijom ovoga ženskog samostana. U samostanu je danas smješten
Muzej grada Zagreba, jedan od najbogatijih muzeja u Hrvatskoj.

U Ćirilometodskoj ulici nalazi se grkokatolička konkatedrala sv. ćirila i
Metoda. Stoji na mjestu ranije kapele oštećene u potresu 1880. godine.
Projektirao ju je Hermann Bolle, a pošto se grkokatolici služe istočnim obredom,
iako su dio katoličke crkve, sagradio ju je u svojoj osebujnoj verziji
historicističkog neobizantskog stila. Crkvu odlikuje impresivni ikonostas
izrađen od hrastovine, u zagrebačkoj Obrtnoj školi. Dio je grkokatoličkog
sjemeništa koje se na Gornjem gradu nalazi od 1681. godine.

Na Gornjem gradu se također nalazi niz baroknih kuća i palača. Najznačajnija
među njima je palača Vojković u Matoševoj 9 (1764.), u stilu marijaterezijanskog
baroka, s vrlo reprezentativnim pročeljem s motivima školjki. Danas je u njoj
smješten Hrvatski povijesni muzej. Od drugih palača ističu se Banski dvori te uz
nju palača Rauch (na Trgu sv. Marka 1 i 2), koje su danas jedinstven objekt u
funkciji sjedišta Vlade Republike Hrvatske. U Ćirilometodskoj ulici 3 nalazi se
palača Raffay, danas Hrvatski muzej naivne umjetnosti, a u blizini i kuća
znamenite hrvatske plemićke obitelji Zrinski (Markovićev trg 3). Tri vrlo lijepe
barokne palače smještene su u Opatičkoj ulici: palača Juršić (Opatička 2),
palača Rauch-Sermage (Opatička 6), te palača Bužan (Opatička 8) iz 1754., djelo
najpoznatijeg zagrebačkoga baroknog graditelja Matije Leonharta.

U Opatičkoj 10 nalazi se zgrada bivšeg Vladinog Odjela za bogoštovlje i nastavu,
tj. nekadašnjeg Ministarstva kulture i prosvjete. U njoj su bogati interijeri
(poznata Zlatna dvorana), a ispred je raskošna neobarokna kovana željezna ograda
(1894.), rad arhitekta Hermanna Bolléa i Obrtne škole u Zagrebu. Od ostale
stambene arhitekture valja spomenuti i ostatke nekadašnje renesansne kuće s
crno-bijelom naslikanom dekoracijom (ugao Mesničke i V. Lisinskog), te poznatu
ljekarnu u Kamenitoj 9 (pročelje je radio zagrebački graditelj Bartol
Felbinger). U toj je kući živio unuk slavnog talijanskog pjesnika Dantea.

Gornji je grad nekad bio okružen zidinama s kulama i nekoliko gradskih vrata. Do
danas su očuvana jedino istočna, tzv. Kamenita vrata. Na sjevernom dijelu
Gornjeg grada je kula Popov toranj, u kojoj je smještena zvjezdarnica. U zgradi
u podnožju kule je legendardna zagrebačka gostionica Palajnovka. Spomenimo ovdje
i poznatu gostionicu Pod starim krovovima (Basaričekova 9), koja radi već
desetljećima, a bila je inspiracija za gostionicu K Žnidaršiću u slavnom filmu
Tko pjeva zlo ne misli, a koji je dijelom sniman u susjednoj kući.

Kula Lotrščak poznati je vidikovac s kojeg se pruža prekrasan pogled na Donji
grad. Ispod kule nalazi se Strossmayerovo šetalište te uspinjača koja povezuje
Gornji i Donji grad.

Kaptol je povijesno naselje u Zagrebu formirano oko Zagrebačke katedrale. Danas
je središte crkvenih institucija (Zagrebačka nadbiskupija, Kaptol zagrebački,
Nadbiskupsko bogoslovno sjemenište).

Katedrala dominira svojim položajem u vizuri ne samo Kaptola već čitavog grada.
Smatra se najvišom građevinom u Hrvatskoj. Prvotno srednjevjekovna katedrala
dobila je svoj neogotički izgled nakon potresa, u velikoj obnovi (1880.-1902.)
pod vodstvom arhitekata Hermanna Bolléa i Friedricha von Schmidta. Iz
srednjevjekovnih vremena sačuvana je kapela sv. Stjepana (danas u biskupskom
dvoru) s gotičkim freskama. U sakristiji katedrale nalazi se oltarna slika
Golgota, djelo slavnog slikara Albrechta Dürera. Zagrebačka se katedrala ponosi
i bogatom riznicom u kojoj se čuva plašt kralja Ladislava iz 11. stoljeća (!).
Oko katedrale su renesansne zidine s kružnim kulama, uz koje je u barokno doba,
za vrijeme biskupa Jurja Branjuga, podignut biskupski dvor.

Duž trga i ulice Kaptol nalazi se niz baroknih kanoničkih kurija te franjevački
samostan s crkvom. Osim crkve, u samostanu je zanimljiva kapela sv. Franje
(dovršena 1683.), bogato urešena baroknim štukaturama i zidnim slikama s
prikazima iz života sv. Franje. U ulici Nova ves je barokna crkva sv. Ivana
Krstitelja, također sa zidnim slikama.

Između Gornjeg grada i Kaptola smjestio se predjel zvan Dolac, gdje je Tržnica
Dolac, najpoznatija zagrebačka tržnica na otvorenom. Uz nju se nalazi i barokna
crkva sv. Marije. Zapadno od crkve prolazi Tkalčićeva ulica, nastala na mjestu
nekadašnjeg potoka Medveščak koji je razdvajao povijesna naselja Gradec i
Kaptol. Potok je u prvoj polovici 20. stoljeća natkriven, ali je ulica svojom
ambijentalnom arhitekturom očuvala duh starih vremena. Niz kafića, restorana i
dućana, čini danas Tkalčićevu ulicu središtem noćnog života Zagreba.

Donji grad je urbano središte suvremenog Zagreba. Izgrađen je u 19. i u prvoj
polovici 20. stoljeća, od kada potječe i najveći dio njegove arhitekture. Glavni
i najveći trg Zagreba je Trg bana Jelačića. Nekad tržnica, a danas mjesto
susreta, stjecište turista i građana te glavni dio pješačke zone centra Zagreba.
Na trgu je poznati spomenik banu Josipu Jelačiću (1866.), rad autrijskog kipara
Antona Dominika Fernkorna. Izvorno je kip bio okrenut prema sjeveru kako bi
simbolički mačem pokazivao prema Mađarima, budući da se ban Jelačić u svoje doba
snažno odupirao mađarskoj vlasti. Kip je tijekom komunizma uklonjen te je ponovo
postavljen 1990. godine. Na istočnoj strani trga nalazi se suvremeno oblikovana
fontana Manduševac, uz koju je vezana poznata priča o nastanku Zagreba. Od
značajnijih zgrada na trgu treba spomenuti palaču Kolmar (danas Društvo
hrvatskih književnika) s dva tornjića, kuću Rado (1904.-05., arhitekt Vjekoslav
Bastl) – remek djelo secesije s kamenim zmajevima na krovu, te kuću Popović
(1906.-07., arhitekt Aladar Baranyai), na kojoj su reljefi umjetnika Ivana
Meštrovića.

Sa zapadne strane trga dolazi se u Ilicu, najpoznatiju zagrebačku shopping
ulicu. Centar Zagreba ima izrazito veliku pješačku zonu koja, osim Trga bana
Jelačića i dio Ilice, obuhvaća i brojne okolne ulice nanizane dućanima i
trgovinama. Neke od ulica, poput Bogovićeve, poznate su po terasama kafića. U
Bogovićevoj se ulici nalazi poznata skulptura Prizemljeno sunce kipara Ivana
Kožarića, koja je poslužila za zanimljivu suvremenu instalaciju pod nazivom
Zagrebački Sunčev sustav. Južno od Ilice je Cvjetni trg, intimni gradski trg
francuskog tipa, koji je svoj nadimak cvjetni dobio po štandovima cvjećara. Na
trgu se nalazi kip pjesnika Petra Preradovića te poznati prolaz Oktogon, u
zgradi nekadašnje Prve hrvatske štedionice. Ova zgrada (1898.-1900., arhitekt
Josip Vancaš), ima trgovački prolaz karakterističan za srednoeuropske gradove, a
zanimljiva je po središnjoj dvorani natkrivenoj staklenom kupolom od vitraja.

Donji grad je poznat po svom urbanizmu, kojeg karakteriziraju zgrade raspoređene
u pravokutne blokove i načelno sijecanje ulica pod pravim kutem. Ovdje se nalazi
jedinstven zeleni pojas gradskih trgova-perivoja, u obliku uglatog slova U,
nazvan Zelena potkova ili Lenuzzijeva potkova. Zasnovan prema zamislima
urbanista Milana Lenuzzija u drugoj polovici 19. stoljeća, predstavlja najveće i
najznačanije urbanističko-hortikulturno ostvarenje u hrvatskoj gradogradnji.
Perivoji su većinom oblikovani kao kombinacija francuskih vrtova s cvjetnim
parterima i engleskih šumovitih parkova, a okružuju ih velike javne i privatne
zgrade. Najstariji od parkova je Zrinjevac, sa stoljetnim platanama i glazbenim
paviljonom u sredini. Na Zrinjevcu se ističe zgrada Hrvatske akademije znanosti
i umjetnosti u stilu neorenesanse (1884., arhitekt Friedrich von Schmidt), u
kojoj je Strossmayerova galerija starih majstora. Na istočnoj strani trga su
zgrada Ministarstva vanjskih poslova te Županijski sud u Zagrebu, a na sjevernoj
Vrhovni sud Republike Hrvatske. Sa zapadne strane su reprezentativne
historicističke zgrade: palača Vranyczany u kojoj je Arheološki muzej u Zagrebu,
te palača Medaković s poznatom kavanom Lenuci i stropovima na katu koji su
oslikani arabeskama.

Na obližnjem Strossmayerovu trgu su iznimno raskošne zgrade s bogatim
pročeljima, poput neorenesansne palače Vranyczany (1882.-83., arhitekt Otto
Hoffer) u kojoj je Moderna galerija. Tu su i palača Priester (danas Odsjek za
povijesne znanosti HAZU) i Hotel Palace, obje s kraja 19. stoljeća te djela
zagrebačkih arhitekata Lea Hönigsberga i Julija Deutscha, poznatih po gradnjama
u neobaroknom stilu. Spomenimo ovdje i kuću Milana Lenuzzija (Strossmayerov trg
11), tvorca Zelene potkove.

Trg kralja Tomislava uređen je kao parterni vrt s fontanom i kipom kralja
Tomislava. Sa sjeverne strane omeđen je zgradom Umjetničkog paviljona
(1897.-98.), a s južne se nalazi Glavni kolodvor. Od zgrada se također ističu
kuća slikara Vlahe Bukovca (1895.-96.), te kuća Feller (1903.), djelo arhitekta
Vjekoslava Bastla u stilu venecijanske neogotike. Isti je arhitekt projektirao i
znamenitu secesijsku kuću Kallina (1903.-04.), na uglu Gundulićeve i Masarykove
ulice, poznatu po prikazima šišmiša i keramičkim pločicama koje su nastale u
tvornici vlasnika kuće Josipa Kalline.

Južni dio Zelene potkove obuhvaća Starčevićev trg sa zgradom Starčevićeva doma
(1894.-95) (danas Gradska knjižnica), izgrađenog za političara Antu Starčevića.
Slavni Hotel Esplanade (1922.-24.) smješten je odmah uz Glavni kolodvor, jer su
ondje nekad odsjedali putnici znamenitog vlaka Orient Express. Prema zapadu se
pruža i zagrebački botanički vrt.

Zapadni dio Zelene potkove čine Marulićev, Mažuranićev i Trg maršala Tita. Na
Marulićevu trgu se nalazi secesijska zgrada Hrvatskog državnog arhiva
(1910.-13., arhitekt Rudolf Lubinsky), izvorno građena za Nacionalnu i
sveučilišnu biblioteku. I dok je unutrašnjost bogato ukrašena po načelu totalnog
dizajna radovima vrhunskih umjetnika i obrtnika toga doba, krov zgrade je poznat
po ukrasima u obliku zelenih sova koje simboliziraju mudrost.

Zapadni krak Zelene potkove završava na Trgu maršala Tita, koji se smatra jednim
od najljepših u Zagrebu. Trgom dominira velebna neobarokna zgrada Hrvatskog
narodnog kazališta (1894.-95.), sjedište najveće kazališne ustanove u Hrvatskoj.
Zgradu ju otvorio car Franjo Josip I., a projektirali su je Fellner i Helmer,
poznati graditelji srednjoeuropskih kazališta. Ispred zgrade nalazi se
Meštrovićeva skulptura Zdenac života (1905.). Na istom se trgu nalazi još i
Muzej za umjetnost i obrt, Hrvatski školski muzej te Rekorat Sveučilišta u
Zagrebu. S južne strane su lijepa secesijska zgrada bivše Trgovačko-obrtne
komore te zgrada Hrvatskog sokola, danas Akademija dramske umjetnosti.

Istočni dio Donjega grada, izvan Zelene potkove, većinom je izgrađen u prvoj
polovici 20. stoljeća i karakterističan je po modernoj arhitekturi. Na Trgu
burze, danas zvanom Trg hrvatskih velikana, je monumentalna Palača burze
(1923.-27., danas Hrvatska narodna banka), djelo modernog arhitekta Viktora
Kovačića. U blizini je i Trg žrtava fašizma s kružnom zgradom Hrvatskog doma
likovnih umjetnika (1938.), nastaloj prema zamisli Ivana Meštrovića. U njoj se
danas održavaju izložbe suvremene umjetnosti.

Malo izvan Donjega grada, u četvrti Trnje, kao znameniti primjer suvremene
arhitekture može se izdvojiti i zgrada Nacionalne i sveučilišne knjižnice.
Dovršena 1995. godine, djelo je skupine zagrebačkih arhitekata pod vodstvom
Velimira Neidhardta.

Istočno od središta grada, u četvrti Maksimir, smjestio se park Maksimir,
povijesni perivoj osnovan u 18. stoljeću te oblikovan po uzoru na engleske
romantičarske parkove. U njemu se nalazi Zoološki vrt grada Zagreba. U sjevernom
dijelu grada je glavno zagrebačko groblje Mirogoj. Građeno je krajem 19. i
početkom 20. stoljeća prema projektu arhitekta Hermanna Bolléa, a iznimnom se
ljepotom odlikuju tamošnje arkade u kojima su pokopane znamenite ličnosti iz
hrvatske povijesti.

U južnom dijelu Zagreba je športsko-rekreacijski centar Jarun, s umjetnim
jezerom uređenim za kupanje te veslačkom stazom. Na nasuprotnoj obali Save, u
naselju Lanište, nalazi se najveća športska dvorana u Hrvatskoj - Arena Zagreb.

Sve brojnije nove poslovne i stambene zgrade, zagrebački neboderi, također su
doprinos urbanoj vizuri hrvatskog glavnog grada.

Popularno izletište Zagrepčana je planina Medvednica, poznatija po nazivu svojeg
vrha Sljeme, na kojoj se nalazi srednjovjekovna utvrda Medvedgrad.

Po glavnom gradu Hrvatske, imenovan je asteroid glavnog asteroidnog pojasa
(187700) Zagreb, kojeg su otkrili hrvatski astronomi.

Sveučilište u Zagrebu je drugo najstarije u Hrvatskoj, osnovano nakon zadarskog
(1396), i među najstarijima u Europi. Osnovano je 1669.. Do danas je na
Sveučilištu u Zagrebu diplomiralo je više od 200.000 studenata, magistriralo
više od 18.000 i doktoriralo više od 8.000 predloženika.

Na Sveučilištu u Zagrebu, znanstveno-nastavni i umjetnički rad obavlja se na 29
fakulteta, 3 umjetničke akademije i sveučilišnom studiju - Hrvatskim studijima.
Fakulteti i akademije pokrivaju sva znanstvena područja (prirodoslovno,
tehničko, biotehničko, biomedicinsko, društveno, humanističko i umjetničko).

Osim Sveučilišta u Zagrebu koje je javna ustanova, Zagreb je i sjedište dvaju
privatnih sveučilišta: Hrvatskog katoličkog sveučilišta i Libertas međunarodnog
sveučilišta, a u gradu djeluju i brojne javne i privatne visoke škole.

U Zagrebu djeluju 22 instituta na područjima društvenih i prirodnih znanosti.
Najpoznatija ustanova na području prirodnih znanosti je Institut Ruđer Bošković,
društvenih znanosti Institut Ivo Pilar, a znanstveni rad u sklopu humanističkih
znanosti predvode Hrvatski institut za povijest, Institut za povijest umjetnosti
i Institut za arheologiju. Zagreb je također sjedište HAZU - Hrvatske akademije
znanosti i umjetnosti koju je 1866. osnovao đakovački biskup Josip Juraj
Strossmayer.

Zagreb je najveće kulturno središte Hrvatske. U gradu se nalazi više ustanova
koje tradicionalno imaju velik prestiž. U glazbi je to Koncertna dvorana
Vatroslava Lisinskog, u svijetu kazališta, baleta i opere Hrvatsko narodno
kazalište, a među knjižnicama Nacionalna i sveučilišna knjižnica. Među brojnim
kvalitetnim muzejima i galerijama, po kulturnom odjeku izložaba možda se najviše
ističu Klovićevi dvori.

U Zagrebu se nalaze Nacionalna i sveučilišna knjižnica, Knjižnice grada Zagreba,
Gradska knjižnica, Knjižnica "Andrija Štampar", Knjižnica Knežija, ZAGRABIENSIA
zavičajna zbirka Zagrepčana, Knjižnice Vladimir Nazor i Knjižnica Medvešćak,
Knjižnica i čitaonica Bogdan Ogrizović.

Pri Knjižnici i čitaonici "Bogdan Ogrizović" djeluje Središnja knjižnica
Albanaca u Hrvatskoj, a pri Knjižnicama grada Zagreba djeluje Središnja
knjižnica Rusina i Ukrajinaca u Hrvatskoj.

Arheološki muzej u Zagrebu (Zrinjevac 19) čuva gotovo 400.000 artefakata
stečenih iz različtih izvora u stoljetnom razdoblju. Najpoznatija je Egipatska
zbirka s tzv. Zagrebačkom mumijom, koja je uvijena u tkaninu s najstarijim
etrušćanskim natpisom na svijetu (Liber Linteus Zagrabiensis).

Od umjetničkih muzeja najznačajniji je Muzej za umjetnost i obrt (Trg maršala
Tita 10), osnovan 1880. godine, u kojemu su zbirke povijesnog pokućstva i obrta,
a danas brojem artefakata čine najbogatiji muzej u Hrvatskoj. Historijsko
slikarstvo i skulptura od 14. do 19. stoljeća može se vidjeti u Strossmayerovoj
galeriji starih majstora (Zrinjevac 11) u sklopu HAZU i Muzeju Mimara, donaciji
kolekcionara Ante Topića Mimare gradu Zagrebu, koja je otvorena 1987. godine u
zgradi nekadašnje gimnazije. Potonja sadrži 3.750 djela iz različitih kultura i
civilizacija. Moderna galerija (Hebrangova 1) je umjetnička zbirka hrvatskih
slikara i kipara 19. i 20. stoljeća. Od drugih umjetničkih muzeja, tu je Atelier
Ivana Meštrovića (Mletačka 8) sa skulpturama, crtežima i litografijama
najznačajnijeg hrvatskog umjetnika 20. stoljeća. Potom Hrvatski muzej naivne
umjetnosti, kao i Muzej suvremene umjetnosti, čije je nova zgrada otvorena 2009.
u Novom Zagrebu.

U Zagrebu se nalaze i dva bogata povijesna muzeja. Muzej grada Zagreba (Opatička
20), osnovala je Družba Braće hrvatskog zmaja, a smješten je u obnovljenom
kompleksu bivšeg samostana klarisa iz 17. stoljeća. Muzej tematizira kulturnu,
gospodarsku i političku povijest Zagreba od rimskih vremena do najnovijeg doba.
Tu je i Hrvatski povijesni muzej u palači Vojković (Matoševa 9).

Od drugih muzeja, značajni su Hrvatski prirodoslovni muzej, Tehnički muzej te
Etnografski muzej. Vrijedne zbirke čuvaju i Hrvatski školski muzej, Gliptoteka
HAZU i Kabinet grafike HAZU.

Najposjećenije izložbe svjetskih umjetnika nudi galerija Klovićevi dvori, a
stogodišnje iskustvo u tom smislu ima Umjetnički paviljon.

Prve kazališne predstave održavale su se u Zagrebu još u 18. stoljeću, a prva
kazališna zgrada podignuta je 1833. godine. Danas u Zagrebu postoji dvadesetak
stalnih i sezonskih kazališta. Hrvatsko narodno kazalište, otvoreno 1895.
godine, ima najveći prestiž u izvedbi povijesnih djela, drame, opere i baleta.
Osim HNK najpopularniji su Gradsko dramsko kazalište Gavella, Gradsko kazalište
Komedija, Zagrebačko kazalište mladih, Teatar Exit i Satiričko kazalište
Kerempuh. Postoje specijalizirana kazališta za dječju publiku, dok ih je
nekolicina smještena izvan centra grada i orijentirana na publiku iz većih
gradskih četvrti (Trešnjevka, Dubrava). Tijekom ljeta, razna se kazališna i
koncertna događanja odvijaju pod vedrim nebom, a najpoznatije je Zagrebačko
histrionsko ljeto na Opatovini.

Zagreb je mjesto održavanja više festivala sa svjetskim značenjem, kao što su
Animafest – svjetski festival animiranog filma koji se održava svake parne
godine, INmusic festival – jedan od najvećih open-air festivala u Hrvatskoj koji
se održava svake godine krajem lipnja, Međunarodna smotra folklora, kazališni
festival Eurokaz, te Festival suvremenog plesa.

Zagreb ima i filmski festival, Zagreb Film Festival, a posebno je zanimljiv
ZagrebDox, festival dokumentarnog filma. Od bitnih izložaba recentnog vizualnog
izričaja, tu je Zagrebački salon. Od glazbenih festivala, tu je Zagrebfest,
jedna od najstarijih manifestacija hrvatske pop glazbe, potom festival
avangardne glazbe Muzički biennale Zagreb svake neparne godine te Festival
Zagrebačke filharmonije. Od 1996. se na ulicama središta Zagreba održava Cest is
d'Best, međunarodni multimedijalni festival uličnih zabavljača. Ljeti se također
održavaju koncerti na otvorenom, većinom na Gornjem gradu (Ljeto na Gornjem
gradu).

Najpoznatija koncertna dvorana u Zagrebu je Koncertna dvorana Vatroslav
Lisinski, sagrađena 1973. i nazvana po znamenitom skladatelju prve hrvatske
opere Vatroslavu Lisinskom. Dvorana je bila i mjesto održavanja Eurosonga 1990.
godine. Veći koncerti zabavne glazbe održavaju se u Domu sportova, a od nedavno
i u veličanstvenoj Areni Zagreb.

Od drugih događanja poznata je izložba cvijeća Floraart (krajem srpnja i
početkom lipnja), te Old-timer Rally, koji se održavaju jednom godišnje. Posebno
je zanimljiv Markov sajam, tj. sajam starih obrta i zanata koji se izvorno
održavao na Trgu sv. Marka, nekada glavnom gradskom trgu, a danas na Trgu bana
Jelačića. Dani Grada Zagreba održavaju se 16. studenog.

U njemu je sjedište Hrvatske radiotelevizije. HRT je nastala spajanjem Hrvatskog
radija, pokrenutog 1926. godine i Hrvatske televizije, osnovane kao TV Zagreb
1956. godine. Hrvatska televizija je prema istraživanjima najgledanija javna
televizija u jugoistočnoj Europi. HRT centar sa studijima smješten je na adresi
Prisavlje 3, a sam naziv Prisavlje se prema tome u medijskom žargonu
upotrebljava i kao sinonim za upravni establishment televizije.

U Zagrebu djeluju i dvije jake komercijalne televizijske postaje: Nova TV
(studiji na Remetinečkoj cesti 139), u vlasništvu međunarodne kompanije CME, te
RTL Televizija (studiji u Krapinskoj 45), u vlasništvu RTL grupe. U Zagrebu je
također sjedište manjih privatnih lokalnih televizija, Jabuka TV i Z1
Televizija, koje su sadržajima regionalno orijentirane na Zagreb i okolicu. U
Zagrebu su i prva sportska televizija u Hrvatskoj SPTV i glazbena televizija
Croatian Music Channel.

U Zagrebu djeluje i niz radio postaja, od kojih su najslušanije: Hrvatski radio
na 3 kanala u sklopu HRT-a, Radio Sljeme, Radio 101, Antena Zagreb, Narodni
radio, itd.

Prve dnevne novine počele su izlaziti u Zagrebu još 1784. godine (Agramer
deutsche Zeitung). Danas je Zagreb sjedište najvećih novinskih kuća u Hrvatskoj.
Kapitalom je najsnažnija kompanija Europapress Holding (EPH), sa sjedištem u
Koranskoj ulici 2, koja izdaje 5 dnevnih novina i 30 časopisa. Najtiražnije
dnevne novine su Jutarnji list i Sportske novosti u vlasništvu EPH, te Večernji
list (osnovan 1959.) i 24sata, u sastavu austrijskog medijskog koncerna Styria
Medien AG. Značajan je i Vjesnik.

U Zagrebu djeluju brojni profesionalni, ali i amaterski športski klubovi. Od
poznatijih profesionalnih klubova valja istaknuti nogometne klubove: GNK Dinamo,
NK Zagreb, NK Lokomotiva Zagreb, NK Hrvatski dragovoljac, košarkaške klubove
koji nastupaju u ABA ligi: KK Cibona i KK Cedevita, rukometne klubove koji
nastupaju u Dukat Premijer ligi RK Zagreb, RK Medveščak, RK Dubrava. Također se
ističu vaterpolski klubovi Mladost i Medveščak, hokejaška momčad Medveščak koja
nastupa u KHL-u, te veslačke, atletske i mnoge druge klubove.

U Zagrebu postoje brojni športski objekti i športsko-rekreacijski centri
(Šalata, Jarun, Mladost, Svetice, itd.). Najveći broj takvih objekata izgrađen
je ili preuređen za potrebe Univerzijade 1987. godine. Jedna od najpoznatijih
športskih dvorana u Zagrebu je Dom sportova, koja sadrži 6 dvorana, najveće
dvije mogu primiti 5.000 i 3.100 gledatelja. Popularna Cibona, tj. Košarkaški
centar Dražen Petrović prima oko 5.400 posjetitelja. U prosincu 2008. dovršena
je Arena Zagreb koja može primiti do 16.300 gledatelja te predstavlja najveći
objekt zatvorenog tipa za održavanje športskih manifestacija u Hrvatskoj.
Najveći nogometni stadion u Zagrebu je Stadion Maksimir (35 123 sjedeća mjesta)
na kojem utakmice igra GNK Dinamo.



https://hr.wikipedia.org/wiki/Kurdi

Kurdi (kur.: کورد; Kurd) su iranski narod nastanjen u jugozapadnoj Aziji.
Njihovim matičnim područjima podrazumijevaju se Horasan, Kurdistan i manje
etničke enklave u središnjoj Anatoliji, a njihovim izravnim precima najčešće se
smatra drevni iranski narod Medijaca. Riječ „Kurd” datira iz kasnog sasanidskog
odnosno ranog islamskog razdoblja i prvotno se odnosila na cjelokupno
stanovništvo s Iranske visoravni koje karakterizira nomadski način života, dok
se kasnije njeno značenje ograničilo na sjevernozapadna područja danas poznata
kao Kurdistan.

U političkom kontekstu, cjelokupno kurdsko stanovništvo bilo je dijelom
povijesne iranske nacije od starog vijeka do 17. stoljeća kada zapadne dijelove
njihovog etničkog područja nepovratno prisvaja Osmansko Carstvo. Daljnja podjela
osmanlijskog uslijedila je u 20. stoljeću pod utjecajem europskih
kolonijalističkih sila Velike Britanije, Francuske i Rusije, pa je danas taj
teritorij podijeljen između Turske, Iraka, Sirije i Armenije. Zbog turskog i
arapskog nacionalizma Kurdi su često bili izloženi svim oblicima diskriminacije
pa čak i genocida, a njihov se otpor projicirao kroz različite ideologije
nacionalizma - paniranizma i iredentizma, u novije vrijeme i regionalizma.

Precizan broj ukupne kurdske populacije teško je utvrditi s obzirom na
heterogenost vjerskih, jezičnih i zemljopisnih značajka, ali i zato što se njime
često manipulira u političke svrhe. Procjene govore o 23 do 32 milijuna Kurda
što ih čini najbrojnim iranskim narodom nakon Perzijanaca i Paštunaca, no broj
govornika kurdskog jezika približno je upola manji. Razlozi ovog nesrazmjera
ovise o povijesno-zemljopisnom kontekstu i može se raditi o nenasilnoj
kulturološkoj difuziji (Azerbajdžan, Iran, Sirija) ili pak prisilnoj asimilaciji
(Irak, Turska). Većina Kurda su muslimani (suniti i šijiti), a postoje i manje
zajednice jesida, jarsana, kršćana i zoroastrijanaca.

„Kurd“ predstavlja etimološki nejasnu riječ i stoga kod jezikoslovaca i
povjesničara po tom pitanju ne postoje usuglašena mišljenja. Sama riječ je
iranska i pojavljuje se u sasanidskom epu „Karnamaki Ardaširi Papakan“, a zatim
i u ranim arapskim tekstovima iz 7. stoljeća i to u množinskom obliku „Akrad“.
Pojedini učenjaci skloni su tražiti njeno starovjekovno podrijetlo, a najdublje
su išli oni koji su pretpostavljali da je riječ povezana s Gutejcima koji se na
sumerskim klinopisima iz druge polovice 3. tisućljeća pr. Kr. spominju pod
etnonimom Kar-da-ka. Ova planinska plemena živjela su južno od jezera Van tj.
neposredno uz narod Subartu sa sjevera Mezopotamije, a njihov se etnonim Kardu
povezuje s asirskim nazivom „Urartu“ odnosno hebrejskim „Araratom“. Grčki vojnik
i povjesničar Ksenofont koji je 401. pr. Kr. sudjelovao u bitci kod Kunakse u
svojoj „Anabazi“ spominje pleme pod imenom Kardukhoi koje je živjelo otprilike
na istom području kao i Gutejci (sjeverozapadni dio današnjeg Irana). Množinski
sufiks „kh“ iz tog imena je najvjerojatnije armenski dometak za Kardu, a u
prilog tome ide i sam Ksenofontov navod kako je ime plemena čuo od jednog
Armenca. Slični nazivi pojavljuju se i u djelima kasnijih antičkih povjesničara;
Polibije i Livije spominju Kirtijce (lat. Cyrtii) koji su oko 190. pr. Kr.
služili kao plaćenici Antioha III. Velikog u ratu protiv Rimljana, a zatim oko
170. pr. Kr. i kao plaćenici rimskog saveznika Eumena II. od Pergama. Također,
Strabon spominje Kirtijce iz Medije Atropatene i Perzije, kao i toponime
Corduene ili Gordiaea za područja jugoistočne Anatolije.

Unatoč tome što se nazivi Kardu, Cyrtii i Corduene naizgled podudaraju s
modernim etnonimom „Kurdi“, filolozi smatraju da je glavna razlika u tome što
starovjekovni leksemi u korijenu sadrže završni samoglasnik, odnosno kako se
radi o drevnoj semitskoj riječi Krd što znači „hrabar“ ili „snažan“. Između
ostalog, Kardu se može povezati i s gruzijskim endonimom Kartveli, no Gruzi za
razliku od Kurda etnojezički ne spadaju u indoeuropske narode. U 19. stoljeću,
povjesničari su bili skloni mišljenju da su Kurdi izravni potomci plemena
Kardukhoi opisanog u Ksenofontovoj „Anabazi“, a kao argumente navodili su
sličnosti među imenima, očiglednu zemljopisnu povezanost, te plemenski način
života u planinama Zagrosa. Iako su neki stručnjaci i danas skloni takvoj vezi,
većina iranologa je odbacuje.

Danas je uvriježeno mišljenje kako naziv Kurd potječe od perzijske riječi Gord
(„junak“), dok je sam pojam ovjeren u kasnoj sasanidskoj i ranoj arapskoj
literaturi društveno-ekonomskog karaktera i odnosi na zajednice pastirskih
nomada, a ne na specifični narod ili etnojezičnu skupinu. Kurdi se također
spominju i u Firdusijevoj „Šahnami“ iz 10. stoljeća, no u slučaju onih iz Farsa
vjerojatno nije riječ o etničkim Kurdima već o lokalnim nomadskim iranskim
plemenima koji su govorili jugozapadnim iranskim jezicima sličnim perzijskom.
Početkom 2. tisućljeća pod „Kurdima“ iz perzijskih dokumenata smatrala su se sva
plemena nomadskog načina života i pojam nije imao specifični jezični ili
zemljopisni karakter, dok je kasnije počeo objedinjavati čitavu amalgamaciju
iranskih i iraniziranih nomada na zemljopisnom području Kurdistana.

Podrijetlo riječi „Kurmandž“ kojom se identificiraju sjeverni Kurdi (80% ukupne
populacije) također predstavlja zagonetku. Sredinom 20. stoljeća jezikoslovci su
pretpostavljali različita etimološka značenja koja danas uglavnom nisu
prihvaćena. Među njima su pretpostavka da je riječ nastala spajanjem etnonima
Kurd i Mada (Medijac), kao i ona kako je sufiks -mandž ili -madž zapravo „drevni
naziv za Kurde“ pa se u pojedinim rječnicima počeo pojavljivati i kao zaseban
pojam. Ipak, danas takve pretpostavke nisu prihvaćene. Sama riječ „Kurmandž“ se
u pisanom obliku prvi put pojavljuje u djelu kurdskog povjesničara Šaraf-hana
Bidlisija iz 16. stoljeća dok se u armenskoj literaturi ne može naći prije 19.
stoljeća što upućuje na njeno relativno kasno podrijetlo. Njen korijen Kur
nesumnjivo potječe od naziva „Kurd“, a dometak -mandž ili -madž najvjerojatnije
je armenski i ima društveno značenje: „seljak“, „sluga“, „pastir“, „lutalica“
ili „siromah“.

Kurde se na temelju jezičnih, etničkih i kulturološkim čimbenika svrstava među
iranske narode, a najčešće ih se smatra potomcima Medijaca koji su najstariji
poznati iranski narod na tom zemljopisnom području. Genetička istraživanja o
podrijetlu Kurda idu u prilog takvim pretpostavkama budući da se i
mitohondrijskim DNK-om i Y-kromosomom više podudaraju s narodima zapadne
Euroazije (tj. Indoeuropljanima) nego kavkaskim narodima na sjeveru ili
turkijskim narodima iz središnje Azije. Međutim, treba uzeti u obzir kako je
Kurdistan osim iranskih naroda povijesno bio naseljen i drugim indoeuropskim
narodima poput Hetita, Mitanija ili Armenaca odnosno kako su njime jednom
vladali i Seleukidi i Rimljani zbog čega takve dokaze treba uzeti sa zadrškom.
Najčvršći dokazi o medijskom podrijetlu Kurda leže na jezično-zemljopisnim
temeljima jer unatoč raširenosti kurdskih plemena sva njihova narječja upućuju
na snažan zajednički izvor koji se može objasniti isključivo političkom
homogenošću iz vremena Medijskog Carstva. Također, na medijsko podrijetlo
upućuje i činjenica kako su Kurdi jezično srodni Beludžima, iranskom narodu na
krajnjem jugoistoku Irana odnosno jugozapadu Pakistana, kao i povijesna
podudarnost iz Herodotove „Povijesti“ kako je anatolijska rijeka Kizil, nekad
zapadna granica Medijskog Carstva, i dan danas najzapadnija granica Kurdistana.
Armenski rukopis iz 15. stoljeća koji je vjerojatno prijepis nekog starijeg
djela sadrži monofizitske liturgijske molitve u sedam jezika među kojima se
spominje i „jezik Medijaca“. O izumrlom medijskom jeziku danas je vrlo malo
poznato ali ga se klasificira u sjeverozapadne iranske jezike među koje spada i
kurdski odnosno njegovo najraširenije narječje kurmandži. S obzirom da postoje
naznake o srodstvu medijskog jezika i kurmandžija, pretpostavlja se kako je
medijski nekad bio u identičnom položaju prema staroperzijskom kao što je to
danas kurdski prema modernom perzijskom jeziku.

Glede medijskog podrijetla Kurda postoje i oprečna mišljenja, a jedan od
argumenata jest kako moderni kurdski i kao sjeverozapadni iranski jezik ipak
strukturom više naginje prema perzijskom nego medijskom jeziku, dok drugi
sumnjaju i u genetičku srodnost između medijskog i kurdskog jezika s obzirom da
među njima postoji praznina u pisanim dokumentima od gotovo dva tisućljeća.
Pojedini stručnjaci kudskim precima smatraju drevna plemena Carduchi ili Cyrtii
koja se spominju u klasičnim djelima Ksenofonta, Livija i Strabona, no navedeni
nazivi označavaju trgovačke gorštake i plaćenike s obronaka Zagrosa odnosno nisu
jezičnog ili etničkog karaktera. S obzirom na višetisućljetnu dominaciju
iranskih dinastija nad politički turbulentnim zemljopisnim područjem, danas je
racionalna tvrdnja kako je kurdsko podrijetlo heterogeno tj. da uz iransko
objedinjavaju i iranizirana semitska, turkijska, armenska i druga (izolirana)
plemena. Treba istaknuti i da kurdske iredentističke organizacije nerijetko
promiču teze o Kurdima kao „autohtonom narodu“ ali one nisu prihvaćene kod
svjetske znanstvene zajednice, te kako se većina Kurda tradicionalno smatra
potomcima Medijaca.

Podrobniji članci o temama: Medijsko Carstvo, Ahemenidsko Carstvo, Partsko
Carstvo, i Sasanidsko Carstvo

Starovjekovna kurdska povijest može se promatrati iz etnojezične perspektive tj.
Kurda kao dijela iranskih naroda, ali i iz zemljopisne perspektive tj. prostora
na kojem žive jer su vremenom asimilirali pojedina starosjedilačka plemena.
Najstariji poznati narodi na području Kurdistana bili su Hati i Huriti u
Anatoliji, Sumerani u Mezopotamiji, te gorštački Gutejci, Lulubi i Kasiti sa
Zagrosa. Svi navedeni narodi nepoznatog su podrijetla i ne pripadaju niti jednoj
očuvanoj jezičnoj porodici. Krajem 3. tisućljeća pr. Kr. Mezopotamiju
naseljavaju semitska plemena Akađana i Amorićana, dok sjevernija područja u
prvoj polovici 2. tisućljeća pr. Kr. naseljavaju i indoeuropski Hetiti i
Mitanijci. Uoči migracije iranskih plemena iz središnje u jugozapadnu Aziju oko
1000. pr. Kr. (što koincidira s početkom željeznog doba na Starom Istoku), većim
dijelom današnjeg Kurdistana dominiralo je moćno Novoasirsko Carstvo dok su
rubna područja na sjeveru i istoku pripadala državicama Manejaca i Urartua. Pod
prijetnjom mezopotamskih sila Asirije i Babilonije, iranske plemenske zajednice
Medijaca i Perzijanaca počinju se udruživati što je krajem 7. stoljeća pr. Kr.
kulminiralo osnivanjem Medijskog Carstva, prve ujedinjene iranske države u
povijesti. Ovo je carstvo na svom vrhuncu bilo omeđeno rijekama Kizil i Tigris
na zapadu, Kavkazom i Sogdijanom na sjeveru te Indijom na istoku, a njegov
najveći značaj leži u tome kako je obuhvatilo sve iranske narode jugozapadne
Azije (osim Skita) u homogenu političku cjelinu tj. povijesnu iransku naciju,
odnosno kako je postalo temeljem za sve kasnije iranske dinastije. Osnivačem
Medijskog Carstva smatra se Kijaksar koji je 612. pr. Kr. osvojio Ninivu i time
srušio Novoasirsko Carstvo, zbog čega ga kurdska zajednica ponekad povezuje s
iranskim mitološkim junakom Kavom i uzimaju datum pada Ninive kao nultu godinu
kurdskog oblika iranskog kalendara.

Razdoblje medijske dominacije Iranom trajalo je nešto više od jednog stoljeća
odnosno do 550. pr. Kr. kada Kir Veliki oružanim ustankom svrgava svog djeda s
trona i uspostavlja Ahemenidsko Perzijsko Carstvo, golemu monarhiju koja se
ubrzo proširila preko tri kontinenta. Unatoč tome što Perzijanci od tada
politički postaju vodećim iranskim narodom, Medijcima se ne gubi trag već zbog
izrazito tolerantne perzijske politike postaju ne samo ravnopravni dio društva
već i njegova elita. Primjerice, Medijci su zajedno s Perzijancima i Elamitima
imali ekskluzivno pravo služiti u najelitnijim jedinicama carske vojske,
pokrajinski namjesnici tj. satrapi regrutirani su uglavnom iz perzijskih i
medijskih redova, iransku religijsku okosnicu i dalje je činilo medijsko pleme
maga, dok su između dva vodeća naroda sklapani i brojni dinastijski brakovi.
Iako je ova snažna politička difuzija bila koncentrirana uglavnom na visoke
slojeve iranskog društva, nema sumnje da su Medijci i Perzijanci ali i drugi
iranski narodi pripadali istoj kulturi - njegovali su zajednička povijesna
sjećanja i mitologije, dominirajuća religija bila je zoroastrizam, dok i
zemljopisac Strabon u 1. stoljeću pr. Kr. primjećuje kako „(iranski) narodi od
Perzije i Medije na zapadu do Baktrije i Sogdijane na sjeveru i Inda na istoku
govore gotovo istim jezikom“. Nakon Aleksandrovog rušenja ahemenidske dinastije
(330. pr. Kr.) u istočnom dijelu današnjeg Kurdistana oblikuje se nova država
koja je nosila medijsko ime („Medija Atropatena“), no njen osnivač Atropat bio
je Perzijanac. U sljedećm tisućljeću na tim teritorijima dominirati će
helenistički Seleukidi odnosno iranski Parti i Sasanidi, no unatoč svim
političkim turbulencijama većina iranskih naroda ostala je u zajedničkim
granicama njihovih prostranih država pa se zadržao i kulturološki identitet.
Također, treba istaknuti i da u navedenom razdoblju nije bilo značajnih
deportacija ili velikih seoba etničkih grupa, odnosno da se one pojavljuju tek
sa Seldžucima u 2. tisućljeću.

Neposredno uoči arapske invazije na sasanidski Iran, iransko stanovništvo Medije
(koja približno objedinjuje današnje zemljopisne pokrajine Kurdistan i
Azarbajdžan) jezično se dijelilo na Kurde na jugozapadu i Azere na
sjeveroistoku, a takva podijela uvjetovana je činjenicom kako je Atropatena
(tzv. „Mala Medija“, današnji iranski Azarbajdžan) u partskom i sasanidskom
razdoblju imala veći stupanj samostalnosti od južne ili tzv. „Velike Medije“. U
prilog tome ide podatak kako drevni azarski jezik zajedno s medijskim i kurdskim
pripada sjeverozapadnim iranskim jezicima, no turciziran je u prvoj polovici 2.
tisućljeća pa je danas poznat kao azerski jezik.

Islamsko osvajanje Sasanidskog Perzijskog Carstva započinje 633. godine kada
arapski vojskovođa Halid ibn Valid osvaja južnu Mezopotamiju, dok prvi prodori
prema sjeveru tj. Kurdistanu započinju tri godine kasnije. Rašidinski kalifat
početkom 640-ih pokreće opću koordiniranu invaziju na istok prema Iranu i na
sjever prema bizantskoj Armeniji, pa su već 645. godine bila osvojena sva
područja naseljena Kurdima. Tijekom iduća tri stoljeća njima će vladati moćni
kalifati Rašidina (645.–661.), Omejida (661.–750.) i Abasida (750.–935.), a
relativna zemljopisna blizina arapskim političkim središtima Damasku i Bagdadu
rezultirati će općim širenjem islama kod Kurda. S obzirom na novonastalu
geopolitičku situaciju i tradicionalni nomadski način života kod Arapa, dijelove
sjeverne Mezopotamije (južni Kurdistan) naseljavaju arapska plemena, no ipak se
nije radilo o etničkim migracijama većih razmjera.

Uspostava arapske političke dominacije nad iranskim narodima nije prošla bez
otpora pa razdoblje kalifata bilježi čitav niz oružanih ustanaka Kurda i ostalih
Iranaca. Već 644. kalifa Omara ubija perzijski zatočenik, a među prvim kurdskim
pobunama bila je ona 696. godine kada se Kurdi priključuju haridžijskoj pobuni
protiv Omejida u egipatskom gradu Helwanu. Najveći ustanci protiv Abasida
odigrali su se 838. i 905. godine na sjeveru Kurdistana, dok je abasidski emir
bio prisiljen voditi kalifatsku vojsku protiv južnih Kurda u utvrdi Sermadž čiji
su ostaci vidljivi i dan danas u okolici Behistuna. Tijekom ovog razdoblja u
gradu Dinavaru pokraj Kermanšaha djelovao je poznati perzijsko-kurdski učenjak
Abu Hanifa Dinavari (828.-889.) koji je napisao knjigu Ansâb al-Akrâd
(„Podrijetlo Kurda“).

Sredinom 9. stoljeća Kurd po imenu Nasr prelazi s islama na kršćanstvo, mijenja
ime u Teofob i priključuje se bizantskoj vojsci cara Teofila u kojoj je služio
kao jedan od zapovjednika. Teofob se priključio pobuni u južnom Kurdistanu koju
je predovdio Perzijanac Babak Horamdin, no abasidska vojska unatoč velikim
gubicima 838. godine ipak uspjeva ugušiti ustanak. Prema podacima muslimanskog
povjesničara Tabarija u tim sukobima stradalo je oko 60.000 ljudi, a sam Teofob
povukao se u Pont na sjeveru Anatolije koji je pripadao Bizantskom Carstvu.

Još tijekom razdoblja abasidskog kalifata počinju nicati brojne iranske
muslimanske dinastije sa sve većim stupnjem samostalnosti, što je uvjetovano
necentraliziranom arapskom političkom administracijom, učestalim pobunama i
otežanim komunikacijama na istoku muslimanskog imperija. U 9. stoljeću bilježi
se uspon Safarida na jugoistoku odnosno Tahirida i Samanida na sjeveroistoku
Iranske visoravni, dok istovremeno na području Kurdistana vladaju iranski
Sadžidi i armenski (kršćanski) Bagratidi koji su međusobno ratovali. Tijekom 10.
stoljeća u Kurdistanu nastaje vrlo složena geopolitička situacija budući da se
na tom području sukobljavaju iranske dinastije sunitskih Salarida i šijitskih
Bujida, šijitska arapska dinastija Hamdanida, te kršćanski Bizant i Armenija.
Relativnu prevagu odnose Bujidi koji do 980. ujedinjuju pod jednim vladarem i
šire vlast na područja današnjeg Irana, Iraka i Omana čime započinje nova epoha
iranske povijesti. Iranski narodi ponovo su ujedinjeni pod domaćim vladarima
koji promiču i drevnu sasanidsku ostavštinu (npr. kite se titulom šahanšaha tj.
velikog kralja) ali i šijitski oblik islama koji se ubrzano prihvaća među
cjelokupnim iranskim pa tako i dijelom kurdskog stanovništva.

Iz bujidskog razdoblja vrijedi izdvojiti i pet zavisnih lokalnih dinastija koje
su bile kurdskog ili miješanog kurdsko-arapskog podrijetla: Šadadide, Ravadide,
Marvanide, Hasanuide i Anazide. Šadadidi su bili suniti iz grada Dvina koji su
941. godine uspostavili vlast u Gandži i proširili svoj utjecaj na dijelove
Armenije i Arrana (sjever današnjeg Azerbajdžana) odnosno između rijeka Kure i
Arasa. Vladali su tijekom iduća dva stoljeća, a upamćeni su po ratovima protiv
bizantske vojske sredinom 11. stoljeća kao i kasnijem savezništvu sa Seldžucima.
Ostaci Šadadida danas žive u Republici Azerbajdžan, između Armenije i Gorskog
Karabaha. Ravadidi originalno potječu od arapskog vojskovođe Ravada koji je
pokorio Azarbajdžan i čija je loza vremenom kurdizirana, a njihovi emiri vladali
su u okolici gradova Tabriza i Marage sve do 1070. godine. Marvanidi su također
bili arapskog-kurdskog podrijetla; tijekom 11. stoljeća upravljali su dijelovima
današnjeg sjevernog Iraka odnosno jugoistočne Turska, a bili su u neprestalnim
sukobima s Bizantom. Anazidi su stolovali u pograničnom području današnjeg Irana
i Iraka (Kermanšah s okolicom), a politički su se sukobljavali s Hasanuidima na
istoku koji su među pet navedenih bili jedina šijitska kurdska dinastija.

Prijelaz iz 1. u 2. tisućljeće obilježen je seobama islamiziranih turkijskih
plemena koji iz središnje Azije preko Iranske visoravni naseljavaju i područja
istočne Anatolije odnosno Kurdistana. Krajem 10. stoljeća turkijska plemena
svrgavaju iranske Samanide u gradu Gazniju (današnji Afganistan) i uspostavljaju
novu dinastiju Gaznavida, dok se stoljeće kasnije iranskom visoravni šire i
turkijska oguska plemena koja vremenom politički potiskuju i turkijske Gaznavide
na istoku i iranske Bujide na zapadu. Oni osnivaju moćnu dinastiju Seldžuka i u
iduća će dva stoljeća iz Isfahana, Nišapura i Raja vladati velikim dijelom
jugozapadne Azije promičući pritom turkijsko-iransku kulturu.

Seldžuci osvajaju područja Kurdistana 1060-ih godina kada proširuju granice na
bagratunsku Armeniju i Gruziju, pritom politički asimilirajući kurdske lokalne
dinastije (Šadadide, Ravadide, Marvanide, Hasanuide i Anazide). Godine 1096.
pokoravaju i šijitsku arapsku dinastiju Ukajlida u Mosulu, čime se čitav
teritorij današnjeg Kurdistana našao u granicama seldžučke države. Politički
ustroj Seldžučkog Carstva bio je zasnovan na brojnim dinastijskim kneževinama
čiji su se namjesnici nazivali atabegovima (tur. ata - „otac“ + beg -
„gospodar“), među kojima od značaja za kurdsku povijest vrijedi izdvojiti
Ahmadile, Ildiguzide, Zengide i Hazaraspide. Za Ahmadile se pretpostavlja kako
su bili kurdskog podrijetla odnosno da su potomci Ravadida, vladali su u okolici
grada Marage u Azarbajdžanu, a sjevernije je upravljala turkijska dinastija
Ildiguzida. Zengidi su naslijedili arapske Ukajlide u Mosulu, dok su kurdski
Hazaraspidi vladali u planinama Zagrosa koje obuhvaćaju jugozapadni Fars i
Luristan (izvan današnjeg Kurdistana). Razdoblje seldžučke vladavine
obilježavaju i križarski ratovi protiv srednjovjekovnih europskih sila, a u
njima su se posebno istaknuli kurdski Ahmadili. Nakon pada Seldžučkog Carstva
1194. godine na Iranskoj visoravni zamijenjuje ga novo iransko-turkijsko carstvo
Horezmijaca, dok zapadno od Zagrosa atabegovi ostvaruju visok stupanj
samostalnosti.

Osnivačem dinastije Ajubida bio je Saladin, sunitski musliman i sufija kurdskog
podrijetla, a nazvana je prema njegovom eponimskom ocu Ajubu koji je služio
vojsku seldžučkih atabega Zengida. Ajubidska država bila je sultanat nastao
1171. godine na temeljima propale države Fatimida koji su vladali iz Egipta, a
zahvaljujući Saladinovom vojnom umijeću njene su granice u kratkom roku dosegle
veće dijelove sjeveroistočne Afrike, zapada Arapskog poluotoka i Levanta. Vodio
je Saracene (muslimane) u trećem križarskom ratu (1189.-1192.) u kojem je zbog
junaštva stekao veliku slavu u islamskom svijetu, a zbog kavalirstva i
tolerancije kršćana veliki ugled i na Zapadu. Tijekom njegove vladavine osvojen
je Jeruzalem (1187.), a granice Jeruzalemskog kraljevstva svedene su na minimum.
Nakon njegove smrti bujidska dinastija održala se još čitavo stoljeće i pol
nakon čega je pokoravaju mameluci.

Unatoč kurdskom podrijetlu osnivača bujidske dinastije, njen značaj je u velikoj
mjeri zanemariv za povijest kurdskog naroda s obzirom da je golemi sultanat
obuhvaćao samo rubne dijelove jugozapadog Kurdistana, stanovništvo je bilo
velikom većinom arapsko dok je istovremeno većina Kurda živjela izvan njega,
arapski je bio službenim jezikom, prijestolnica je bila smještena u egipatskom
gradu Kairu, a sam Saladin više se identificirao kroz islam nego kurdsko
podrijetlo. Ipak, Saladin je vremenom postao jednim od glavnih likova kurdske
tradicije i danas zauzima značajno mjesto u njihovoj kulturi.

Mongolska invazija jugozapadne Azije započinje 1218. godine kada se Džingis-kan
i njegova vojska silovito obrušuju na Horezmijsko Carstvo. Krvavi okršaj trajao
je tri godine i završio potpunom pobjedom Kana, ali i dotad neviđenim
razaranjima i masakrima civilnog stanovništva kakvi će karakterizirati i kasnije
mongolske pohode diljem Euroazije. Džingis-kan umire šest godina nakon svršetka
invazije, a jugozapadni dio Mongolskog Carstva pripada njegovom unuku Hulagu
Kanu koji osniva Ilkanat i nastavlja širiti granice prema zapadu. Između 1236. i
1243. godine pokorene su Armenija, Gruzija i ostaci seldžučke države u
središnjoj Anatoliji, a 1258. godine pada i abasidski Bagdad odnosno
Mezopotamija čime se čitavo područje Kurdistana našlo pod Mongolima. Ilkanat se
1335. godine raspada na više pokrajina od kojih je bio sastavljen, među kojima u
kontekstu Kurdistana treba izdvojiti šijitske mongolske dinastije Čupanida koji
vladaju iz Tabriza te Džalajirida koji su u Mezopotamiji zamijenili turkijske
atabege Zengida. Tijekom mongolskog razdoblja pod Džalajiridima se očuvala
kurdska lokalna dinastija Hazaraspida, dok su se neko vrijeme pod Čupanidima
održali i Ahmadili.

Politički vakuum nakod raspada Ilkanata iskoristio je mongolski vladar Timur
koji 1380-ih godina pokreće još jednu destruktivnu mongolsku invaziju. Do 1387.
godine osvojen je gotovo čitav teritorij modernog Irana, a zbog sukoba sa
Zlatnom hordom Timur uskoro osvaja i današnje područje Kurdistana te preko
Kavkaza nastavlja s pohodima i u Europi. Njegovi nasljednici Timuridi vladali su
iranskom visoravni sve do sredine 15. stoljeća kada ih upravo u Kurdistanu
potiskuje turkijska plemenska federacija Kara Koyunlu, dok dva desetljeća
kasnije i jedne i druge pokorava druga plemenska federacija Ak Koyunlu.

U političkom vakuumu nastalom raspadom Ilkanata u 14. stoljeća pojavljuju se i
lokalne kurdske dinastije Ardalan, Badinan i Bedlis čiji su nadređeni bili iz
mongolskih dinastija Čupanida i Džalajirida, a primarni izvor o njima jest
„Šafarnama“ - djelo kurdskog povjesničara Šaraf-hana Bidlisija iz 16. stoljeća.
Dinastija Ardalan za sebe je tvrdila da potječe od samog Saladina, no ime joj je
najvjerojatnije turkijskog podrijetla. U početku je upravljala područjem oko
današnjeg turskog grada Diyarbakıra a potom oko sjeverozapadnog iranskog grada
Sanandadža. Pod njenom upravom osim domaćeg Banu Ardalana bila su i druga
kurdska plemena poput Kalhura, Mandamija i Šajka Ismaila. Emirat Badinana držao
je pod kontrolom modernu tursku pokrajinu Hakkari u kojoj se postavio nakon pada
atabega Zengida. Za razliku od Ardalana koji su govorili soranskim jezikom
odnosno narječjem, pripadnici plemena Badinan bili su govornici kurmandžija.
Bedlisi su upravljali teritorijem od susjednog emirata Ardalana do jezera Van, a
politički su usko bili povezani sa susjednim kurdskim plemenom Rožekija. Sve tri
lokalne dinastije nastaviti će upravljati navedenim teritorijima i nakon 1501. i
stupanja u Safavidsko Carstvo, dok se s druge strane od 1424. godine više se ne
spominju kurdski Hazaraspidi koji su vladali jugozapadnim Iranom još od
seldžučkog razdoblja.

Početak 16. stoljeća smatra se prijelomnim razdobljem u kurdskoj odnosno
iranskoj povijesti općenito - godine 1501. osnovana je safavidska dinastija koja
je prvi put nakon Bujida iz 10. stoljeća ujedinila iranske narode u zajedničku
državu pod autohtonim (iranskim) vladarima. Ismail I., osnivač safavidske
dinastije, bio je kurdskog podrijetla. Ovaj karizmatični mladić na vlast je
došao sa samo 14 godina, a već u prvih osam godina vladavine ujedinio je cijeli
Širi Iran pod safavidsku krunu.

Pohodi Ismaila I. i njegovih kizilbaša započinju 1500. godine kada odlazi u
Širvan kako bi osvetio smrt svoga oca Šejha Hajdara, kojeg je 1488. godine ubio
lokalni zapovjednik Faruk Jasar. U ljeto sljedeće godine zauzima i grad Tabriz u
kojem se proglasio „šahom Irana” i uspostavio šijitski islam kao službenu
religiju safavidske države. Ovaj proglas potaknuo je brojne sufijske redove ali
i druge iranske muslimane da se preobrate na šijitsko učenje islama, među njima
i veliki broj Kurda. Safavidi su u počeku vladali samo istočnim Kurdistanom i
Azarbajdžanom, no nakon pobjede u Tabrizu koji je postao safavidskom
prijestolnicom počinje daljnje širenje na istok iranske visoravni: 1503. godine
pripajaju Hamadan, godinu kasnije Širaz i Kerman, zatim Nadžaf i Karbalu
(1507.), Van (1508.), Bagdad (1509.), te Herat i većinu Horasana (1510.).
Početkom 1510-ih godina Uzbeci iz središnje Azije predvođeni vladarom
Muhamed-hanom Šajbanijem počinju prodirati na safavidski teritorij, no Ismail I.
ih potiskuje sjeverno od Amu-Darje odakle sporadično nastavljaju s napadima na
Iran. Ovim vojnim pohodom zauzet je čitav Horasan dok su Amu-Darja i Hindukuš
definirane kao istočne granice safavidske države.

Gotovo u isto vrijeme kada se na istoku uzdiže Safavidsko Carstvo, na zapadu u
Anatoliji počinje teritorijalno širenje Osmanskog Carstva, a u žarištu sukoba
ova dva moćna imperija našlo se upravo područje Kurdistana. Godine 1512.
osmanlijska vojska pod zapovjedništvom Selima I. prodire kroz istočnu Anatoliju,
dok dvije godine kasnije odlučuju napasti safavidski Iran u cilju da spriječe
širenje šijitskog islama i da osiguraju istočnu granicu za daljnje prodore prema
Levantu. Odlučujuča bitka odigrala se 1514. godine kod Čaldirana gdje je
dvostruko veća i sofisticiranija Selimova vojska porazila safavidske kizilbaše,
dok je sam Ismail I. bio ranjen i umalo zarobljen. Osmanlijski sultan nastavio
je prodirati sve do glavnog iranskog grada Tabriza, no strahujući od protunapada
safavidskih snaga stacioniranih na istoku koji su se borili protiv Uzbeka kao i
nepovoljnih zimskih uvjeta, njegova vojska povukla se zapadno od Zagrosa.
Safavidi su ubrzo krenuli u protunapad, povrativši pritom granice do jezera Van.
Ovim je ratom Osmansko Carstvo prigrabilo područja zapadnog Kurdistana i
Armenije, dok sam sukob označava tek početak 300-godišnjih ratova koji će se
voditi uglavnom na područjima naseljenim Kurdima.

Značaj osmanlijskog uspona za Kurde nije predstavljao samo geopolitički problem
s obzirom kako su se našli van granica matične države, već i religijski - još
krajem 15. stoljeća odnosno prije uspostave safavidske države i Selimovog
teritorijalnog širenja, pod osmanskim sultanom Bajazidom II. počeli su progoni
alevitskog (šijitskog) ogranka kizilbaša u kojima je stradao i sam Ismailov otac
Šejh Hajdar. Početkom Selimove vladavine 1512. godine započinju još veći progoni
i pokolji nad kizilbašima, pa se procijenjuje kako je u prve dvije godine
njegove vladavine ubijeno, zarobljeno ili prognano oko 40.000 alevita (uglavnom
Kurda). Osmanlijska pobjeda kod Čaldirana privremeno je ugušila alevitske
ustanke u Anatoliji, dok je istovremeno velik broj broj alevitskih Kurda
pobjegao u safavidski Iran koji je bio utočištem za žrtve osmanlijske politike.
Osmanlijska diskriminacija kurdskih alevita još je više pojačala nakon Selimovog
osvajanja mamelučkog sultanata u Kairu (1517.): imenovao se sunitskim kalifom, a
alevite je proglasio „hereticima”.

Razdoblje osmanlijskog širenja prema istoku nastavilo se i poslije Selimove
smrti 1520. godine i trajalo je kroz čitavo 16. stoljeće. Nakon što je osigurao
europske granice Osmanskog Carstva, Selimov sin Sulejman Veličanstveni već 1532.
godine pokreće novi pohod protiv Safavidskog Carstva, a u žarištu sukoba ovaj
put su se našli Mezopotamija, Armenija i istočni Kurdistan. Tahmasp I., Ismailov
sin i safavidski prijestolonasljednik od 1524. godine, protiv Osmanlija je
koristio strategiju „spaljene zemlje” s obzirom da su iranske snage brojčano i
tehnološki bile ispod razine protivnika. Sulejman je ubrzo pokorio safavidski
grad Bedlis kojim je upravljala lokalna kurdska dinastija dok 1534. prodire i do
Bagdada odnosno safavidske prijestolnice Tabriza, no zbog velikih gubitaka
osmanlijska vojska još se jednom povlači zapadno od Zagrosa kao i iz dijelova
Mezopotamije (osim Bagdada). Ovu epohu sukoba obilježila su i dva saveza Irana i
Osmanlija s europskim silama: safavidski vladar Tahmasp I. sklopio je vojni pakt
s Karlom V. Habsburškim, dok se Sulejman udružio s francuskim vladarom Franjom
I. koji mu je poslao vojne stručnjake za nastavak osvajačkih pohoda. Osmanlijski
je sultan još dva puta puta (1548. i 1553.) pokušao slomiti Safavide, no unatoč
neuspjehu na iranskoj visoravni sporazumom iz 1555. prisvojio je cijelu
Mezopotamiju i dobio izlaz na Perzijski zaljev. Sulejmanov unuk Murat III. je
1578. pokrenuo još jednu invaziju na Safavide, a tadašnji je iranski vladar Abas
I. zbog ratova s Uzbecima na istoku bio prisiljen pristati na nepovoljni mirovni
sporazum iz 1590. kojim su Osmanlije kratkotrajno prisvojili dijelove zapadnog
Kavkaza ali i cijeli Kurdistan. Dok su određene lokalne kurdske dinastije poput
Ardalana i Badinana uspijevale održavati politički utjecaj čak i tijekom
osmanlijske dominacije, Bedlisi su bili u problematičnoj situaciji jer je njihov
vođa Šaraf-han zbog proiranske politike ubijen još tijekom Selimove vladavine,
no Murat III. je prilikom pohoda 1578. godine dozvolio povratak na vlast
njihovoj lozi. Sljedeći lokalni kurdski vladar tog grada bio je Šaraf al-Din
Bitlisi (poznat i kao Šaraf-han Bitlisi), autor „Šarafname”. Epohu osmanlijskih
osvajanja u 16. stoljeću obilježio je i početak organiziranog safavidskog
premještanja Kurda, Armenaca i drugih naroda u istočne iranske gradove, što je
rezultat osmanlijskog ugnjetavanja ali i iranske strategije „spaljene zemlje”
kojom su se napadači odvraćali od daljnjih prodora.

Podrobniji članci o temama: Iransko-turski ratovi, Iransko-ruski ratovi, i
Rusko-turski ratovi

Osmanlijska dominacija nad područjem Kurdistana bila je kratkog vijeka. Nakon
što je osigurao istočne granice od uzbečkih upada, safavidski vladar Abas I.
godine 1598. prvo premješta glavni grad u Isfahan, a zatim 1603. uz britansku
pomoć modernizira iransku vojsku i pokreće veliki vojni pohod protiv Osmanskog
Carstva. Već sljedeće godine ponovo uspostavlja kontrolu nad Azarbajdžanom i
oslobađa Tabriz koji je desetljećima ranije bio u osmanlijskim rukama. Iste
godine uz pomoć Armenaca i Gruza uspješno opsjeda osmanlijsko uporište u
Erevanu, a potom njegova vojska pobjeđuje Osmanlije i kod jezera Van u
Kurdistanu. Iako je većina kurdskog stanovništva bila lojana šahu Abasu, godine
1609. zabilježen je i primjer otpora u utvrdi Dimdim (200 km južno od Urmije) u
kojoj se sunitska oružana skupina sklona Osmanlijama odupirala safavidskim
vlastima, ali je njihov otpor brzo ugušen. Zbog bojazni od golemog osmanlijskog
protunapada o čemu su ga obavijestili iranski obavještajci, Abas I. odlučuje
primjeniti tada već tradicionalnu strategiju „spaljene zemlje” koja je
uključivala premještanje desetaka tisuća stanovnika iz sjeverozapadnog Irana.
Kršćanski Armenci i Gruzi su zbog gospodarskih razloga premješteni su većinom u
Isfahan odnosno manjim dijelom u pokrajine Gilan i Mazandaran, dok su Kurdi
smješteni u sjeveroistočnu pokrajinu Horasan u cilju da potpomognu iransku vojnu
obranu protiv Uzbeka, te u Beludžistan na jugoistoku. Procijenjuje se kako je
Horasan tada naseljen s oko 15.000 Kurda koji su u idućim desetljećima
sjeveroistočno od Mašhada osnovali nekoliko kneževina: Čenaran, Bam (ili
Mianbad), Kabušan (ili kasnije Kučan), Daragaz i Bodžnurd. Tri potonje kneževine
očuvale su se sve do 19. stoljeća. Abas I. ostao je upamćen po visokom stupnju
tolerancije naroda koje je udomio; Armencima je sagradio veličanstvenu
katredralu Vank, a neke je kurdske plemiće odgajao na vlastitom kraljevskom
dvoru.

Iako je šah Abas I. godine 1623. pod safavidsko okrilje vratio Mezopotamiju i
cijelo područje Kurdistana (uključujući Kirkuk i Mosul), nakon njegove smrti
1629. godine Safavidsko Carstvo doživljava pad a njegov se sin i
prijestolonasljednik Safi teško nosi s daljnjim sukobima protiv Osmanlija, te
Uzbeka i Mogula. Neposredno nakon Abasove smrti, osmanlijski sultan Murat IV.
sklapa mir s Habsburzima i šalje velikog vezira Gazija Ekrema Khüsreva Pašu u
novu ofenzivu protiv Irana. Sljedeće godine njegova vojska zauzima Hamadan i
napreduje prema Bagdadu oko kojeg postavljaju neuspješnu opsadu pa safavidska
vojska uspijeva održati kontrolu nad Mezopotamijom odnosno južnim Kurdistanom.
Godine 1635. sultan Murat IV. osobno preuzima zapovjedništvo nad osmanlijskom
vojskom i tijekom ljeta prodire u Erevan i Tabriz, no već sljedećeg proljeća
Safijeva ih vojska ponovo potiskuje natrag. Dvije godine kasnije Murat IV.
ponovo vodi svoje oružane snage prema Bagdadu koji pada nakon mjesec i pol dana
opsade, čime su područja Mezopotamije i Kurdistana ponovo priključena Osmanskom
Carstvu. Nakon ove serije ratova između dva moćna imperija odlučuju se na
mirovni sporazum kojim će definirati međusobne granice. U svibnju 1639. potpisan
je tzv. „Zuhapski ugovor” kojim su Armenija i Azarbajdžan ostali u iranskim
rukama, dok je Osmansko Carstvo prisvojilo Mezopotamiju (današnji Irak) i
zapadni Kurdistan. Iako su dva carstva ratovala i sljedećih 200 godina nakon
potpisivanja tog ugovora prilikom čega je sklopljeno još 18 istovrsnih
dokumenata, zapadni dijelovi povijesne iranske države (Mezopotamija i istočna
Anatolija) još od ahemenidskog razdoblja nepovratno su izgubljeni, a granice
definirane „Zuhapskim ugovorom” poslužiti će kao predložak i tijekom antantske
podijele osmanlijskih teritorija nakon njihovog poraza u Prvom svjetskom ratu.

Neposredno nakon utvrđivanja zapadnih granica, Osmanlije započinju niz progona
usmjerenih protiv kurdskog stanovništva. Već 1640. godine na planini Sindžar
započinje krvavi okršaj protiv jesida: prema putopisu turskog vojnika i
književnika Evlije Čelebija osmanlijska je vojska brojala 40.000 vojnika, a
nakon višesatne borbe 3060 jesida je ubijeno nakon čega se nastavljaju i napadi
na kurdska sela. Između 1000 i 2000 jesida utočište je potražilo u pećinama oko
Sindžara, dok su ostali usmrćeni topničkom vatrom i granatama. Iste godine Murat
IV. umire, a nasljeđuje ga Ibrahim I. čiju vladavinu karakterizira anarhija i
brojne pobune među kojima vrijedi izdvojiti i one kurdskih alevita.

Iduća dva i pol stoljeća kurdske povijesti obilježili su daljnji ratovi iranskih
dinastija protiv Osmanlija, u koje su se početkom 18. stoljeća uključili i Rusi.
Usprkos osmanlijskom ugnjetavanju nemuslimanskih i šijitskih Kurda tj. njihovih
pučana, u političkom smislu neke lokalne kurdske dinastije uspijevale su
preživjeti zahvaljujući pokoravanju osmanlijskom sultanu, dok su druge pokušale
steći iransku naklonost ili pak viši stupanj samostalnosti. Između njih nije
postojalo nikakvo političko jedinstvo pa su primjerice dinastije Badinan, Soran,
Botan i Baban konstantno ratovale između sebe, a potonja među njima jedno je
vrijeme dala potporu osmanlijskom namjesniku iz Bagdada u pohodu protiv
kadžarskog Irana. Visoki stupanj samouprave održavali su Bedlisi (posebno klan
Rožiki), dok je dinastija Ardalan bila tradicionalno naklonjena Iranu - njihov
emir Ahmad-han osobno je sudjelovao u iranskoj invaziji mogulske Indije (1738.),
a kasnije se Kosrov-han Bozorgi borio na strani Karima-hana Zanda u ratu protiv
Osmanlija. Posljednji iransko-osmanlijski rat odigrao se između 1821. i 1823. u
kojem je vojska iranskog vladara Abasa Mirze odbila invaziju sultana Mahmuda II.
no granice se nisu mijenjale pa je Kurdistan i dalje ostao podijeljen. Tri
godine kasnije isti sultan počinje s čistkama janjičara u osmanlijskoj vojsci
prilikom kojih stradavaju i brojni kurdski bektaši. Godine 1839. u Osmanskom
Carstvu počinje tanzimat (tur. „reorganizacija”) što je uključivalo jaču
političku centralizaciju pa propadaju gotovo sve kurdske dinastije.

Značajnija uloga Ruskog Carstva u iranskoj povijesti započinje u prvoj polovici
18. stoljeća kada ruske snage prelaze Kavkaz, odnosno u kurdskoj povijesti
tijekom 19. stoljeća kada zauzimaju dijelove Armenije i Horasana koje su
naseljene Kurdima. Još 1723. godine Rusi uspostavljaju kontrolu nad iranskom
Armenijom i Azarbajdžanom, no nakon sedam godina vraćaju osvojena područja kako
bi pridobili naklonost Abasa III. u daljnjim ratovima protiv Osmanskog Carstva.
Usporedno s ratom protiv Osmanlija u istočnoj Europi, Rusi 1828. godine ponovo
šire granice južno od Kavkaza i zauzimaju iranski teritorij, a pola stoljeća
kasnije u novom ratu zauzimaju i dijelove istočne (osmanlijske) Anatolije
naseljene uglavnom Kurdima (npr. Kars). Dvije godine nakon ovog
osmanlijsko-ruskog sukoba izbija netrpeljivost između Kurda i Armenaca: Kurd
Šejh Obaidula pokušava nagovoriti osmanlijski dvor na osnivanje kurdske
marionetske države u istočnoj Armeniji koja je praktički bila ruskim
protektoratom, no njihov plan nije urodio plodom. Međutim, kurdski
separatistički pokreti (posebno konjanički odredi hamidije; protuteža ruskim
kozacima) nastaviti će usku suradnju s osmanlijskim vlastima i 1895. godine će
sudjelovati u Abdul Hamidovom masakru nad Armencima u Sasonu.

Podrobniji članci o temama: Prvi svjetski rat, Sporazum Sykes–Picot, i Ugovor iz
Lausanne

U kontekstu kurdske povijesti, početak 20. stoljeća obilježavaju pad Osmanskog
Carstva u Prvom svjetskom ratu i brojni sporazumi sila Antante koji će
definirati granice modernih država odnosno podijeliti područje osmanlijskog
Kurdistana na više dijelova. U jeku Prvog svjetskog rata, godine 1916. Francuzi
i Britanci sklapaju sporazum Sykes–Picot kojim su utvrdili podijelu vlastitih
interesnih zona nad osmanlijskom Mezopotamijom i Levantom: sjeverni dijelovi
dvaju teritorija bili su rezervirani za Francusku, odnosno južni za Britansko
Carstvo. U ovim geopolitičkim igrama obje su europske sile primarne saveznike
pronašli u arapskom stanovništvu pa su Kurdi i njihov etnički teritorij ostali
zapostavljeni prilikom uspostavljanja britanskog mandata Mezopotamije odnosno
francuskog mandata Sirije i Libanona. Ovom diobom iz 1920. godine nepovratno su
definirane granice između modernih arapskih država Iraka i Sirije, na čijem se
sjeveru nalazi većinsko kurdsko etničko područje (tzv. Kurdistan). Političke
granice između britansko-francuskih interesnih sfera i moderne Turske na sjeveru
zbog nisu se uspješno definirale sporazumom iz Sèvresa (1920.) zbog turskog
neslaganja, več su zaključene Ugovorom iz Lausanne (1923.) kojim je okončan
Turski rat za nezavisnost. Situacija na sjevernom dijelu Kurdistana (jugoistočna
Anatolija i zapadni Kavkaz) bila je još složenija: Osmanlije su u vojnim
pohodima protiv carske Rusije do 1917. godine uspijele povratiti istočna
područja koje su im Rusi oteli u ratu iz 1878., no već su sljedeće godine zbog
poraza na svjetskoj sceni bili prisiljeni ustupiti navedena područja
novoosnovanim državama DR Gruziji, DR Armeniji i DR Azerbajdžanu, čime su
kurdska etnička područja uz Tursku još bila podijeljena i između dvije potonje
zemlje. Ove tri kavkaske zemlje će nakon samo tri godine ponovo prisvojiti
Sovjetski Savez, no definirane političke granice „Demokratskih Republika” s
konca 1910-ih (odnosno Sovjetskih Socijalističkih Republika) dijeliti će
Kurdistan od pada SSSR-a iz 1991. godine do današnjeg dana. Kao i u slučaju
prisnih britansko-francuskih odnosa s Arapima, Rusi su na identičan način
vlastite primarne saveznike vidjeli u pravoslavnim Armencima dok ih Kurdi nisu
previše zanimali zbog njihovog političkog koketiranja s Turcima (npr. u
armenskom genocidu), politički izrazito nestabilnoj situaciji na Kavkazu, ali i
zbog bojazni da potporom kurdskom stanovništvu ne uđu u sferu britanskih i
francuskih interesnih zona tj. njihovih mandata u kojima je živjelo više
milijuna Kurda. S obzirom da Iran nije sudjelovao u Prvom svjetskom ratu i kako
ga europske sile nikada nisu kolonizirale, granice istočnog kurdskog etničkog
područja (u Iranu) ostale su nepromijenjenima.

Položaj Kurda u turbulentnom političkom razdoblju prve polovice 20. stoljeća
vrlo je složen s obzirom na njihovu izrazitu političku, vjersku i ideološku
segmentaciju. Nakon propasti Osmanskog Carstva izbijaju brojni kurdski
prosvjedi, ustanci i pobune, pa čak i samoproglašeni politički entiteti. Ipak,
samoproglašene države nisu bile međunarodno priznate, obuhvaćale su izrazito
malena područja odnosno postotke kurdske populacije, nastajale su i trajale u
različitim vremenskim okvirima, zasnivane su na različitim ideologijama i u
većini slučajeva radilo se o geopolitičkim igrama većih sila pa se teško mogu
okarakterizirati „nacionalističkim pokretima”.

Samo tri dana nakon početka turskog rata za nezavisnost 19. svibnja 1919.
godine, kadirijski sufija i utjecajni kurdski vođa Mahmud Barzandži iz
Sulejmanije podiže ustanak protiv britanske vlasti u Mezopotamiji koji se ubrzo
rasplamsava i do Mosula i Arbila. Britanci iskorištavaju svoju premoć u vojnoj
tehnologiji i potiskuju pobunjenike koordiniranim korištenjem topništva, te
kopnenih i zračnih snaga. Već u lipnju iste godine Barzandži je poražen i
uhićen, a 1921. godine prognan je u britansku Indiju. Ipak, u nemogućnosti da se
nose s brojnim segmentiranim kurdskim plemenima kao i zbog straha od turskih
teritorijalnih pretenzija na Kirkuk i Mosul, Britanci u rujnu 1922. godine
vraćaju Barzandžija na vlast s ciljem da im pomogne u ratu protiv Turaka.
Došavši na vlast, Barzandži nakon samo dva mjeseca prekida suradnju s
Britancima, proglašava se „kraljem Kurdistana” (iako je kontrolirao samo manja
područja oko Sulejmanije) i traži vojno-političku potporu Turske kako bi
osigurao režim pod turskim protektoratom. Ovaj plan završio je debaklom jer su
Britanci sljedeće godine zaustavili turske prodore i uspostavili potpunu
kontrolu nad mandatom Mezopotamije (današnji Irak). Barzandži potom bježi iz
Sulejmanije u okolne planine i gubi svaki politički utjecaj nad Kurdima, a
britansko-turske granice se definiraju ugovorom iz Lausanne.

Sukobi između Turske i europskih sila djelomično su se odrazili i na Iran.
Godine 1919. starješina Ismail Simko „Kanibal” iz turkofonog kurdskog plemena
Šikak uz pomoć Kemala Atatürka okuplja 85.000 pobunjenika i podiže ustanak na
sjeverozapadu Irana u čemu ga sporadično podržavaju i Britanci. Nedugo zatim
proglasio je „Republiku Kurdistan” oko jezera Urmije, ali nije priznata od niti
jedne države svijeta uključujući njegove turske i britanske saveznike. Nakon što
iranska vojska poražava Simkove pobunjenike 1922. godine, on prvo traži azil u
susjednoj britanskoj Mezopotamiji, potom se zajedno s pobunjenicima povlači u
Tursku, te se konačno nakon osam godina vraća se u Iran gdje je uhićen i
pogubljen. Danas kurdski povjesničari imaju uglavnom negativno mišljenje o Simku
Šikaku i ne smatraju ga domoljubom ili nacionalistom već vjerskim fanatikom koji
je proganjao i kurdske alevite, odnosno produktom osmanlijske politike iz 1918.
koja je rezultirala masovnim pokoljima kršćanskog stanovništva u regiji. U njima
je sudjelovao i sam Simko: osim pokolja više tisuća kršćanskih Asiraca u Huju i
Salmasu pripisuje mu se i ubojstvo Mar Šimuna XXI., patrijaha Asirske crkve
istoka.

Prvi ozbiljni nacionalistički pokreti nicali su u Turskoj tijekom 1920-ih i
1930-ih godina, a u glavnoj ulozi našla su se uglavnom alevitska plemena Zaza.
Treba naglasiti da se prema suvremenoj stručnoj terminologiji njihov jezik
zazaki ne klasificira kao ogranak kurdskog jezika, no pripadnici tog iranskog
naroda se zbog kulturološko-povijesnih poveznica većinom identificiraju kao
Kurdi. Prva pobuna izbila je 1925. godine inicijativom Šejha Saida iz plemena
Piran koji je od bivših graničarskih hamidija osnovao grupu Azadi
(„Slobodnjaci”) i zatražio od kurdskih plemena da mu se pridruže u borbi za
neovisnost tj. protiv turske vlasti. Većina pristalica bila su plemena Zaza, dok
su se određena kurdska plemena poput Herkija i Hormaka odlučno odbijala
priključiti bilo kakvoj vrsti pobune. Velika većina Kurmandža također nije
prisustvovala ustanku, a određena plemena su napustila savez nakon pljačkaških
ispada gerilaca. Ipak, ova pobunjenička skupina bila je prilično veća u odnosu
na gerilu koja se nedugo ranije borila protiv Britanaca u Mezopotamiji. Ohrabren
vojnim snagama koje je imao na raspolaganju, Šejh Said se proglašava „kraljem
Kurdistana” po uzoru na Barzandžija, no njegova vladavina u područjima koja
danas približno odgovaraju Diyarbakıru i Mardinu potrajati će svega dva mjeseca.
Poučeni britanskim iskustvom, Turci koriste identičnu strategiju zračnih udara
novopečenim ratnim zrakoplovstvom koordiniranim s napadima kopnenih snaga pa
brzo uništavaju otpor, a Šejh Said i njegovi najbliži suradnici su obješeni.
Krajem 1920-ih godina u Turskoj izbija još jedan ustanak (nepovezan sa Šejhom
Saidom): kurdska plemena iz istočne Anatolije uz pomoć Irana uspostavljaju visok
stupanj samostalnosti na padinama Ararata odnosno sjeverno od jezera Van (tzv.
„Republika Ararat”), a Turci prvotno nisu uspijevali uspostaviti kontrolu s
obzirom kako su sjeverni i istočni obronci Ararata predstavljali međunarodnu
granicu sa SSSR-om. Ipak, godine 1930. Turci gomilaju oružane snage i uz
sovjetsku stratešku potporu počinju s gušenjem ustanka. Kurdi odgovaraju
mobilizacijom snaga no priključuje im se relativno mali broj pristaša iz okolnih
sela čiji motivi nisu bili nacionalistički već isključivo vjerski, te se
početkom ljeta uspješno odupiru turskoj vojsci. Istovremeno, Turska proziva
Irana zbog potpore kurdskim pobunjenicima pa između dviju država gotovo izbija
rat. Ustanak je ugašen u rujnu 1930. godine nakon čega kurdski pobunjenici i
njihovi zapovjednici bježe u Iran, a turska vojska nad preostalim Kurdima iz
okolice Ararata provodi etničko čišćenje. Turska diskriminacija i zločini nad
Kurdima posebno su se pojačali 1930-ih godina kada jača turski etnički
nacionalizam odnosno nakon 1938. godine kada je u Dersimu ugašena još jedna
nacionalistička pobuna alevitskih Kurda i Zaza.

Kurdska situacija u Iranu zbog snažnog osjećaja pripadnosti iranskoj naciji bila
je mirna sve do konca Drugog svjetskog rata odnosno krize iz 1946. godine kada
se na sjeverozapadnu zemlje javlja prosovjetski separatizam socijalističkog
karaktera. Ugovorom o savezu SSSR-a, Velike Britanije i Irana, saveznici su za
vrijeme rata koristili iranski teritorij kao koridor za prijenos zapadne vojne
pomoći SSSR-u, no nakon njegova isteka sovjetska vojska prvotno se odbija povući
iz sjevernog Irana, a zatim potiče lokalne azerske i kurdske socijaliste na
separatizam što je u studenom 1945. godine rezultiralo osnivanjem azerske
Narodne Republike Azerbajdžan (uz postojeću Azerbajdžansku SSR na sjeveru)
odnosno u siječnju 1946. kurdske Republike Mahabad. Ovom geopolitičkom igrom
razdiranja multietničkog Irana Staljin je pokušavao proširiti sovjetski utjecaj
prema „toplim morima” (Perzijski zaljev) kao i britanskim interesima na
područjima bogatim naftom (Irak) što će naposljetku rezultirati snažnom
američkom i britanskom potporom Iranu. Osim političke nenaklonjenosti zapadnih
supersila i naravno samog Irana, prosovjetska marioneta „Republika Mahabad” bila
je zemljopisno podijeljena i među samim Kurdima, te politički i između sebe.
Naime, obuhvaćala je manji dio iranskih područja naseljenih Kurdima (grad
Mahabad s okolicom) dok u njegovom većinskom ostatku nisu zabilježeni
separatistički pokreti, a politička struktura se oslanjala na prosovjetske
socijaliste koji nisu imali potporu kod lokalnih plemenskih starješina. Sredinom
1946. sovjetska se vojska povlači iz Irana i dvije marionetske države gube
izravnu vojnu zaštitu zbog čega se odmetnuta azerska vlast okreće Iranu, isto
kao i veliki broj Azera koji su živjeli u Mahabadu i okolici (današnja iranska
pokrajina Zapadni Azarbajdžan). Istovremeno, kurdske plemenske starješine s
navedenog područja zajednički prisežu vjernost iranskoj vlasti u Teheranu i
započinju borbu protiv prosovjetskih kurdskih separatista. Krajem godine iranska
vojska uspostavlja potpunu kontrolu na sjeverozapadu zemlje; dok azerske
pobunjeničke vođe bježe u SSSR, kurdski separatistički vođa Gazi Mohammad je
uhićen i obješen. Iako tzv, „Republika Mahabad” predstavlja gotovo irelevantnu
epohu kurdske povijesti, u općem kontekstu njen značaj bio je svjetskih razmjera
budući da su pokušaji sovjetskih političkih prodora u Iran rezultirali
Trumanovom doktrinom koja se danas često smatra početkom Hladnog rata.

Od gušenja alevitskih pobuna iz 1930-ih, kurdska politička situacija u Turskoj
bila je relativno mirna sljedećih pola stoljeća. Turska nije sudjelovala u
Drugom svjetskom ratu i uspješno je očuvala svoju vanjskopolitičku neutralnost
sve do početka 1950-ih godina kada se okreću Zapadnom svijetu i ulaze u NATO kao
važan geostrateški partner. Sjedinjene Države i drugi zapadni saveznici Turske
nisu previše marili zbog ugroženih prava etničkih manjina u toj zemlji, što je
krajem 1970-ih godina rezultiralo osnivanjem ekstremističkih marksističkih i
nacionalističkih organizacija među kojima se posebno ističe Radnička stranka
Kurdistana (PKK).

Godine 1984. vođa PKK-a Abdullah Öcalan započinje opći oružani sukob protiv
Turske koji je službeno trajao do 1999. godine kada su agenti CIA-e uhitili
Öcalana u Keniji, no povremenih sukoba bilo je i kasnije. Ovaj sukob imao je
katastrofalne posljedice za Kurde: smrtno je stradalo oko 30.000 ljudi, veliki
dijelovi jugoistoka Turske su opustošeni, tisuće ruralnih mjesta je uništeno ili
napušteno, kurdsko stanovništvo raseljeno je u sigurnija urbana područja poput
Diyarbakıra, Vana ili Şırnaka, a povećava se i kurdska dijaspora u europskim
zemljama. Turske su vlasti Abdullaha Öcalana prvotno osudile na smrt a potom na
doživotni zatvor, dok je sam Öcalan priznao terorističku narav njegovog PKK-a.
Među državama i organizacijama koje tu grupu klasificiraju terorističkom su
Turska, Iran, Irak, Sirija, SAD, Velika Britanija, NATO, EU i UN. Prema
američkim izvorima, 37,4% etničkih Kurda u Turskoj smatra da PKK predstavlja sve
Kurde dok se većina od 50,1% s time se ne slaže.

Turska je danas država s najbrojnijim kurdskim stanovništvom koji su ujedno i
najveća etnička manjina u zemlji, a njihov broj ovisno o izvorima i definicijama
može varirati za više milijuna. Tursko vijeće za nacionalnu sigurnost tvrdi kako
u Turskoj živi 12,6 milijuna Kurda, a CIA njihov broj procjenjuje na oko 14
milijuna odnosno 18% od 78 milijuna ukupnog stanovništva Turske. S druge strane,
prema kurdskim nacionalističkim izvorima koji sve alevitske vjernike i etničke
pripadnike Zaza uvrštavaju pod Kurde, njihov je broj dvostruko veći i iznosi 25
milijuna. Sve navedene procjene odnose se na stanovnike Turske koji se
identificiraju kao Kurdi, dok je broj govornika kurdskog jezika zbog
višedesetljetne jezične asimilacije približno upola manji. Više od polovice
Kurda u Turskoj su sunitski muslimani kao i velika većina etničkih Turaka, no za
razliku od njih Kurdi ne pripadaju hanefijskoj već šafijskoj školi (mezhebu).
Između 20-25% Kurda su aleviti (šijitski oblik islama), a ostatak čine sufije,
jesidi, kršćani i drugi. Većina kurdskog stanovništva tradicionalno živi u
jugoistočnim dijelovima Turske što se prvenstveno odnosi na nejasno definirano
zemljopisno područje Kurdistana, a stotine tisuća živi ih i u svojevrsnim
etničkim enklavama središnjoj Anatoliji. Zbog sukoba turske vojske i PKK-a,
veliki broj Kurda migrirao je i u industrijski najrazvijenije pokrajine na
sjeveru Turske. Služenje kurdskim jezikom u javnosti bilo je zabranjeno sve do
1991. godine, no danas je turski i dalje jedinim službenim jezikom u zemlji.

Položaj Kurda u Iranu se po mnogo čemu razlikuje od ostalih današnjih država s
kurdskim stanovništvom. Prije svega, Kurdi kao iranski narod zajedno s
Perzijancima, Azerima, Mazanderanima, Gilakima, Tališima, Beludžima i ostalim
srodnim narodima s Iranske visoravni dijele zajedničko etnojezično podrijetlo i
kulturu, dok su također neprekinuto živjeli u zajedničkoj povijesnoj državi od
njenog stvaranja do današnjeg dana. U vrijeme osmanlijskih prodora odnosno
pomicanja granica prema istoku, stotine tisuća Kurda pronašlo je utočište u
Iranu pa se danas njihovim potomcima smatra stanovništvo Horasanaa. Kurdska
književnost u svim svojim oblicima (kurmandžijska, soranska, guranska) kao jedan
od glavnih čimbenika njihovog identiteta također je stvarana u iranskim
granicama i na nju su snažno utjecale ostale iranske književnosti (najviše
perzijska). Osim povijesno-kulturoloških čimbenika, Iran se od ostalih zemalja
zapadne Azije naseljenih Kurdima razlikuje i po tome što njegove granice nisu
krojile europske kolonijalističke sile poput Velike Britanije, Francuske ili
Rusije, stoga Iran nije zahvatio val nacionalističkih pokreta kao u Turskoj,
Iraku ili Siriji već su ostali kao jedinstven primjer etnički heterogene ali
politički homogene zemlje u široj regiji.

Zbog rastućeg turskog i arapskog nacionalizma kao i sovjetskog utjecaja u
regiji, Iran je u 20. stoljeću svoju političku ideologiju gradio na paniranskim
svjetonazorima i tradicionalno je pomagao Kurdima izvan iranskih granica koji su
se našli pod političkom odnosno kulturološkom diskriminacijom i asimilacijom.
Jedan od vodećih iranskih političara i intelektualaca iz vremena premijera
Muhameda Mosadeka bio je Karim Sandžabi, Kurd iz Kermanšaha koji je predsjedao
vodećom strankom Nacionalnog fronta. Kurdski položaj nije se mijenjao ni nakon
1953. godine kada je na vlast stupio M. Reza Pahlavi (inače mazanderanijske
narodnosti), s obzirom da je paniranizam u njegovo vrijeme još više došao do
izražaja i sam je šah Kurde nazivao „čistokrvnim Irancima” ili “jednim od
najplemenitijih iranskih naroda”. Važan preokret u kurdskom društvu nastupa
1960-ih i 1970-ih kada Pahlavi provodi program industrijalizacije zemlje čime
drastično opada njihov ruralni i nomadski način života. Iz perspektive
industrijskog zemljopisa, ovaj program zahvatio je većinom sjeverne i središnje
dijelove Irana u kojima postoji velik broj kurdskog stanovništva, no proces je
išao prilično sporo pa je tako 1977. godine omjer industrijskih odnosno
poljoprivrednih radnika u Istočnom Azarbajdžanu bio 1:2,6, a u Kurdistanu svega
1:20. Također, postotak urbanog stanovništva u središnjem Iranu bio je 80%, a na
područjima naseljenim Kurdima samo 25%. Razlike između ovih omjera značajno su
umanjene daljnjim usponom iranskog gospodarstva tijekom 1980-ih i 1990-ih
godina.

Nasljeđe sovjetske marionetske vlasti iz Mahabada (1946.) kao i višegodišnji
SSSR-ovi pokušaji destabilizacije Irana izazivanjem etničkih podijela i širenja
komunizma odrazilo se osnivanjem nekoliko kurdskih marksističkih političkih
stranaka poput PDKI-a, Komalaha i Tudeha. Među njima se najviše isticala
„Demokratska stranka iranskog Kurdistana” (PDKI) koja je 1970-ih ilegalno
djelovala protiv Pahlavijeve vlasti i tražila autonomiju za Kurde, a nakon
njegovog pada i izbijanja iransko-iračkog rata priključila se tzv. „Nacionalnom
vijeću otpora” predvođenog MEK-om, organizacijom koja je sudjelovala u
Saddamovim pokoljima iračkih Kurda i koju Iran odnosno Sjedinjene Države
smatraju terorističkom. Iako su kurdske marksističke stranke uglavnom
marginalizirane nakon pada SSSR-a, godine 2004. pojačala se aktivnost PJAK-a
(produžene ruke turskog PKK-a) koji se također u regiji i zapadnom svijetu
uglavnom klasificira terorističkom skupinom.

Precizan broj Kurda u Iranu teško je utvrditi kao i kod ostalih država, no u
ovom slučaju razlozi nisu asimilacijske prirode već se Kurdi i ostali narodi te
zemlje više identificiraju kroz nacionalnu nego etničku pripadnost. Najčešće
procjene postotka Kurda u odnosu na ukupno iransko stanovništvo kreću se od
7-10% što podrazumijeva između 5,4 i 7,7 milijuna ljudi. Značajnije kurdske
zajednice naseljavaju 15 od 31 iranske pokrajine: većina živi na sjeverozapadu
(Kurdistanska, Kermanšaška pokrajina, Istočni i Zapadni Azarbajdžan), odnosno
oko 10% na sjeveroistoku zemlje (Horasan). Iranski gradovi s najvećim brojem
kurdskog stanovništva su Sanandadž, Kermanšah, Bodžnord, Teheran, Širaz i
Mašhad. Kurdi u Iranu govore kurdskim koji ima status službenog jezika u više
pokrajina, odnosno perzijskim koji je službeni jezik u zemlji. Kurdska narječja
okvirno se dijele na kurmandži (sjeverozapad) i sorani (jugozapad) iako ovisno o
stručnim klasifikacijama postoji i niz drugih narječja odnosno jezika (gurani,
lakijski, šabaki). Sunitski muslimani sa sjeverozapada zemlje čine većinu
kurdskog stanovništva, oko milijun i pol šijitskih živi uglavnom u Kermanšaškoj
pokrajini, a religijske manjine čine kršćani, jesidi i jarsani. Neki od
najpoznatijih Kurda današnjice u Iranu su potpredsjednik Muhamed Reza Rahimi i
teheranski gradonačelnik Muhamed Bagir Galibaf koji je na tom položaju 2005.
godine zamijenio trenutnog iranskog predsjednika Mahmuda Ahmadinežada.

Raspadom Britanskog mandata Mezopotamije 1932. godine Kurdi su se prvo našli u
hašemitskom Iračkom kraljevstvu, a potom od 1958. godine u Republici Irak.
Kurdsko nezadovoljstvo iračkim nacionalizmom premijera Abdula Karima Kasima
(inače arabiziranog Kurda) kulminiralo je početkom 1960-ih kada Mustafa Barzani
podiže ustanak protiv iračkih vlasti. U ožujku 1970. godine Irak je objavio plan
o uspostavi kurdske autonomije u roku od četiri godine, ali to nije učinjeno
zbog naglog preokreta u politici al-Bakra koji se okreće panarapskim
svjetonazorima: započinje razdoblje programa arabizacije u naftom bogatim
regijama oko Kirkuka i Hanakina, a 1974. godine kao i organiziran progon Kurda.
Iran je zbog solidarnosti pomagao Kurde u borbi protiv panarapske politike što
je rezultiralo velikim trzavicama s arapskim svijetom. Godine 1975. irački
predstavnik Saddam Hussein i iranski šah Mohammad Reza Pahlavi potpisuju
Alžirski sporazum kojim se obavezuju na rješavanje pitanja o razgraničenju
odnosno o iranskom okončavanju oružane podrške Kurdima u Iraku, nakon čega se
iračka vlast obračunava s pobunjenicima i njihovim vođama poput Barzanija koji
bježi u Iran.

Kudska situacija u Iraku značajno se pogoršala u vrijeme Saddamovih agresija
protiv Irana (1980.) i Kuvajta (1990.): tijekom iračko-iranskog rata Saddamova
vlada protiv manjina provodi represivne mjere što je 1983. godine rezultiralo
građanskim ratom između sunitskih Arapa i Kurda. Glavni kurdski predstavnici u
tom sukobu bili su Masud Barzani koji je u Arbilu predvodio Kurdistansku
demokratsku stranku (KDP) odnosno Džalal Talabani i njegov Kurdistanski
patriotski savez (PUK) iz Sulejmanije, a obje političke struje pomagao je Iran.
Završno razdoblje iračko-iranskog odnosno arapsko-kurdskog sukoba iz 1988.
godine obilježavaju masovna stradavanja i genocidalni zločini protiv Kurda kao
što su al-Anfal kampanja i masakr u Halabdži. Slične pogrome Kurdi će doživjeti
i nakon gušenja pobune iz 1991. godine tj. neposredno nakon svršetka Zaljevskog
rata u kojem je Saddamov Irak poražen ali je uspio uspostaviti kontrolu nad
iračkim Kurdistanom. Iste godine više od milijun i pol izbjeglica napušta
sjeverni Irak i bježi u Iran, Tursku i europske zemlje, a kako bi zaštitio
preostale Kurde UN donosi rezoluciju kojom se iračkom ratnom zrakoplovstvu
zabranjuju preleti sjeverno od 36. paralele. Krajem 1991. godine kurdska gerila
uspjeva prognati iračku vojsku iz Arbila i Sulejmanije gdje uspostavljaju
kontrolu, na što iračka vlast odgovara obustavom humanitarne pomoći i potpunim
embargom iračkog Kurdistana. Kurdi kao odgovor u svibnju 1992. godine osnivaju
Kurdsku regionalnu vladu i održavaju parlamentarne izbore.

Sredinu 1990-ih godina obilježava građanski rat između KDP-a i PUK-a, dviju
glavnih kurdskih političkih stranaka u Iraku. Dvije godine nakon parlamentarnih
izbora iz 1992. u kojima su KDP i PUK ostvarili podjednaku podršku od 45%
glasova, zbog kontrole nad crnim tržištem (produkt Saddamovog embarga) izbijaju
oružani okršaji između dviju frakcija što već prve godine rezultira tisućama
žrtava. Godinu dana kasnije sukobljene snage posredništvom CIA-e prekidaju
sukobe zbog zavjere o likvidaciji Saddama Husseina, no plan se naposljetku
izjalovio pa se oružani sukob nastavio. Godine 1996. dvije strane sklapaju
savezništva: Talabanijev PUK traži pomoć od Irana, a Barzanijev KDP se okreće
samom Saddamu koji vidi priliku da povrati kontrolu nad sjeverom zemlje.
Situacija je postala još složenijom kada Sjedinjene Države pod izlikom kako žele
spriječiti „novi genocid nad Kurdima” započinju s ograničenim bombardiranjem
Iraka, a zbog međunarodnog djelovanja kurdskog PKK u sukobe se uključuje i
Turska koja operacijama Čekić i Čelik na sjeveru Iraka nanosi velike gubitke toj
marksističkoj organizaciji. Mirovni sporazum između KDP-a i PUK-a sklopljen je
1998. godine uz američko posredništvo, a njime su se dvije stranke obavezale
kako neće dozvoliti pristup iračkoj vojsci ili PKK-u na području Kurdistana, te
kako će dijeliti međunarodnu pomoć odnosno političku moć. Suradnja između dvije
političke struje posebno je došla do izražaja 2003. godine kada su potpomogli
američku invaziju na Irak i svrgavanje Saddama Husseina.

Kurdi u Iraku danas čine 15-20% ukupnog stanovništva, što podrazumijeva između
4,7 i 6,5 milijuna ljudi. Većina ih živi u sjeveroistočnim dijelovima zemlje
odnosno u politički definiranom području Iračkog Kurdistana kojim prema novom
ustavu iz 2005. godine upravlja Kurdska regionalna vlada, a obuhvaća tri od
ukupno 18 iračkih pokrajina: Arbilsku, Duhočku i Sulejmanijsku pokrajinu. U toj
autonomiji živi oko četiri milijuna ljudi, no među njima osim Kurda ima i
desetke tisuća Arapa, Asiraca, Kaldejaca, Armenaca, Šabaka, Mandejaca i drugih
etničkih skupina. Najviše Kurda živi u milijunskim gradovima Arbilu i
Sulejmaniji dok postoji i značajni broj ruralnog stanovništva, a među ostalim
iračkim gradovima izvan autonomije vrijedi izdvojiti Bagdad s oko 300.000 Kuda i
Mosul s 50.000, te općenito južni Irak gdje ih živi oko 100.000. Dominantna
religija kod iračkih Kurda jest sunitski islam (šafijski ogranak), dok uz manje
izolirane zajednice kurdskih kršćana i Židova vrijedi izdvojiti i desetke tisuća
jesida. Kurdski jezik je uz arapski službenim jezikom u Iraku od 1970. godine, a
od narječja su najviše zastupljeni kurmandži i sorani. Kurdi su danas
zastupljeni na visokim političkim položajima u Iraku: od 2005. godine
predsjednik autonomije Iračkog Kurdistana je Masud Barzani iz KDP-a, a Džalal
Talabani iz PUK-a je predsjednik Republike Irak.

Nakon što se francuski mandat u Levantu 1946. godine raspao na Libanon i Siriju
(ne računajući sjeverne dijelove koje je prigrabila Turska), većina
starosjedilačkih Kurda završila je pod granicama novostvorene Sirijske Arapske
Republike. S obzirom da je novostvorena arapska država svoj nacionalni identitet
gradila na panarapskoj ideologiji egipatskog predsjednika Gamala Abdela Nasera,
Kurdi su se našli u podređenom položaju u odnosu na arapsku većinu ali oružani
sukobi ili progoni nisu zabilježeni. Situacija Kurda počela se popravljati
tijekom 1960-ih, 1970-ih i 1980-ih godina što je uvjetovano nizom
vjersko-političkih promjena u Siriji, ali i diljem regije. Godine 1961.
raspuštena je Ujedinjena Arapska Republika koja se sastojala od Sirije i Egipta
pa panarapsko raspoloženje počinje blijediti na sirijskoj političkoj sceni, a
1970. godine na vlast dolazi Hafez al-Assad koji je pripadao manjinskoj vjerskoj
skupini alavita (šijitski ogranak sličan alevitima) zbog čega se odnos prema
Kurdima značajno popravio. Nakon što je 1979. godine Saddam Hussein pučem
prisvojio vlast u Iraku odnosno Iranske revolucije, Sirija okreće leđa Iraku i
priklanja se tradicionalnom kurdskom savezniku Iranu na čije je čelo stupio
šijitski ajatolah Ruholah Homeini. Tijekom 1980-ih i 1990-ih godina zbog sukoba
PKK-a u Turskoj i Saddamovih progona, stotine tisuća Kurda pronašlo je utočište
u Siriji gdje njihov status nije riješen do današnjeg dana.

Kao i u slučaju Turske i Iraka, Kurdi su najveća etnička manjina u Siriji i čine
približno 8% ukupnog stanovništva odnosno oko dva milijuna ljudi. Najviše ih
živi u sjeveroistočnim dijelovima zemlje koji odgovaraju zemljopisnom području
Kurdistana tj. u sirijskoj pokrajini al-Hasaka. Značajniji gradovi te pokrajine
u kojima Kurdi čine velik dio stanovništva su Kamišli i al-Hasaka, a osim
sjevernih dijelova zemlje poput obronaka Taurskog gorja vrijedi izdvojiti i
najveće sirijske gradove Damask i Alep koji broje desetke tisuća kurdskog
stanovništva. Većina sirijskih Kurda su sunitski muslimani (šafijski i
hanefijski ogranci), dok manjinu čine šijitski alaviti i aleviti, zatim kršćani,
te oko 12.000 jesida. Jedini službeni jezik u zemlji je arapski kojim govori
većina miroljubivo asimiliranih Kurda na jugozapadu zemlje, a najzastupljenije
kurdsko narječje na sjeveroistočku jest kurmandži. Prema službenim američkim
izvorima, većina Kurda u Siriji bilo da je riječ o starosjediocima ili
pridošlicama više se identificira kroz plemenski identitet nego kurdski ili
sirijski nacionalizam. Relativno miran suživot s većinskim arapskim
stanovništvom kao i kulturološka difuzija između dva naroda pridonijeli su većem
povjerenju Kurda u sirijske vlasti.

Među ostale države zapadne Azije koje objedinjuju matična kurdska područja
spadaju Armenija i Azerbajdžan s nekoliko etničkih enklava, odnosno Afganistan i
Turkmenistan pod čijim se granicama nalaze manji dijelovi geografskog područja
Horasan. U slučaju dviju zemalja bivšeg SSSR-a treba naglasiti kako se Kurdi
dijele na starosjedilačka nomadska plemena odnosno na pridošlice koji su bili
žrtvama osmanlijskih i turskih progona od 19. stoljeća nadalje. Izuzevši
Staljinove čistke iz 1930-ih godina, Kurdi su tijekom sovjetskog razdoblja kao i
ostale manjine uživali relativnu slobodu i vladinu kulturnu potporu. Kulturni
centri, fakultetski programi i izdavaštvo na kurdskom bili su dozvoljeni, no
većina Kurda govorila je azerskim jezikom - primjerice, sovjetski popis
stanovništva iz 1926. godine ukazuje kako se svega 3100 (ili 8,3%) od ukupno
37.200 azerbajdžanskih Kurda aktivno služilo kurdskim jezikom. Nakon raspada
SSSR-a 1991. godine položaj Kurda u novoosnovanim republikama se općenito
pogoršao zbog rastućeg nacionalizma što se posebno odnosi na Armeniju i
antikurdsko raspoloženje nakon rata u Gorskom Karabahu. Prema posljednjim
službenim popisima stanovništva, u Azerbajdžanu danas živi 13.100 Kurda, dok ih
je u Armeniji 1519 ne računajući 40.620 jesida. Kurdske organizacije broj Kurda
procjenjuju na oko 200.000 u Afganistanu i oko 40.000 u Turkmenistanu dok je
njihov precizan broj teško procjeniti zbog ratnog stanja odnosno političkih
manipulacija prilikom službenog popisivanja stanovništva.

„Dijaspora” je u kurdskom slučaju vrlo relativan pojam ako se uzmu u obzir
njihov nomadski način života, stoljeća progona ili izbjeglištva, no danas se pod
dijasporom uglavnom smatraju Kurdi na svim područjima izvan geografskih
pokrajina Kurdistana i Horasana, ili pak Kurdi u zapadnom svijetu. Prvi valovi
kurdskih migracija prema Europi su se pojavili još 1960-ih godina, dok se
najveći val iseljeništva bilježi 1980-ih i 1990-ih čemu su kumovali
tursko-kurdski sukob, iračko-iranski rat i Saddamovi progoni. Tri europske
zemlje s najvećim brojem kurdskih imigranata su Njemačka (650.000), Velika
Britanija (250.000) i Francuska (120.000), dok među ostalima koje broje više
desetaka tisuća su Nizozemska (75.000), Švicarska (65.000), Austrija (55.000),
Belgija (55.000), Švedska (27.500) i Grčka (25.000). Izvan Starog svijeta
najveće kurdske imigrantske zajednice postoje u Australiji (10.000), Sjedinjenim
Državama (9423) i Kanadi (9205). Prema podacima hrvatskog Državnog zavoda za
statistiku iz 2004. godine, u Republici Hrvatskoj nema osoba kurdske narodnosti
ali je važnom karikom za tranzit ilegalnih imigranata među kojima je i mnogo
Kurda.

U svojoj višestoljetnoj povijesti Kurdi su često bili izloženi diskriminaciji
koja je prvotno bila religijskog odnosno kulturološkog, a potom od početka 20.
stoljeća i etnojezičnog karaktera. Najraniji oblici diskriminacije zabilježeni
su još tijekom razdoblja abasidskog kalifata u prvoj polovici 2. tisućljeća kada
su arapski sunitski kalifi ugnjetavali kurdske alevite, dok se slična vrst
religijskih progona nastavila i u doba vladavine Osmanlija (također sunita) koji
su vršili represiju nad kurdskim jesidima provodeći politiku sunitizacije. Nakon
raspada Osmanskog Carstva diskriminacija Kurda dobiva novu dimenziju koja se
projicira kroz turske odnosno arapske nacionalističke i panetničke ideologije.

Kao posljedica otpora prema pobjedničkim zapadnim silama iz Prvog svjetskog
rata, turski nacionalistički pokret rađa se 1920-ih godina u vrijeme vladavine
Kemala Atatürka koji vlastitu ideologiju kemalizma gradi na konceptu sekularne
nacionalne države s isključivim turskim predznakom. Etnocentrične ideje
panturkizma odnosno turanizma stavile su iranske narode poput Kurda i Zaza u
podređeni položaj prema većinskim turkijskim narodima što se posebno očituje u
turkizaciji kurdskog jezika i službenog identificiranja Kurda kao „planinskih
Turaka”. Nadalje, turski sekularizam koji je u zapadnom svijetu učestalo viđen
kao čin modernizacije i napretka zapravo je pogodio vjerske manjine poput
alevita koji su se kulturološki identificirali kroz njihovu religiju, zbog čega
je 1930-ih godina došlo do niza ustanaka Zaza i kurdskih plemena odnosno
njihovih masakra i progona. Nad Kurdima kao i ostalim manjinama u Turskoj
provođen je i etnocid: kurdski jezik bio je zabranjen sve do 1991. godine, kao i
Novruz odnosno iranska Nova godina koja je značajnim simbolom kurdskog
identiteta i otpora. Ljudska prava u Turskoj počela su se drastično popravljati
nakon 1946. godine kada je uvedeno višestranačje i započet proces
demokratizacije političkog sustava, što su povremeno sputavali vojni udari iz
1960., 1971. i 1980. godine kojima je bio cilj povratiti kemalistička načela
koja uključuju prisilnu asimilaciju Kurda.

Nacionalizam u zapadnoazijskom dijelu arapskog svijeta prvotno se razvijao kao
posljedica otpora prema kolonijalističkim silama Velike Britanije i Francuske
koje su upravljale Mezopotamijom i Levantom, a potom se 1960-ih godina zbog
bliskoistočnog sukoba preobrazio u ideologiju panarabizma. Kao i u slučaju
Turske, Kurdi su u Iraku bili podvrgnuti jezičnoj i kulturološkoj asimilaciji:
baathistička je vlada kurdske jeside službeno proglasila „Arapima”, provođeni su
vladini programi preseljavanja Kurda odnosno arabizacije njihovog jezika, dok su
na kurdska područja sjevernog Iraka naseljavani Arapi iz Sudana i Mauritanije.
Istovremeno, kurdska situacija u Siriji nije bila toliko drastična kao u Iraku
pa su brojni Kurdi i kršćani u toj zemlji još od 1920-ih godina našli utočište
pred turskim progonima, međutim, kurdski jezik kojim govori desetina sirijskog
stanovništva nije priznat do današnjeg dana. Napredak po pitanju ljudskih prava
u Iraku i Siriji zabilježen je početkom 1970-ih godina kada iračka vlada
priznaje kurdski jezik odnosno kada alavitski Hafez al-Assad stupa na vlast u
Siriji, dok se kurdska situacija u Iraku drastično pogoršala nakon 1979. godine
kada na vlast dolazi Saddam Hussein i započinje epoha masovnih progona. Teško
razdoblje završiti će padom Saddamovog režima 2003. odnosno donošenjem novog
iračkog ustava dvije godine kasnije. U Siriji od 1970. godine prisilni oblici
asimilacije nisu zabilježeni, no najveći problem države jest nerješen status
državljanstva više stotina tisuća Kurda koji su pronašli utočište u Siriji, a
danas ovisno o izvorima čine 10-15% ukupnog broja Kurda (ostali su
starosjedioci). Paradoksalan podatak jest da Sirijom četiri desetljeća vlada
obitelj al-Assad koja religijski pripada alavitima, ali Novruz kojeg slave i
alaviti i Kurdi nije službenim blagdanom u zemlji.

Teške trenutke u svojoj povijesti Kurdi s područja Kavkaza doživjeli su 1930-ih
godina kada su uz brojne druge narode postali žrtvama Staljinovih čistki i
prisilnog premještanja sovjetskog stanovništva prilikom kojih je na tisuće Kurda
preseljeno sjeverno od Kavkaza ili pak u središnju Aziju. Nakon raspada SSSR-a
oblici diskriminacije prema Kurdima zabilježeni su i u Armeniji zbog
antimuslimanskog raspoloženja tijekom rata protiv Azerbajdžana u Gorskom
Karabahu (1988.-1994.) kada su proganjani muslimanski Kurdi i Azeri.

U 20. stoljeću nad Kurdima je proveden i genocid kao i više ratnih zločina
definiranih prema Haaškim konvencijama iz 1899. i 1907. odnosno Ženevskim
konvencijama iz 1949. godine, a počinitelji su bili Turska i Saddamov Irak.

Ratni zločini u Turskoj zabilježeni su još 1925. kada je nakon gušenja Šejh
Saidovog ustanka provedeno etničko čišćenje Kurda i Zaza, odnosno 1930. godine
kada su Turci prilikom gušenja pobune na Araratu ubili oko tri tisuće kurdskih
civila. Najteže razdoblje Kurdi i plemena Zaza doživljavaju krajem 1930-ih
godina kada je počinjen lokalni masakr u Dersimu: nakon što je turska vlada
provela sekularne reforme koje su ograničile utjecaj plemenskih i vjerskih vođa
u Dersimu (današnja turska pokrajina Tunceli), alevitska plemena Zaza predvođena
Saidom Rizom podižu još jedan u nizu ustanaka protiv središnje vlasti. Turska
vojska kao odgovor poslala je oko 50.000 vojnika koji su u dvije faze (1937. i
1938.) potpuno slomili otpor, pritom ubivši tisuće civila i razorivši desetke
sela. Prema službenim turskim izvorima stradalo je oko 10% od ukupno 65-70
tisuća stanovnika, dok kurdski nacionalistički izvori govore o 200 razorenih
sela, 8000 uništenih kuća i 15.000 ljudskih žrtava. Razmjere i klasifikaciju
ovog ratnog zločina (možda i genocida) danas je teško utvrditi prvenstveno zato
što se njima manipulira u političke svrhe.

Nova serija ratnih zločina počinjena je 1980-ih i 1990-ih tijekom oružanog
sukoba između Turske i Radničke stranke Kurdistana (PKK), marksističke i
separatističke organizacije koja se u regiji i zapadnom svijetu uglavnom
klasificira terorističkom. Prema službenim izvorima turske vojske, u razdoblju
između 1984. i 2008. godine osim više desetaka tisuća pripadnika PKK-a smrtno je
stradalo i 5560 civila. Američka nevladina organizacija za ljudska prava
Humanitarian Law Project tvrdi kako je Turska u sukobu uništila 2.400 kurdskih
sela prilikom čega je pogubljeno 18.000 Kurda, kanadsko sveučilište iz Novog
Brunswicka navodi podatak od tri milijuna kurdskih izbjeglica, a prema IDMC-u
njihov je broj krajem 2009. godine iznosio oko milijuna. „Ratni zločini” u ovom
sukobu mogu biti relativnim pojmom budući kako statistike ubrajaju i žrtve
terorističkih aktivnosti PKK-a, izoliranih incidenata, te kolateralne štete.

Najgori zločini ikad počinjeni nad Kurdima dogodili su se krajem 1980-ih godina
kada je tadašnji irački diktator Saddam Hussein pokrenuo „kažnjeničku” al-Anfal
kampanju zbog njihove potpore Iranu tijekom iransko-iračkog rata. Početni napadi
zabilježeni su 1986. godine kada je iračka vojska započela s masovnim
bombardiranjem i kopnenim invazijama kurdskih gradova na sjeveru Iraka, a godinu
dana kasnije Saddam je navedeno područje povjerio svom rođaku Aliju Hasanu
al-Madžidu koji će zbog korištenja bojnih otrova kasnije dobiti nadimak
„Kemijski Ali”. Do kraja 1987. godine sve operacije vodile su se upotrebom
konvencionalnog oružja, no kada su u siječnju iduće godine zajedničke kurdske i
iranske snage zauzele važna strateška mjesta u sjeveroistočnom Iraku, Saddamovi
vojnici koristili su i kemijska oružja: sumporni iperit, sarin i tabun. Kurdski
vođa PUK-a Džalal Talabani već je u veljači službeno prozvao iračku vlast zbog
sustavnog genocida, progona milijuna i pol ljudi, te uništenja 12 gradova
odnosno 3000 sela. Zapadni svijet se zbog otvorene potpore Saddamu protiv Irana
oglušio na ove prozivke tvrdeći kako je riječ o „propagandi”, ali nakon rata
pokazalo se kako Talabanijeve procjene ne samo da nisu bile preuveličane već je
i podcjenio opseg iračkih razaranja i genocida. Ovi zločini kulminirali su
sredinom ožujka 1988. godine kada su Saddamove snage prvo pokrenule
konvencionalni a potom i kemijski napad na grad Halabdžu koji je tada brojao oko
80.000 stanovnika.

Posljedice iračke al-Anfal kampanje bile su katastrofalne: broj poginulih
kurdskih civila procjenjuje se od 50.000 do 182.000 (uključujući žene i djecu),
razoreno je oko 2000 (90%) kurdskih sela i uništene su brojne škole, bolnice,
džamije i crkve. U gradu Halabdžu je od kemijskog napada stradalo između tri i
pet tisuća ljudi, a višestruko veći broj njih je pretrpio teške posljedice
trovanja ili opeklina. U prosincu 2005. godine Međunarodni sud pravde u Haagu
(ICJ) službeno je proglasio irački progon Kurda genocidom uz obrazloženje kako
događaje ne mogu opisati nikako drugačije osim „pokušajem uništenja kurdskog
stanovništva u Iraku”. Tri godine nakon što je američkom intervencijom svrgnut
Saddamov režim započela su suđenja odgovornima za al-Anfal i druge pokolje:
Saddam Hussein obješen je u prosincu 2006. godine zbog nepovezanog masakra
šijita u Dudžailu, a Kemijski Ali osuđen je zbog an-Anfala i doživio je
identičnu sudbinu u siječnju 2010. godine. Uz Saddamove iračke vojnike, u
pokoljima Kurda sudjelovala je i organizacija MEK poznata po terorističkim
napadima u Iranu zbog neslaganja s političkim sustavom, no tadašnja predvodnica
Marjam Radžavi unatoč osobnom naređivanju pokolja Kurda nije osuđivana i danas
uživa slobodu u Parizu. Navedeni irački zločini nad Kurdima danas se smatraju
najvećim genocidom koji je počinjen upotrebom kemijskog oružja. Iako se u
političkom smislu kurdski položaj neusporedivo poboljšao u odnosu na Saddamovo
razdoblje, od 2005. godine u sektaškom nasilju i izoliranim incidentima smrtno
je stradalo više stotina kurdskih jesida.

Kurdski nacionalizam u teoriji se rađa na prijelazu iz 19. u 20. stoljeće, a
njegovi nosioci bili su pripadnici intelektualne elite iz Istanbula odnosno
egipatskom grada Kaira koji je u to vrijeme bio pod britanskom kontrolom. Isto
kao i u slučaju arapskog ili balkanskih nacionalizama, pokret je nastajao kao
protuteža turskom nacionalizmu ali važnu ulogu igrali su Britanci i njihovi
politički saveznici iz Europe kojima je cilj bio oslabiti Osmansko Carstvo i
prisvojiti njegove teritorije na Bliskom istoku. Godine 1898. braća Medhat Paša
i Abdul Rahman u Kairu počinju izdavati kurdski nacionalistički časopis
„Kurdistan” , a zatim se pod pritiskom sele u Europu gdje ga nastavljaju
izdavati sve do 1902. godine. Kasnije je sličan aktivistički časopis Rodži Kurd
(„Kurdski dan”) izdavan i u samom Istanbulu, a od 1913. godine mijenja naziv u
Hatavi Kurd („Kurdsko sunce”). Na turskom jeziku izdavan je i tjednik Džin
(„Život”) koji je 1916. promicao nezavisnost za osmanlijske Kurde, isto kao i
tjednik „Kurdistan” tijekom 1917. i 1918. godine. Ipak, svi navedeni časopisi
izdavani su izvan kurdskih etničkih područja pa je njihov politički utjecaj bio
irelevantan. Nacionalizam u kurdskoj intelektualnoj dijaspori osnažio je i nakon
osmanlijskog poraza u Prvom svjetskom ratu odnosno kada je američki predsjednik
Woodrow Wilson iznio 14 točaka na Versajskoj mirovnoj konferenciji (1919.-1920.)
prema kojima neturski narodi bivšeg Osmanskog Carstva imaju pravo na samostalan
politički razvoj. Međutim, takav alturistički politički program u praksi nikada
nije zaživio već su osmanlijsku ulogu na Bliskom istoku zamijenile
kolonijalističke sile Velike Britanije i Francuske koje su svoje političke
saveznike pronašle u arapskom, odnosno Rusija u armenskom stanovništvu. U prvoj
polovici 20. stoljeća zabilježeno je više kurdskih ustanaka i pokušaja
ostvarivanja političke samostalnosti, no svi takvi pokušaji bili su lokalnog
karaktera odnosno dijelom geopolitičkih igara većih sila zbog čega ih teško
možemo okarakterizirati „nacionalističkima”. Pokretači prvih ozbiljnijih pobuna
nacionalističkog karaktera bila su plemena Zaza iz središnje Turske čiji je
politički aktivizam nastao kao odgovor na tursko ugnjetavanje alevita. Međutim,
nacionalizam Zaza bio je ograničen na njihovu etničku odnosno alevitsku vjersku
zajednicu. Od sredine 20. stoljeća nadalje, nacionalizam kod Kurda razvijao se u
dva različita pravca: paniranizam i iredentizam.

Politička bliskost između Irana i Kurda koji su ostali izvan matične države
javlja se još tijekom safavidskog razdoblja, no paniranizam kao ideologija
definiran je u 20. stoljeću uslijed pritisaka europskih sila odnosno turskih i
arapskih pokreta slične vrste. Paniranizam zagovara ujedinjenje svih iranskih
naroda koji su (osim što pripadaju istoj kulturi) povijesno živjeli u
zajedničkoj državi od 7. stoljeća pr. Kr. do razdoblja ruskih i osmanlijskih
osvajanja između 17. i 20. stoljeća, a njegovi zagovornici među ostalim bili su
brojni kurdski i azerski intelektualci. Osim što su Kurdi svoj kulturološki
identitet gradili na teoriji o medijskom podrijetlu i što je slavljenje iranskog
blagdana Novruza postao simbolom otpora protiv tuđinske asimilacije, na
politički paniranizam utjecala je i povijesna činjenica kako su Kijaksar od
Medije i Ismail I. Safavidski (Kurd) osnivači povijesne odnosno moderne iranske
nacije. U 20. stoljeću paniranizam u političkoj praksi prvi puta dolazi do
izražaja 1930. godine kada Iran pomaže ustanak Kurda na Araratu protiv Turske,
što je umalo završilo i općim oružanim sukobom između te dvije zemlje. U isto je
vrijeme u sjeverozapadnom iranskom gradu Raštu izlazio aktivistički časopis
„Iran-e Kabir” koji je zagovarao paniranizam i sveopću iransku potporu Kurdima.
Paniranski svjetonazori zadržani su i u vrijeme vladavine mazanderanskog šaha M.
Reze Pahlavija koji je osobno glorificirao iransko podrijetlo Kurda i pomagao
njihov ustanak protiv Iraka sredinom 1970-ih, a kulminirali su 1980-ih kada je
trajao oružani sukob između Irana i Kurda s jedne odnosno Iraka, arapskog
svijeta i Sjedinjenih Država s druge strane. Paniranizam je danas izražen kod
više milijuna starosjedilačkih i stotina tisuća izbjegličkih Kurda u Iranu,
zatim šijitskih alevita u Turskoj i Siriji, te kod dijela sunitskih Kurda u
Iraku. Problematika ovog oblika kurdskog otpora danas leži u pragmatizmu iranske
vanjske politike odnosno održavanju ravnoteže između političke potpore Kurdima i
dobrosusjedskih odnosa s nekadašnjim političkim neprijateljima Turskom i Irakom.

Osnovno načelo kurdskog iredentističkog pokreta jest opći separatizam svih
etnički kurdskih područja (koja nisu precizno geografski definirana) odnosno
stvaranje tzv. „Velikog Kurdistana” preko teritorija današnje Turske, Sirije,
Iraka, Irana i Armenije. Vojno-politički aktivizam separatističkih grupa koje
preferiraju ovu ideologiju u drugoj polovici 20. stoljeća okvirno su obilježila
dva razdoblja: Hladni rat i najnovije doba.

Prve iredentističke struje nastaju neposredno nakon svršetka Drugog svjetskog
rata kada Staljinov SSSR pomoću marionetskih režima pokušava proširiti
komunistički utjecaj u sjeverozapadnom Iranu i široj regiji. Sjedinjene Države i
Velika Britanija na ovaj su potez reagirale Trumanovom doktrinom, Operacijom
Ajax i Bagdadskim paktom čime je stvorena svojevrsna politička membrana protiv
sovjetskog utjecaja u regiji, a uključivala je Tursku, Irak i Iran odnosno
zemlje s najvećim brojem Kurda. U takvim političkim okolnostima kurdske
separatističke organizacije rađane su uglavnom na marksističkim temeljima, dok
se izravni sovjetski utjecaj očituje ne samo u osnivanju marionetskog režima u
iranskom Mahabadu već i u obuci Mustafe Barzanija koji je vodio pobunu u Iraku,
odnosno Abdullahu Öcalanu čiji se PKK borio protiv Turske.

Godine 1991. raspada se SSSR čime kurdske separatističke organizacije gube
glavnog sponzora i ideološku inspiraciju, dok istovremeno Irak zbog invazije na
Kuvajt i Zaljevskog rata postaje dijelom liste američkih neprijatelja pa
Sjedinjene Države na Kurde počinju gledati kao na sredstvo za destabiliziranje
Sirije, Irana i Saddamovog Iraka. Kurdski su militanti odigrali značajnu ulogu
prilikom američke invazije na Irak (2003.), a njihova suradnja nastavila se i
kasnije. Naime, godine 2006. američki kongresmen hrvatskog podrijetla Dennis
Kucinich uputio je službeno pismo predsjedniku Georgeu Bushu kojim ga je
upozorio kako američke obavještajne službe potpomažu PJAK (ogranak PKK-a) i
slične organizacije marksističkog ili terorističkog karaktera koje djeluju
protiv Irana. Čitav slučaj izazvao je burne reakcije bliskoistočnih zemalja
uključujući i američkog saveznika Tursku, što je naposljetku pod administracijom
Baraka Obame rezultiralo uvrštavanjem PJAK-a na američki popis terorističkih
skupina.

Iredentistički odnosno separatistički pokreti doživjeli su neuspjeh prvenstveno
zato što su koketirali s marksističkim ideologijama oslanjajući se pritom na
sovjetsku pomoć, te zbog korištenja terorizma kao sredstva za ostvarivanje
svojih političkih ciljeva. Posljedice raspada SSSR-a 1991. godine bile su
gubitak izravne političke potpore kao i opća marginalizacija njihovih
ideologija, dok su zbog agresivnih vojno-političkih metoda klasificirani kao
terorističke skupine od strane velikog dijela međunarodne zajednice kao i većine
samih Kurda. Također, marksistička načela poput ateizma impliciraju
isključivanje kurdske religijske tradicije koja je vrlo značajna za kurdski
identitet, što je još jednim razlogom slabe potpore kod Kurda. Jedan od većih
problema iredentističkih pokreta jest što se političkim ograđivanjem od Irana i
stvaranjem nacionalnih mitova istovremeno distanciraju i od tradicionalne
političke potpore odnosno kulture kojoj povijesno pripadaju. Kurdski
iredentistički pokreti danas se svode na ilegalne marksističke stranke i uživaju
malu potporu u matičnim zemljama, a izraženi su u njihovoj dijaspori.

U 21. stoljeću do izražaja je došla kurdska politička ideologija regionalizma
koja se smatra najpragmatičnijom s obzirom da isključuje oružane aktivnosti i
mijenjanje državnih granica već se zalaže za veći stupanj političke
samostalnosti u okvirima postojećih država, pravo na služenje materinskim
jezikom, te poštivanje općih ljudskih prava. Zagovornici ove politike smatraju
kako kurdska etnička područja ne bi trebala biti predmetom razdora već
gospodarskom, političkom i kulturološkom sponom među državama. Uspješnim
primjerom ovog političkog pravca može se smatrati Irak u kojem Kurdi od 2005.
godine uživaju političku autonomiju, dok su u Siriji i Turskoj regionalističke
stranke zabranjene i ne postoji nikakav oblik kurdske samouprave. Izuzetak u
ovom političkom primjeru je Iran u kojem kurdski jest službenim regionalnim
jezikom i postoji Kurdistanska pokrajina, no Kurdi ne pokazuju interes za
autonomijom.

Kurdi se sastoje od brojnih plemena koja su zbog povijesnog nomadskog načina
života razasuta diljem Irana, istočne Anatolije i sjeverne Mezopotamije. O
brojnosti i kulturološkoj složenosti kurdskih plemena dovoljno govori podatak
kako je do današnjeg dana izdano vrlo malo publikacija na temu njihove
klasifikacije, pa je vjerojatno i danas najcitiraniji rad francuskog
orijentologa Françoisa Bernarda Charmoya (1793.-1869.) koji je svoj popis
sastavio na temelju „Šafarname“, djela kurdskog povjesničara Šaraf-hana
Bidlisija iz 16. stoljeća. Kurdska plemena možemo okrvirno podijeliti prema
državama odnosno njihovim pokrajinama, a to su:

Kurdska kultura klasificira se kao zapadni ogranak kulture Šireg Irana
(kulturološki apolitički pojam) koji objedinjuje sve iranske narode u široj
regiji. Potrebno je istaknuti kako se u Zapadnom svijetu nerijetko poistovjećuju
kulturološki pojmovi „iranski” i „perzijski”, no iranska kultura u ovom slučaju
predstavlja širi pojam koji obuhvaća Kurde, Perzijance i njima srodne narode.
Najvažniji kurdski kulturološki simboli su blagdan Novruza (iranska Nova godina)
i „Sunčev disk” (nasljeđe drevnih iranskih religija).

Podrobniji članci o temama: Kurdski jezik i Iranski jezici Uzimajući u obzir
kurdski narod prema naširoj definiciji (oko 32 milijuna), polovica ih govori
kurdskim jezikom. Ostatak se uglavnom služi ostalim iranskim jezicima, dok zbog
kulturološke difuzije ali i prisilne asimilacije postoji i značajan broj
govornika arapskog i turskog, te azerskog jezika. Kurdske vjerske manjine poput
Židova i kršćana najčešće se služe aramejskim jezikom. Opća razredba kurdskog
kao makrojezika i njegovih najužih ogranaka izgleda ovako:

Problematika istraživanja povijesti i razvoja kurdskog jezika leži u tome da je
teško identificirati njegovog povijesnog prethodnika, kao i u činjenici da se
najstariji oblici kurdskog jezika (uglavnom poezija) datiraju tek u 16. stoljeće
(vidi dio: Književnost) zbog čega ne mogu biti relevantnim izvorom. Danas se
pokušaji rekonstrukcije temelje na komparativnim metodama kurdskog s drugim
povijesnim i modernim iranskim jezcima odnosno njihovim narječjima: sinkronijski
odnos kurdskog prema drugim iranskim jezicima prenosi se na dijakronijske tj.
rodoslovne modele čime se dobiva najjasnija slika o njegovom razvoju. Ipak,
odnos kudskog jezika prema modernim iranskim jezicima i njihovim narječjima
teško je definirati budući da brojna kurdska narječja do danas nisu temeljito
istražena, dok dodatne probleme stvaraju i povijesni nomadski karakter kurdskog
načina života kao i jezična difuzija prvenstveno s Perzijancima ali i brojnim
drugim iranskim narodima.

Stručna razredba iranskih jezika povijesno je imenovana prema stranama svijeta,
no takva klasifikacija u geografskom kontekstu može biti vrlo zbunjujuća. Naime,
kurdski jezik spada u zapadnoiranske jezike zajedno s perzijskim, mazandaranskim
ili gilačkim, ali i s beludžijskim čiji su govornici u geografskom kontekstu
jedan od najistočnijih iranskih naroda. Sličan primjer je i s osetskim jezikom
čiji su govornici zajedno s Kurdima geografski najzapadniji iranski narodi, no
stručno se klasificira pod istočnoiranske jezike. Daljnja razredba
zapadnoiranskih jezika na sjeverozapadne i jugozapadne također je nesavršena iz
geografske perspektive; njome se kurdski jezik zajedno sa spomenutim
beludžijskim i brojnim drugim jezicima svrstava u prvu skupinu, dok ga se odvaja
od perzijskog, lurskog ili tadžičkog (također jedan od geografski najistočnijih
iranskih jezika) iz druge skupine.

Istovjena nesavršenost postoji i kod geografske klasifikacije samog kurdskog
jezika, no glavna problematika ipak je jezikoslovnog karaktera. Naime, kurdski
se jezik karakterizira ili kao markojezik ili kao skup srodnih narječja, no
treba naglasiti da takva obilježja nisu uvijek pripisivana iz jezikoslovne
perspektive već mogu biti i politički obojana. Kurdski se jezik tradicionalno
prema geografskim okvirima dijelio na tri veće podskupine: sjevernokurdski,
centralnokurdski i južnokurdski. Pod sjevernokurdskim se podrazumijeva kurmandži
kojim govori 80% današnjih Kurda (većinom u Turskoj), odnosno pod
centralnokurdskim sorani koji je zastupljen većinom u Iranu i Iraku. Status
južnokurdskog ili guranija je upitan s obzirom da ga određeni izvori
klasificiraju kao soransko narječje, dok ga većina jezikoslovaca zajedno s
jezikom zazaki svrstava u zasebnu porodicu sjeverozapadnih iranskih jezika
poznatu kao „zaza-gurani“. U potonjem se slučaju o ogranku zaza-gurani ne može
kao o „južnokurdskom“ s obzirom da se jezikom zazaki govori na krajnjem sjeveru
Kurdistana odnosno u središnjoj Turskoj (na temelju čega ga se ponekad pripisuje
sjevernokurdskom). Također, treba istaknuti i kako se izdvajanjem zazi-guranskog
ogranka iz kurdskog jezika ne mijenja činjenica kako se njegovi govornici
etnički identificiraju kao Kurdi. Upitan status ima i lakijski jezik kojeg
određeni izvori svrstavaju u južnokurdsko narječje, a drugi pak kao zasebni
(četvrti) jezik kurdskog makrojezika.

Kurdski se jezik u matičnim pokrajinama piše na više različitih pisama, među
kojima su dva glavna - bedirxan (hawar) i soransko pismo. Pismo bedirxan ili
hawar je modificirani oblik latinice kojeg je 1932. razvio Džaladat Ali
Badirhan, a njime se služe uglavnom kurmandžijski Kurdi u Turskoj i Siriji.
Soransko pismo je modificirano perzijsko pismo i koriste ga uglavnom soranski
Kurdi u Iranu i Iraku. Osim navedena dva pisma, kurmandžijski Kurdi u bivšem
Sovjetskom Savezu (današnja Armenija i Azerbajdžan) su se uglavnom služili
modificiranom ćirilicom s 32 slova, a između 1921. i 1929. korišteno je i
armensko pismo. Govoreći o kurdskom jeziku kao cjelini, danas je službenim
jezikom u Iranu i Iraku, priznat je u Turskoj i Armeniji, dok u Siriji nije
priznat.

Od najranije povijesti do današnjeg dana Kurdi su pripadnici isključivo
monoteističkih religija, a ogromna većina današnjih Kurda sljedbenici su islama
odnosno njegovih ogranaka i učenja. Ipak, religijska povijest kod Kurda izuzetno
je složena jer je prostor na kojem žive od davnina bio poprištem političkih i
kulturoloških okršaja, kao i zbog velike kurdske religijske inovativnosti
tijekom 2. tisućljeća.

Prije 7. stoljeća koji označava dolazak islama odnosno prvo spominjanje Kurda u
pisanim dokumentima, religijska struktura kod iranskih naroda na geografskom
području Kurdistana bila je većinom zoroastrijska najmanje 1200 godina unatrag,
što je ovjereno u epigrafskim dokumentima iranskih carstava Ahemenida, Parta i
Sasanida. Osim zoroastrizma, svakako su postojale i manje skupine sljedbenika
njegovih reformističkih pokreta poput manihejstva i mazdakizma, mitraizma, te
Židova i kršćana (zahvaljujući rimskom utjecaju). Prema dokumentima Koptske
crkve, najranija kršćanska misionarska aktivnost u Kurdistanu pripisuje se
Svetom Andriji (1. stoljeće), dok se u istoj kasnije istaknuo i Sveti Saba (5.
stoljeće). Nakon arapskog osvajanja Sasanidskog Carstva započinje razdoblje
islamizacije svih iranskih naroda pa tako i Kurda (zoroastrijanaca i kršćana),
iako su dokumentirani i primjeri kasnijeg pokrštavanja muslimanskih Kurda.
Primjerice, u 9. stoljeću Kurd (moguće i Perzijanac) po imenu Nasr prešao je na
kršćanstvo, promijenio ime u Teofob, te je služio kao jedan od zapovjednika u
bizantskoj vojsci cara Teofila. Otprilike u isto vrijeme kurdski plemić Ibn ad
Dahak koji je zapovjedao tvrđavom al Džafari prešao je s islama na pravoslavlje.

Kurdske muslimane možemo okvirno podijeliti na većinske sunite i manjinske
šijite, a takva se podijela zadržala od najranijeg procesa islamizacije do
današnjeg dana. Nakon arapske invazije na Iran među Kurdima, Perzijancima i
ostalima širila šafijska škola sunitskog ogranka islama, no smatra se kako su
muslimani postali većina tek koncem 10. stoljeća. Istovremeno se regijom širila
i hanefijska škola (također sunitski ogranak) , kao i šijitsko učenje islama
(posebno u vrijeme iranske dinastije Bujida) koji prtovno nisu prihvaćeni kod
šafijskih Kurda, no kasnije će znatno utjecati na religijsku povijest Kurda.
Prije svega važno je istaknuti da Abu Hanifa iz Bagdada, osnivač hanefijske
škole koja je najstarija među sunitskim mezhebima i koju danas slijedi većina
muslimana u svijetu, nije bio arapskog već iranskog podrijetla - uglavnom se
smatra Perzijancem, no moguće je i kurdsko podrijetlo. Hanefijska i šijitska
učenja prihvatila su se uglavnom na Iranskoj visoravni i u Središnjoj Aziji, što
će početkom 2. tisućljeća u Horasanu rezultirati pojavom sufizma, mističkog
učenja islama koje će značajno utjecati na razvoj kurdskih religija alevita i
jesida. Značajniji utjecaj hanefijske škole u kurdskom dijelu Anatolije
započinje dolaskom turkijskih Seldžuka u 11. stoljeću, dok šijitski utjecaj na
kurdskom dijelu Iranske visoravni jača usponom mongolskog Ilkanata (13.
stoljeće) odnosno Safavida (16. stoljeće) koji ga promiču kao službenu religiju
njihovog carstva.

U prvoj polovici 2. tisućljeća oblikovale su se i tri specifične iranske
religije koje možemo okarakterizirati kao kurdske - aleviti, jesidi i jarsani.
Sinkretična religija alevita u početku se oblikuje kao primitivni spoj šijitskog
islama s iranskim religijama manihejstva i zoroastrizma, a konačni oblik poprima
tijekom 12. stoljeća kada turkijska plemena u Kurdistan donose sufizam, ali i
vlastita tradicionalna vjerovanja. Aleviti se danas smatraju ogrankom šijita, a
iz njihovog vjerovanja u kombinaciji sa sufizmom izrodili su se i bektaši
odnosno derviši koji se tijekom osmanlijskog razdoblja šire i Balkanom gdje i
danas postoje tragovi iranske kulture (npr. slavljenje Novruza kao Nove godine).
Unatoč višestoljetnoj osmanlijskoj represiji nad alevitima, njihov se utjecaj
proširio i izvan kurdske zajednice zbog čega se danas sve njene pripadnike ne
može klasificirati kao Kurde. U gotovo isto vrijeme kada i alevitska, pod
sjevernim obroncima Zagrosa rađa je još jedna religija - jesidska. Radi se o
heterodoksnoj religiji čiji su korijeni vrlo složeni; sufijski utjecaj i
slikovita simbolika može se prepoznati u religijskom rječniku (posebno u
terminologiji njihove ezoterične literature), no većina njihove mitologije i
kozmogonije je neislamska tj. pripada drevnim iranskim religijama. Jesidi
vjeruju u jednog Boga kao stvaratelja svijeta na koji je poslao sedam uzvišenih
bića ili anđela (haft serr; „sedam zagonetki“) da ga čuvaju, a njihov vođa je
Malak Taus („Paunov anđeo“). Njega su muslimani često poistovjećivali sa Sotonom
zbog čega su jesidi progonjeni od svog postanka, posebice u doba Osmanskog
Carstva kada su prisilno preobraćivani na hanefijsku školu sunitskog islama.
Jesidska religijska tradicija uglavnom se prenosila oralnom predajom na
kurmandžiju (sjevernokurdskom jeziku), dok je autentičnost njihovih svetih
tekstova „Crne knjige“ (Mašafa Reš) i „Knjige otkrivenja“ (Kiteba Jelva)
tiskanih počekom 20. stoljeća krajnje upitna budući da ih nisu pisali jesidi već
stranci. Iako je stvaran u isto vrijeme na istim temeljima (sufizam i
staroiranska tradicija) kao i alevitska religija, jesidska se ne svrstava u niti
jedan ogranak islama već kao specifična monoteistička religija. Također, za
razliku od alevita, jesidi se uglavnom smatraju kao kurdska etnoreligijska
skupina. Treća religija koju možemo klasificirati kao kurdsku jest jarsan (Ali
Hakk; „Narod istine“), čijim se osnivačem smatra Sultan Sahak. Nastala je na
prijelazu iz 14. u 15. stoljeće, u današnjim iranskim pokrajinama Kermanšaškoj i
Luristanu. Poput jesidske religije, ni jarsan ne pripada islamu iako korijene
vuče iz njegovog šijitskog oblika, dok se zoroastrijski utjecaj očituje u
izraženom dualizmu. Ono što jarsan okvirno razlikuje od jesidske religije i
zoroastrizma jest izričito odbacivanje svake vrste kaste, klase ili položaja.
Religijska literatura jarsana pisana je većinom na guranskom kurdskom, odnosno u
manjoj mjeri na perzijskom jeziku. Kao i u slučaju alevita odnosno za razliku od
jesida, jarsani su velikim dijelom podijeljeni u brojne etničke i plemenske
skupine koje ne uključuju samo Kurde već i Lake, Perzijanci, Azere, Arape i
druge narode. Također, uz manjak standardne religijske literature postoji i jaka
segmentacija zbog čega je teško utvrditi njihovu brojnost. Navedene tri religije
(aleviti, jesidi i jarsani) pojedini kurdski povjesničari pokušali su objediniti
pod zajednički pojam „jazdanizam“, ali takva klasifikacija nije znanstveno
afirmirana.

Danas je odrediti koliko Kurda pripada određenoj religiji jednako složeno koliko
i definirati sam pojam „Kurda“. Procijenjuje se da oko 80% Kurda pripada
sunitskom islamu, od čega su velika većina sljedbenici šafijske škole (Irak i
jugoistočna Turska) odnosno manjina one hanefijske (središnja Turska). Ostatak
kurdskih muslimana koji čine oko 15% ukupne populacije su šijiti koji se također
dijele na dvije grane - alevite u središnjoj Turskoj, te dvanaestnike u istočnom
Iraku i iranskom dijelu Kurdistana odnosno Horasana. Izuzetak u islamskom
slučaju su sljedbenici njegova mističnog učenja sufizma kojih ima najviše u
Turskoj. Ostatak od oko 5% nemuslimanskih Kurda čine uglavnom manje kršćanske i
židovske zajednice diljem Kurdistana, jarsani u Iranu i jesidi u Iraku.

Kurdska književnost podrazumijeva sve pisane oblike na kurdskom jeziku, a
najčešće je dijelimo prema kurdskim narječjima kurmandžiju, guraniju i soraniju
na kojima je pisana. Tradicionalno, pisana poezija igrala je manju ulogu u
kurdskom društvu od narodne poezije prenošene usmenom predajom zbog čega je njen
opus značajno je manji od onih na perzijskom, turskom ili arapskom jeziku, no
može se mjeriti s paštunskim. Kurdska se književnost do 20. stoljeća uglavnom
sastojala od poezije, dok su se djela pisana u prozi razvila kao posljedica
društvenih i političkih čimbenika. Najranija pisana kurdska poezija slijedila je
šablone arapsko-perzijske poezije što upućuje kako se takva tradicija pojavila
prije najstarijih poznatih kurdskih pjesnika.

Pet najstarijih poznatih kurdskih pjesnika su Ali Hariri, Malaje Džezri, Faki
Tajran, Malaje Bati i Ahmad Hani, pripadnici tzv. „kurmandžijske škole“ (nazvane
prema narječju kojim su pisali). Osnivačem ove škole smatra se Malaje Džezri
(1570.-1640.), na kojeg su snažno utjecali perzijski pjesnici poput Hafiza (14.
stoljeće). Džezrijev golemi umjetnički opus uključuje ode i lirike od kojih su
neke popularne i dan danas. Njegovim se učenikom smatra Faki Tejran
(1590.-1660.) koji je također pisao ode (kašida) i lirike (gazal), no bio je
prvi kurdski pjesnik koji se u narativnim pjesmama služio i dvostihom (matnavi).
Među njegovim sačuvanim djelima su „Priča Šiki Sanani“ (Hekajata Šeke Sanani),
„Pjesma crnog lovca“ (Kavli haspi raš) i „Priča Bar Sis“ (Kisija Bar Sis).
Podaci o Aliju Haririju (1425.–1495.) vrlo su oskudni, a njihovu provjeru
otežava činjenica kako su mu pojedine pjesme pripisivane zbog počasti. Jedino
što se pouzdano zna o Haririju jest to da se zajedno s Džezrijem i Tajranom
spominje na popisu plodnih prethodnika u uvodu Hanijevog „Mam u Zina“. Ahmad
Hani (1650.-1707.) je vjerojatno najpopularniji od svih klasičnih kurdskih
pjesnika zbog njegovog slavnog ljubavnog epa Mam u Zin kojeg se može smatrati
kurdskim ekvivalentom značajnijih narodnih epova diljem svijeta. Djelo sadrži
određene sličnosti s Shakespearevom tragedijom „Romeo i Julija“ budući da govori
o nemogućoj ljubavi između plemićkog para čije se obitelji protive njihovom
braku. Osim ovog glavnog djela, Ahmad Hani napisao je i „Novo proljeće za djecu“
(Nubihara pečukan), zbirku arapsko-kurdskih pojmova kao priručnik za kurdske
učenike, te religijsko djelo pod nazivom „Vjerovanje u religiji“ (Akida imani).
O detaljima života Malaje Batija ne postoje nikakvi pouzdani podaci pa je teško
datirati i njegovo stvaralačko vrijeme, no poznato je kako je pisao mawlude tj.
himane posvećene rođenju proroka Muhameda, zatim verziju kurskog romana
„Prodavač košara“ (Zambilferoš), te didaktičke pjesme o moralu, djelotvornosti i
uglađenom ponašanju koje su bile toliko popularne da su naknadno postale dijelom
jesidske religijske literature.

U 16. stoljeću pod dinastijom Safavida, u područjima koji približno odgovaraju
današnjem iranskom Kurdistanu, plemićka obitelj Ardalan bila je nositeljem
lokalne pismenosti i promicala je razvoj književnosti na guraniju, jeziku čiji
se korijeni razlikuju od kurdskog ali se općenito smatraju njegovim narječjem.
Gurani je vremenom postao religijskim jezikom glavnog ogranka jarsana, nove
iranske religije koju je još u 15. stoljeću utemeljio Sultan Sahak. Na guransku
književnost za razliku od kurmandžijske snažno je utjecala lokalna pjesnička
tradicija, što se očituje u korištenju deseterca s prekidima između dva rimujuća
dvostiha, što je tipično i kod ostalih iranskih narodnih pjesama. Osnivačem i
prvim predstavnikom guranske škole smatra se Jusuf Jaska (u. 1636.) koji je
pisao lirike (gazale). Među njegovim učenicima bili su Ahmad Takti Marduki
(1617.-1692.), Šejh Mustafa Bisarani (1641.-1702.) i Ahmad Begi Komasi
(1796.-1877.). Kana Kobadi (1700.-1759.) sastavio je „Šalavatnamu“, hvalospjev o
proroku Muhamedu i Imamu Aliju, te poznatu priču o Širin i Hozroju. Posljednji i
najpopularniji iz guranske škole bio je Sajjed Abdal Rahim Mola Saidi Tavgozi
(1806.-1882.), poznat po umjetničkom imenu Madumi ili Mavlavi. Njegovo
religijsko pjesništvo bilo je snažno inspirirano sufijskom literaturom, u kojoj
slikoviti ljubavni govor igra važnu ulogu. Za istaknutu kurdsku pjesnikinju Mah
Šaraf Kanom Mastura Kurdistani (1805.-1847.) dugo se vremena vjerovalo da je
pisala isključivo na perzijskom, ali naknadno su otkrivene pjesme i na guraniju.

Zapadno od Zagrosa, u iračkom dijelu Kurdistana, plemićka dinastija Baban u
drugoj polovici 16. stoljeća jača svoj utjecaj pa 1781. godine Mahmud Paša seli
prijestolnicu u Sulejmaniju. Njegovi nasljednici kao Abdal Rahman Paša (vl.
1789.-1802.) nastavljaju s tom politikom pa kao književni jezik aktivno promiču
lokalno kurdsko narječje sorani. Ovime započinje plodno razdoblje soranske
književnosti čiji su nosioci bili Ali Bardašani, Mala Kidri Šarazur i Salim. Ali
Bardašani (u. 1812.) poznat je po pisanju kurdske (uglavnom kurmandžijske)
tradicije na soraniju, a njegove su lirike i ode kasnije i uglazbljene u
kurdskoj narodnoj glazbi. Mala Kidri Ahmad Šavejsi Mikaili (umj. ime Mala Kidri
Šarazur, 1800.-1856.) osnovao je soransku školu književnosti u Sulejmaniji, a
opus mu je karakterističan po tome da se poput kurmandžijskog pjesnika Malaje
Džezrija služio perzijsko-arapskim pjesničkim oblicima, osobito u pogledu
lirike. Abdal Rahman Beg Šahibkiran (umj. ime Salim, 1805.-1869.) služio se
pjesničkim oblicima hazadž koji su se pokazali savršeno prikladnim za književni
gurani. Godine 1851. dolazi do pada dinastije Baban nakon čega brojni pjesnici
napuštaju Sulejmaniju. Unatoč tome, soranska poezija preživjela je i nastavila
se razvijati uglavnom u Kirkuku i iranskom dijelu Kurdistana. Ovo označava
početak nove epohe soranija, a u prvom planu našli su se Hadži Kadir Mala Ahmad
Koji i Šejh Reza Talabani. Hadži Kadir Koji (1816.-1894.) preselio se iz
Kurdistana u Istanbul gdje se susreo s kurmandžijskim jezikom i književnosti,
kao i stranim idejama tog vremena. Njegova djela odražavaju zanimanje za
društvene probleme: kritizirao je tradicionalne stavove prema karakterističnim
suvremenim obrascima, zbog čega je stekao veliku popularnost. Šejh Reza Talabani
(1813.-1910.) također je živio u Istanbulu, a poznat je po uvođenju satire u
kurdsku književnost. Njegova djela karakteriziraju autobiografski, ljubavni i
religijski elementi (posebno jarsana), a ističe se i izuzetno širokim
vokabularom koji ranije nije viđen u kurdskoj „visokoj“ književnosti. Od ostalih
važnijih soranskih književnika vrijedi izdvojiti i sljedeća imena: Mala Mahmud
Mahvi (1830.-1906.) poznat po lirici u tonu, Harik Mala Šali (1851.-1907.) koji
je kao i Mahvi bio inspiriran sufizmom, Mešbah al Divan (1859.-1916.) iz
iranskog Kurdistana kod kojeg se osobni životni problemi projiciraju na njegova
djela. Osim Masture Kurdistani koja je pisala na guraniju, među ostalim kurdskim
(soranskim) književnicama su i Meraban (1858.-1905.), Sira Kanom iz Diārbakra
(1814.-1865.) i Katun Koršid.

Suvremeno razdoblje kurdske književnosti započinje 1918. raspadom Osmanskog
Carstva odnosno kada otomanski Kurdistan biva podijeljen između Turske, Iraka i
Sirije čime je započelo dugo razdoblje diskriminacije Kurda. U Turskoj je sve do
1961. godine i donošenja novog ustava na snazi bila stroga zabrana bilo kakvog
korištenja kurdskog jezika, koji je u toj zemlji službeno priznat tek 1991.
godine od kada značajno raste broj kurdskih publikacija. Za razliku od Turske i
Sirije, u Iraku unatoč konstantnoj političkoj netrpeljivosti između Kurda i
Arapa kurdski jezik nije bio zabranjen i knjige su se nesmetano izdavale. Godine
1959. na Sveučilištu u Bagdadu osnovan je odsjek za kurdske studije, a 1970.
kurdski je priznat kao drugi službeni jezik Iraka. Nakon što je krajem 1970-ih
Irakom ovladala panarapska stranka Baath na čelu sa Sadamom Huseinom, značaj
kurdskog jezika konstantno opada sve do 2003. godine.

U Iranu su publikacije na kurdskom jeziku tiskane i tijekom vladavine dinastije
Pahlavi (npr. utjecajni tjednik „Kurdistan“ iz Teherana) i nakon iranske
revolucije: godine 1984. iranski književnik Ahmad Kazi (r. 1935.) objavio je
zbirku satiričnih kratkih priča pod naslovom „Veza“ (Bakabin), a Ali Hasaniani
(r. 1939.) objavljuje „Razrušeni grad“ (Šari viran) koji govori o društvenim
problemima. Iste godine počinje izlaziti i kulturni časopis pod naslovom
„Jutarnji lahor“ (Sirvi) kojeg uređuje pjesnik Hemin odnosno financira lokalna
vlast. Časopis ubrzo postaje forumom za izražavanje kurdskog identiteta:
objavljuju se brojne kratke priče na kurmandžiju i soraniju čime kurdski postaje
značajnim književnim jezikom u Iranu. Godine 1986. u Mahabadu održana je
konferencija kurdskih intelektualaca kojoj je bio cilj još više učvrstiti
utjecaj kurdske književnosti što je 2002. rezultiralo i uvođenjem kurdskog kao
obaveznog jezika u školama sjeverozapadnog Irana.

Pojam „kurdska glazba“ odnosi se uglavnom na glazbu koja se izvodi na kurdskom
jeziku. Tradicionalno, postoje tri vrste kurdskih klasičnih izvođača, a to su:
pripovjedači (çîrokbêj), zabavljači (stranbêj) i pjesnici (dengbêj). Za razliku
od Europe, glazba se nije razvijala na dvorovima ili u samostanima već na noćnim
okupljanima (şevbihêrk) zbog čega se kod Kurda ona smatra klasičnom. Glazbeni
žanrovi „lavike“ uglavnom su epskog karaktera i slave kurdske povijesne heroje
kao npr. Saladina, dok su „hejrane“ ljubavne balade koje govore o melankoliji i
neispunjenim ljubavima. Postoji i vrst sakralne glazbe (tzv. „lavje“), te
„pajizoki“ koji se pjevaju isključvo na jesen. Popularne su i ljubavne, plesne,
svadbene i drugi oblici slavljeničkih pjesama (npr. dilok i narink), kao i
glazba erotskog ili radničkog karaktera. „Sija čeman“ jedan je od specifičnih
oblika pjevanja koji se razvio na recitiranju zoroastrijskih i sufijskih himana.
Žanr se rodio u planinama zapadnog Irana i postao je popularan kod Perzijanaca i
Kurda koji ga nerijetko koriste i za pripovjedanja.

Tradicionalna glazbala u sjevernom i zapadnom Kurdistanu su tembûr ili saz
(tambura/lutnja), bizik ili bozuk (žičano glazbalo), duduk i kaval, odnosno
šimšal (dugačka flauta), cuzele (frula), kemenče (gusle) i def (tamburin) na
jugu i istoku Kurdistana. Glazbala kao što su zirne (drveno puhalačko) ili dahol
(vrsta bubnja) mogu se naći u svim dijelovima Kurdistana. Najčešće korišten
pjesnički oblik jest deseterački dvostih nalik gangi, a kurdske pjesme
karakterizira i jednostavna melodija s rasponom od svega četiri ili pet nota.

Proučavanje kurdske glazbe započinje 1904. godine na inicijativu armenskog
svećenika Komitasa Vardapeta zahvaljujući kojem je u Erevanu osnovana „Glazbena
škola Malikian“, najstariji akademski centar za proučavanje glazbe na kurdskom
jeziku. U Iraku je slična institucija osnovana 1958. godine. Izdanja s tematikom
kurdske glazbe pojavljuju se 1963. kada Dieter Christensen objavljuje znanstveni
rad o kurdskoj glazbi, plesu i glazbalima iz turskog grada Hakkarija, odnosno
1964. i 1965. kada je kurdski akademik Cemîlê Celîl objavio dvije zbirke
popularnih kurdskih narodnih pjesama. Početkom 1970-ih provedeno je i
istraživanje o glazbi kudskih Židova koje je objavio Židovski glazbeni
istraživački centar iz Jeruzalema.

Kurdski ples (kurd. „govend“) podrazumijeva skup tradicionalnih plesova koje
karakterizira kolo i držanje za ruke, a sličan je folklornim plesovima s
područja Balkana, Libanona i Istočne Europe. Sudionici koji plešu po kružnici
zovu se „gavani“, dok ih u središtu vodi „sirčopi“ čija se pozicija mijenja s
gavanima. Među najpopularnijim vrstama kurdskog plesa su dilan, girjan, sepe i
čapi.

Kurdska kuhinja je izrazito heterogen pojam s obzirom da objedinjuje iranske,
turske i arapske kulinarske običaje. Najsličnija je nacionalnim kuhinjama Irana
i Turske, dok se od arapske razlikuje po tome što nije previše začinjena. S
obzirom da prostrano područje čitavog Kurdistana nema izlaz na more, kurdska je
kuhinja izrazito kontinentalnog tipa i odražava navike života na planinama gdje
kratka ljeta i duge hladne zime ograničavaju raznovrsnost ponude hrane.
Tradicionalni nomadski način života (koji isključuje poljoprivredu) i bavljenje
stočarstvom uvjetovali su da meso postane najvažnijim izvorom prehrane.

Najčešća jela od mesa su janjetina i piletina, koja se na tradicionalni iranski
način poslužuju zajedno s rižom ili kruhom. Značajnu ulogu u prehrani igraju i
mliječni proizvodi poput sira, kajmaka i jogurta od ovčjeg ili kravljeg mlijeka.
Od voća u kurdskoj kuhinji vrijedi izdvojiti grožđe, šipak, smokve i orahe, a od
povrća krastavce i rajčice. Priprema hrane odlikuje se jednostavnošću (kuhanje i
pečenje na otvorenoj vatri), a s obzirom kako se začini najčešće izbjegavaju
kurdski je običaj posluživati velike porcije hrane. Omiljeno kurdsko piće je
crni čaj.

Vrste jela u Kurdistanu uključuju kaak, naan-birindži, horišti halal, kofta ili
ćufta, kabab ili ćevapi, sib-polo, jikaveh, gimih tari, aši šalami i burani
(iranska jela), zatim makluba i šifta (arapska jela), te sarma, baklava i jogurt
(turska jela). Savar je tradicionalno jelo kurdskih seljaka, a dobiva se
kuhanjem zrna pšenice koja se suše na suncu, gnječe zbog uklanjanja ljuski, te
konačno drobe u mlinu. Ovo se jelo poslužuje uglavnom kuhano. Tapsi je jelo od
patlidžana, zelene paprike, tikvice i krumpira s pikantnim umakom od rajčice.
Čest kurdski specijalitet je i menemen koji se priprema od pečenih rajčica,
paprike, maslinovog ulja i jaja, a poslužuje uglavnom za doručak.



https://hr.wikipedia.org/wiki/Hrvatska_nogometna_reprezentacija

Hrvatska nogometna reprezentacija predstavlja Republiku Hrvatsku u međunarodnim
natjecanjima u nogometu. Nalazi se pod vodstvom Hrvatskog nogometnog saveza,
upravljačkog nogometnog tijela u državi. Službeno priznata od strane FIFA-e,
nogometna reprezentacija Hrvatske u prošlosti je predstavljala Banovinu Hrvatsku
i Nezavisnu Državu Hrvatsku u devetnaest prijateljskih utakmica odigranih između
1940. i 1944. godine. Ova reprezentacija ukinuta je 1945. godine nakon što je
Hrvatska uključena u drugu Jugoslaviju. Stoga u razdoblju od 1945. do 1990.
godine Hrvatska nije nastupala samostalno, već su hrvatski igrači igrali za
jugoslavensku reprezentaciju.

Moderna nogometna reprezentacija osnovana je 1990. godine, nedugo nakon što je
Hrvatska proglasila razdruženje od Jugoslavije, a 1993. godine službeno je
postala članicom FIFA-e i UEFA-e. Svoje prve međunarodne natjecateljske utakmice
reprezentacija Hrvatske odigrala je u kvalifikacijama za Europsko nogometno
prvenstvo 1996. godine koje je ujedno označilo i njihov prvi nastup na velikom
nogometnom natjecanju. Svoj prvi javni nastup na svjetskim prvenstvima Hrvatska
je ostvarila 1998. godine u Francuskoj gdje je natjecanje završila na trećem
mjestu, a čiji je nogometaš Davor Šuker postao najboljim strijelcem prvenstva.
Otkad su joj odobrena nastupanja na velikim nogometnim natjecanjima, Hrvatska je
propustila samo jedno Svjetsko i jedno Europsko prvenstvo.

Većinu domaćih utakmica Hrvatska nogometna reprezentacija do sada je odigrala na
stadionu Maksimir u Zagrebu, a ostale su igrane na splitskom stadionu u Poljudu,
riječkom stadionu Kantridi, ili u Gradskom vrtu u Osijeku. U svojih 49 nastupa
na stadionu u Maksimiru reprezentacija je poražena tek četiri puta (Francuska,
Švedska, Engleska i Škotska), a svakako je najteži poraz do danas onaj protiv
Engleza iz 2008. godine rezultatom 1:4.

Zbog svojih uspješnih rezultata 1994. i 1998. godine, hrvatska je reprezentacija
od FIFA-e dobila dva priznanja (Mover of the Year) i jedina je reprezentacija do
danas kojoj je to uspjelo dva puta. U trenutku kada je postala službena članica
FIFA-e, Hrvatska se nalazila na 125. mjestu FIFA-ine ljestvice; nakon Svjetskog
nogometnog prvenstva 1998. godine u Francuskoj, Hrvatska se popela na treće
mjesto ljestvice (nešto kasnije ponovno se nalazila na vrhu ljestvice; u
proljeće 2013. popela se na četvrto mjesto ljestvice) što ju je označilo
najnestalnijom reprezentacijom te najnaprednijom reprezentacijom u povijesti.

Hrvatsku su s nogometom upoznala dvojica engleskih iseljenika u Rijeci i Županji
1873. godine. 1896. godine donijet je službeni pravilnik o igri. Do 1907. godine
formirani su lokalni nogometni klubovi, a tiskano je i moderno izdanje Zakona o
športu. Prema službenim povijesnim dokumentima FIFA-e, Hrvatska je svoju prvu
neslužbenu utakmicu odigrala 23. lipnja 1907. godine.Prije neovisnosti, hrvatski
su igrači igrali za reprezentaciju Kraljevine Jugoslavije (1919. - 1939.) te
Socijalističku Federativnu Republiku Jugoslaviju (1945. - 1990.), premda su u
razdobljima političkih nemira odigrane i neke neslužbene utakmice.
Reprezentacija organizirana u brzini pod vodstvom izbornika Huga Kinerta igrala
je nekoliko privatnih domaćih utakmica u razdoblju od 1918. do 1919. godine.

1940. godine Jozo Jakopić vodio je kao kapetan neslužbenu nogometnu
reprezentaciju koja je predstavljala tadašnju Banovinu Hrvatsku u četiri
prijateljske utakmice: dvije protiv Švicarske i dvije protiv Mađarske. Hrvatska
je kao neovisna reprezentacija pod sankcijama svoj debi ostvarila 2. travnja
1940. godine u Zagrebu utakmicom protiv Švicarske koja je završila rezultatom
4:0 u korist Hrvatske. Nakon invazije Sila Osovine Hrvatski nogometni savez na
kratko je postao aktivan pridruživši se FIFA-i 17. srpnja 1941. godine pod
okriljem Nezavisne Države Hrvatske. Tadašnja reprezentacija čiji je izbornik bio
Rudolf Hitrec odigrala je sveukupno petnaest prijateljskih utakmica od kojih
četrnaest kao službena članica FIFA-e. Prvi službeni rezultat kao članice FIFA-e
reprezentacije Hrvatske je neodlučeni 1:1 ishod protiv Slovačke. Utakmica je
odigrana 8. rujna u Bratislavi. Sljedeće utakmice igrane su sve do 1945. godine
kada je Nezavisna država Hrvatska ukinuta i kada je Hrvatska službeno postala
članicom SFRJ time izgubivši svoju vlastitu reprezentaciju i suradnju s FIFA-om.

U razdoblju od 1950. do 1956. godine nakratko je bila aktivna republička
hrvatska nogometna reprezentacija u natjecanjima s ostalim republičkim
reprezentacijama, a u jedinom međunarodnom susretu 1956. pobijedila je u
indonezijsku reprezentaciju. Hrvatski nogometnaši su za vrijeme postojanja SFRJ
nastupali su za jugoslavensku reprezentaciju u svim natjecanjima sve do 1990.
godine.

Posljednji jugoslavenski sastav za koji su igrali hrvatski igrači bio je onaj
koji je odigrao utakmicu protiv Švedske 16. svibnja 1991. godine, nekoliko dana
prije referenduma o hrvatskoj neovisnosti. Tijekom tog razdoblja obnovljena je
hrvatska nogometna reprezentaicja koja je svoju prvu modernu međunarodnu
nogometnu utakmicu odigrala protiv SAD-a, 17. listopada 1990. godine na stadionu
u Maksimiru. Ta utakmica, koju je Hrvatska dobila rezultatom 2:1, bila je jedna
od tri utakmice koje je vodio prvi službeni izbornik hrvatske nogometne
reprezentacije Dražan Jerković. Pod njegovim vodstvom Hrvatska je pobijedila u
još dvije utakmice prije nego su izbornici postali Stanko Poklepović i Vlatko
Marković koji su kratko vodili reprezentaciju. Utakmica protiv SAD-a također je
poslužila za predstavljanje dresova hrvatske reprezentacije. Dizajnirani
korištenjem uzorka šahovnice s grba koji se nalazi na službenoj zastavi
Republike Hrvatske, dresovi su smatrani vrlo profesionalnima i izvornima, a
postali su jedan od najprepoznatljivijih hrvatskih brandova općenito. Iako je
Hrvatska još uvijek bila dijelom SFRJ do službenog proglašenja neovisnosti 8.
listopada 1991. godine, ovaj sastav se već tada smatrao službenom nogometnom
reprezentacijom nezavisne Hrvatske.

Sredinom 1992. godine HNS je obnovio članstvo u Fifi, te je primljen u članstvo
Uefe. FIFA nije priznala nastupe reprezentacije prije neovisnosti Hrvatske pa je
na službenoj FIFA-inoj ljestvici zauzela tek 125. mjesto. FIFA i UEFA su kasnile
za drugim svjetskim športskim organizacijama i UN-om po pitanju prijama Hrvatske
u svoje članstvo. Nepuštanjem hrvatskih klubova u europska klupska natjecanja
"zbog ratnih okolnosti" pomagali su međunarodnu izolaciju Hrvatske i
neinformiranost svijeta o tome da Hrvatska uopće postoji. MOO je 17. siječnja
1992. primio HOO u privremeno članstvo (puno 24. rujna 1993. godine). UN je to
učinio 22. svibnja 1992., FIFA tek 3. srpnja 1992. godine. FIFA nije Hrvatskoj
omogućila sudjelovati na izlučnim natjecanjima za svjetsko prvenstvo 1994. u
SAD-u; s druge strane, unatoč pravnih stajališta mišljenja Badinterove komisije,
neki su športski moćnici i dalje smatrali srbijansko-crnogorsku državnu
zajednicu jedinom sljednicom bivše Jugoslavije, pa su i dalje rezultate i
uspjehe bivše države pripisivali samo njima te i time sve prava koja su
proizlazila iz toga, ignorirajući ravnopravnu sljednost svih osamostaljenih
republika. Štoviše, "nekakva" Jugoslavija je trebala biti nositeljicom 5.
skupine europskih izlučnih natjecanja, no zbog sankcija iz Rezolucije VS UN br.
757 koje su se odnosile na srbijansko-crnogorsku državnu zajednicu, nikakva
"Jugoslavija" nije sudjelovala. Iako se te sankcije nisu odnosile na Hrvatsku,
Hrvatska nije sudjelovala u kvalifikacijama za to SP 1994. godine. Da su
međunarodne organizacije mogle uključiti Hrvatsku u te kvalifikacije, pokazuje
slučaj MOO-a par godina poslije. Primjer kako se je moglo "u ime športa"
omogućiti dodatne kvalifikacije za isključene svjetski jake reprezentacije,
pokazalo se kad su to u MOO-u omogućili srbijansko-crnogorskoj reprezentaciji za
košarkaško EP 1995. godine, iako su teritoriji Hrvatske i BiH bili pod
okupacijom snaga poduprtih i poticanih iz SRJ.

Hrvatska je skoro ostala i bez sudjelovanja na izlučnim natjecanjima za EP 1996.
godine, što je izazvalo bijes hrvatske športske javnosti. Hrvatski su se igrači,
treneri i ini športski dužnosnici stoga diljem Europe angažirali, lobirajući po
europskim klubovima, nogometnim organizacijama i inim športskim forumima za
hrvatsko sudjelovanje. Naposlijetku su uspjeli izboriti da se Hrvatska natječe
te je nakon preko 3 godine (4. rujna 1994.) od hrvatskog osamostaljenja (25.
lipnja 1991.) zaigrala u službenoj utakmici. Pri tome su međunarodne
organizacije svojom tromošću i djelovanjima interesnih skupina u njima u tolikom
razdoblju iz međunarodnog nogometa zapravo isključila većinu igrača svjetskog
junorskog prvaka iz 1987. godine: Roberta Jarnog, Dubravka Pavličića, Igora
Štimca, Zvonimira Bobana, Roberta Prosinečkog, Tomislava Piplicu, Davora Šukera
i njihova trenera Mirka Jozića.

Izbornik je postao Miroslav Blažević koji je reprezentaciju vodio kroz
kvalifikacije za Europsko prvenstvo 1996. godine koja je započela s prvom
službeno priznatom pobjedom nakon proglašenja neovisnosti: 2:0 protiv Estonije,
4. rujna 1994. godine.

Podrobniji članak o temi: Kvalifikacije za Europsko prvenstvo u nogometu 1996. -
skupina 4

Prvi službeni natjecateljski poraz Hrvatske dogodio se 11. lipnja 1995. godine u
utakmici protiv Ukrajine (1:0) u istoj kvalifikacijskoj skupini. Ipak, unatoč
porazu, Hrvatska je kvalifikacije završila na prvom mjestu skupine te osvojila
svoje prvo FIFA-ino priznanje 1994. godine (Best Mover of the Year).

Napadač Goran Vlaović postigao je prvi pogodak na velikom turniru za
reprezentaciju u utakmici protiv Turske na Europskom prvenstvu održanom u
Engleskoj 1996. godine. Nakon prve utakmice i pobjede, Hrvatska je u drugoj
utakmici na iznenađenje mnogih pobijedila branitelje naslova Dansku rezultatom
3:0 u utakmici koja će ostati upamćena po fantastičnom pogotku Davora Šukera
lobom s 11 metara. Šuker će kasnije izjaviti da mu je upravo to bio omiljeni
pogodak karijere. U posljednjoj utakmici u skupini Hrvatska je glatko izgubila
od Portugala rezultatom 0:3, ali se svejedno plasirala u četvrtzavršnicu gdje je
izgubila od kasnijih prvaka Njemačke rezultatom 1:2 u kontroverznoj utakmici

Unatoč ispadanju u četvrtzavršnici, Miroslav Blažević ostao je izbornik
reprezentacije tijekom kvalifikacija za Svjetsko nogometno prvenstvo u
Francuskoj 1998. godine. Kvalifikacije su ponovno završile uspjehom, nakon što
je Hrvatska u kasnijem doigravanju bila bolja od Ukrajine nakon dvije utakmice.
U skupini Svjetskog prvenstva Hrvatska je pobijedila Jamajku i Japan (3:1 i
1:0), ali izgubila od Argentine (0:1) čime je osvojila drugo mjesto u skupini i
u osmini završnice susrela se s Rumunjskom. Tu je utakmicu Hrvatska pobijedila
1:0 i našla se u četvrt završnici, ponovno s Njemačkom koja se u to vrijeme
nalazila na drugom mjestu FIFA-ine ljestvice najboljih nogometnih reprezentacija
svijeta. Iako je većina smatrala da će Njemačka proći dalje, tu utakmicu je
Hrvatska glatko dobila rezultatom 3:0 zgoditcima Roberta Jarnija, Gorana
Vlaovića i Davora Šukera, a sve nakon što je Christian Wörns zaradio crveni
karton. U poluzavršnici Hrvatska se susrela s domaćinom prvenstva, Francuskom:
nakon prvog poluvremena u kojem nije bilo zgoditaka, Hrvatska je povela pogotkom
Davora Šukera, ali je već u sljedećem napadu branič Lilian Thuram izjednačio
rezultat, nakon što je oteo loptu hrvatskom kapetanu Bobanu na 20 m od hrvatskih
vratiju, dok se ovaj neobjašnjivo premišljao i držao loptu tako blizu, uz to
okružen mnoštvom protivničkih igrača. Kasnije je isti igrač postigao još jedan
pogodak nakon što je iz prekršaja oteo loptu hrvatskom igraču 25-30 m od
hrvatskih vratiju, pa je Hrvatska izgubila konačnim rezultatom 1:2. Iako je
igrala protiv domaćina, sudci su sudili pošteno: čak su domaćoj Francuskoj
isključili igrača, pa je zadnjih 20 minuta igrala s igračem manje. Ostalo je
nejasno zašto je u takvoj situaciji hrvatski izbornik Blažević izvršio izmjenu u
90. minuti(!) uvevši ključnog reprezentativca Prosinečkog koji je iz
neobjašnjenih razloga izostavljen iz te utakmice. U utakmici za treće mjesto
Hrvatska se je susrela s reprezentacijom Nizozemske koju su dobili 2:1, a zbog
pogotka kojeg je u njoj postigao Davor Šuker postao je najbolji strijelac
prvenstva te osvajač nagrade Zlatna kopačka. Budući je osvajanje trećeg mjesta
na Svjetskom prvenstvu smatrano jednim od najboljih nogometnih debija u
povijesti, Hrvatska je u siječnju 1999. godine postavljena na treće mjesto
FIFA-ine ljestvice što ujedno označava i njezin najbolji plasman na istoj do
danas. 1998. godine Hrvatska je po drugi put dobila priznanje od FIFA-e (Best
Mover of the Year). Zbog svojih uspjeha sastav hrvatske nogometne reprezentacije
iz 90-tih smatra se Zlatnom generacijom. Mnogi od ovih igrača bili su sastavni
dio momčadi bivše jugoslavenske reprezentacije do 20. godine koja je osvojila
Svjetsko juniorsko prvenstvo 1987. godine u Čileu.

Unatoč uspjesima na svoja prva dva velika nogometna natjecanja, Hrvatska je u
kvalifikacijskoj skupini za sljedeće Europsko prvenstvo 2000. godine završila na
trećem mjestu iza reprezentacija SR Jugoslavije i Republike Irske, ne uspjevši
se kvalificirati na to natjecanje. Obje utakmice između Hrvatske i
srbijansko-crnogorske reprezentacije (pod imenom SR Jugoslavije) završile su
neodlučenim rezultatima u skupini. Utakmice su praćene političkim tenzijama
navijača obaju momčadi, a tijekom utakmice u Beogradu dogodili su se i politički
prosvjedi. Uzvratna utakmica u Zagrebu završila je rezultatom 2:2 zbog čega se
Hrvatska nije uspjela kvalificirati na Euro 2000. Ključnim se pokazao kad je
Hrvatska propustila osvojiti sve bodove u Skoplju (1:1), jer je Makedonija svom
žestinom igrala protiv Hrvatske, dok ni približno nije pokazala žestinu protiv
srbijansko-crnogorske reprezentacije, koja se je odanle vratila sa svim bodovima
(pobjeda 2:4).

Podrobniji članak o temi: Kvalifikacije za Svjetsko prvenstvo u nogometu 2002.
(UEFA) - skupina 6 Izbornik Blažević dao je ostavku u jesen 2000. godine pa je
na klupu izabran Mirko Jozić. Unatoč odlasku u mirovinu mnogih igrača "Zlatne
generacije", Hrvatska je ostala neporažena u kvalifikacijskoj skupini za
Svjetsko prvenstvo 2002. godine. Ipak, taj turnir započeli su porazom od Meksika
nakon kojeg je uslijedila iznenađujuća pobjeda od 2:1 protiv finalista Europskog
prvenstva iz 2000. godine, Talijana. U posljednjoj utakmici skupine Hrvatska je
izgubila od Ekvadora (0:1) što joj je onemogućilo prolazak u drugu fazu
natjecanja, a igrači su uglavnom krivnju svaljivali na pritisak uzrokovan
velikim očekivanjima. Jozić je nakon prvenstva dao ostavku i u srpnju 2002.
godine na njegovo mjesto dolazi Otto Barić.

Pod Barićevim vodstvom igra Hrvatske u kvalifikacijama za Europsko prvenstvo
2004. godine bila je svakojaka, a prolazak na to natjecanje osigurala je tek
nakon dodatnog play-offa u dvije utakmice protiv Slovenije (2:1). Dado Pršo
postigao je izuzetno važan i, na kraju se pokazalo, odlučujući pogodak u gostima
u uzvratnom susretu. Na samom turniru Hrvatska je odigrala blijedih 0:0 sa
Švicarskom te također remizirala s braniteljima naslova Francuzima (2:2), ali
zbog poraza od Engleza (2:4) nije prošla u četvrtzavršnicu. Barićev dvogodišnji
ugovor istekao je u srpnju 2004. godine i odlučeno je da neće biti produžen.
Barićev je mandat obilježio jedan pristup o kojem se dugo govorilo, a dotada ga
se nikako nije poduzimalo: pozvalo se izvrsne perspektivne igrače hrvatskog
podrijetla koji su igrali po zapadnoeuropskim zemljama igrati za Hrvatsku.

Podrobniji članak o temi: Kvalifikacije za Svjetsko prvenstvo u nogometu 2006.
(UEFA) - skupina 8 Podrobniji članak o temi: Kvalifikacije za Europsko prvenstvo
u nogometu 2008. - skupina E

Bivši hrvatski igrač Zlatko Kranjčar naslijedio je Barića na mjestu izbornika
reprezentacije u srpnju 2004. godine i kroz kvalifikacije za Svjetsko prvenstvo
2006. godine prošao bez poraza, ali također bio optužen za nepotizam zbog izbora
svog vlastitog sina, Nike Kranjčara u sastav. Na samom prvenstvu Hrvatska je
izgubila prvu utakmicu od Brazila (0:1) te odigrala neodlučeno s Japanom (0:0) u
okršaju u kojem je Darijo Srna promašio jedanaesterac u prvom poluvremenu. Treća
utakmica, remi sa Australijom (2:2) u kojoj su čak tri igrača zaradila crvene
kartone, potvrdila je ispadanje Hrvatske s još jednog velikog natjecanja u prvom
krugu završnice. Također, ta utakmica će ostati upamćena po pogrješci glavnog
suca, Grahama Polla, koji je pokazao tri žuta kartona hrvatskom reprezentativcu
Josipu Šimuniću nakon što ga je zamijenio s australskim igračem zbog njegovog
australskog naglaska. Poll, izrazito kritiziran zbog suđenja baš u toj utakmici,
nedugo potom povukao se iz nogometa.

Nakon prvenstva, Hrvatski nogometni savez je u srpnju 2006. godine izbornika
Kranjčara zamijenio sa Slavenom Bilićem, dotadašnjim izbornikom mlade
reprezentacije. Bilić je u momčad uveo nekoliko mladih igrača i u početku
postizao uspjehe uključujući i pobjedu rezultatom 2:0 u njegovom premijernom
nastupu s reprezenacijom u prijateljskoj utakmici protiv Talijana, koji su
nepunih dva mjeseca prije toga postali svjetskim prvacima na FIFA Svjetskom
prvenstvu u Njemačkoj. Unatoč kontroverznoj odluci o suspenziji Darija Srne,
Ivice Olića i Boška Balabana iz reprezentacije zbog njihovog kasnog noćnog
provoda izvan kampa reprezentacije, Bilić je svoju momčad uvjerljivo vodio kroz
kvalifikacije za Europsko prvenstvo 2008. godine. Kvalifikacije su završili na
prvom mjestu skupine, sa samo jednim porazom (od Makedonije) te posebno
istaknutimm dvjema pobjedama protiv Engleske reprezentacije koja se zbog toga
nije uspjela kvalificirati na završni turnir prvi put nakon 1984. godine.

Nakon što je glavnog napadača Eduarda da Silvu divljački ozlijedio protivnički
igrač u Premier ligi, Bilić je bio prisiljen uvelike izmijeniti način igre
reprezentacije pa su u sastav dovedeni Nikola Kalinić i Nikola Pokrivač koji do
tada nikad nisu nastupali za nacionalnu momčad. Reprezentacija je dobila oštre
kritike na račun loše igre u pripremnim utakmicama protiv Škotske i Moldove, ali
su na samom prvenstvu prvi put u povijesti ostvarili sve tri pobjede u skupini -
protiv domaćina Austrije, Njemačke i Poljske, te glatko prošli u
četvrtzavršnicu. Međutim, u četvrtzavršnici se Hrvatska susrela s Turskom i na
dramatičan način napustila natjecanje. Nakon što je utakmica završila 0:0, a
Hrvatska povela zgoditkom Ivana Klasnića u predzadnjoj minuti drugog produžetka,
Turska je uspjela izjednačiti u 122. minuti utakmice zgoditkom Semiha Senturka u
nepostojećoj sudačkoj nadoknadi, a k tomu je Hrvatska te zadnje minute igrala s
igračem manje, jer sudac nije dopustio ući u igru hrvatskom igraču kojem se je
bila ukazivala pomoć. Nakon toga uslijedili su jedanaesterci koji su odlučivali
koja će reprezentacija nastavili natjecanje. Hrvatski reprezentativci potpuno
'odsječenih nogu' nakon šokantne završnice vrlo su loše izveli jedanaesterce i
napustili natjecanje nakon rezultata 1:1 (1:3) . Ipak, uspjeli su do kraja
turnira ostati reprezentacija koja je primila najmanje pogodaka na istome (2),
imala najmanje izgubljenih utakmica (0) i postigla najraniji pogodak (u četvrtoj
minuti prve utakmice protiv Austrije što je također označilo i najraniji pogodak
s bijele točke ikada postignut u povijesti Europskih nogometnih prvenstava).

Unatoč glasinama da će dati ostavku, izbornik Bilić je produžio svoj ugovor te
na taj način postao prvi izbornik nakon Blaževića koji će voditi Hrvatsku na dva
uzastopna velika natjecanja. U kvalifikacijama za Svjetsko prvenstvo 2010.
godine u Južnoj Africi, Hrvatska se ponovno našla s Englezima i njihove utakmice
proglašene su najočekivanijima u kompletnim kvalifikacijama. Nakon domaće
pobjede protiv Kazahstana, Hrvatska je izgubila od Engleske kod kuće i na taj
način prekinula svoj niz neporaženosti na stadionu Maksimir koji je trajao punih
14 godina, te upisala prvi od zasada tri domaća kvalifikacijska poraza u
povijesti. Tijekom kvalifikacija momčad se mučila s ozljedama raznih igrača, a
također se dogodio i njihov dosadašnji najveći poraz - 1:5 od Engleske na
stadionu Wembley. Iako je u posljednjoj utakmici Hrvatska pobijedila Kazahstan,
nije se uspjela kvalificirati na natjecanje zbog toga što je Ukrajina - nakon
pobjede nad Englezima - također pobijedila Andoru i zauzela drugo mjesto u
skupini. Nakon završetka kvalifikacija Bilić je bio izrazito kritiziran i
očekivala se njegova ostavka, ali je ugovor svejedno produžen i on je ostao
izbornikom još jedno natjecanje - Europsko prvenstvo 2012. godine u Ukrajini i
Poljskoj.

Hrvatska je postavljena za nositelja kvalifikacija za Europsko prvenstvo 2012.
godine u Ukrajini i Poljskoj, natjecanja za koje je Hrvatska zajedno s Mađarskom
bila kandidat za domaćina što bi im omogućilo izravnu kvalifikaciju. ali se
nakon odluke da će se prvenstvo održati u Poljskoj i Ukrajini Hrvatska našla u
kvalifikacijskoj skupini F i, premda su bili nositelji, završili su
kvalifikacijski put na drugom mjestu iza Grčke te su morali igrati
dokvalifikacijske utakmice s Turskom. Hrvatska je uspješno prošla, pobijedivši
sveukupno rezultatom 3:0, a sva tri pogotka postignuta u prvoj utakmici
odigranoj u Istanbulu. Na završnom torniru Hrvatska je igrala u skupini C u
Poljskoj s reprezentacijama Irske, Italije i Španjolske te nakon jedne pobjede
(3:1 protiv Irske), jednog neriješenog ishoda (1:1 protiv Italije) te jednog
poraza (0:1 od Španjolske) završila natjecanje u skupini. Bilić je podnio
ostavku po završetku Eura 2012., kao što je i najavio pred početak tog
natjecanja.

Podrobniji članak o temi: Kvalifikacije za Svjetsko prvenstvo u nogometu 2014.
(UEFA) - skupina A Igor Štimac započeo je domaćim porazom 2:4 na Poljudu od
Švicarske dana 15. kolovoza 2012. Kvalifikacijski ciklus pod njegovim vodstvom
je započeo dobro (u šest utakmica ostvareno je pet pobjeda i remi s Belgijom,
ali posljednje četiri utakmice su bile izrazito loše - osvojen je samo jedan
bod). Pored utakmice sa Švicarskom, odigrane su još četiri prijateljske utakmice
(pobjeda protiv Južne Koreje 4:0 6. veljače 2013., poraz od Portugala 1:0 10.
lipnja 2013., pobjeda nad Lihteštajnom 3:2 14. kolovoza 2013. te ponovna pobjeda
nad Južnom Korejom 2:1 9. rujna 2013.). Nakon poraza od Škotske u Glasgowu 15.
listopada 2013. i izborenog doigravanja za SP u Brazilu, Igor daje svoj
izbornički mandat na raspolaganje predsjedniku HNS-a Davoru Šukeru koji tu
ostavku i prihvaća.

Podrobniji članak o temi: Kvalifikacije za Europsko prvenstvo u nogometu 2016. -
skupina H Nakon odlaska 15. listopada 2013. Igora Štimca sa izborničke funkcije,
Niko Kovač preuzima "A" selekciju u doigravanju za SP u Brazilu. Hrvatska je u
dvije utakmice doigravanja protiv Islanda izborila odlazak na SP u Brazilu. Na
SP u Brazilu reprezentacija nije prošla skupinu. Nakon loših rezultata u
kvalifikacijama za Euro u Francuskoj 2016. godine, Izvršni odbor saveza
jednoglasno smjenjuje Niku Kovača s mjesta izbornika.

Nakon smjene Nike Kovača, 21. rujna 2015. Hrvatski nogometni savez je potvrdio
kako je Ante Čačić novi izbornik hrvatske nogometne reprezentacije. Izvršni
odbor je jednoglasno, a to je potvrdio i predsjednik HNS-a Davor Šuker za
novinare:

Hrvatska nogometna reprezentacija je pod njegovim vodstvom u predzadnjoj
utakmici kvalifikacija za Europsko prvenstvo u Francuskoj pobijedila Bugarsku
3:0, golovima Perišića na asistenciju Modrića u 2. minuti, Rakitića u 42. minuti
i Kalinića u 82. minuti.

Većinu domaćih utakmica hrvatska nogometna reprezentacija igra na stadionu
Maksimir u Zagrebu. Stadion je izgrađen 1912. godine, a obnovljen 1997. godine.
Ime je dobio po kvartu u kojem se nalazi - Maksimiru. Na njemu je hrvatska
reprezentacija do danas odigrala najviše utakmica, a bio je i domaćin prve
kvalifikacijske utakmice protiv Litve; također je služio i kao domaći stadion
utakmica Hrvatske tijekom Drugog svjetskog rata. Hrvatski nogometni savez i
Vlada dogovorili su daljnja poboljšanja stadiona (uključujući i povećanje broja
sjedala s postojećih 40-tak tisuća) koja će ga učiniti najskupljim nogometnim
stadionom na svijetu. Međutim, 2008. godine UEFA je zaprijetila da će ograničiti
broj domaćih navijača koji će moći gledati utakmice svoje reprezentacije zbog
navijačkih nereda koji su se dogodili tijekom Europskog prvenstva te godine.
Zagrebački gradonačelnik Milan Bandić nije odobrio završne planove obnove
stadiona 2008. godine, a jedan od glavnih razloga bili su veliki troškovi; od
prosinca 2008. godine obnavljanje stadiona je odgođeno do daljnjega.

Osim u Zagrebu, hrvatska reprezentacija domaće utakmice igra i u drugim
gradovima. Najčešći od njih je Split gdje se igra na stadionu Poljud koji je bio
domaćin nekoliko kvalifikacijskih utakmica za Europsko prvenstvo 1996. i
Svjetsko prvenstvu 1998. godine. Od prve utakmice 1995. godine protiv Italije
koja je završila neodlučenim 1:1 rezultatom, Hrvatska nije uspjela pobijediti u
službenoj FIFA utakmici na Poljudu. Zbog ove činjenice utakmice na tom stadionu
proglašene su "Poljudskom kletvom". Ta kletva napokon je prekinuta u lipnju
2011. godine kada je Hrvatska pobijedila Gruziju rezultatom 2:1. Reprezentacija
je nekoliko kvalifikacijskih i prijateljskih utakmica odigrala i na stadionu
Kantrida u Rijeci (gdje je do danas još uvijek neporažena), na stadionu Gradski
vrt u Osijeku te na stadionu Anđelko Herjavec u Varaždinu.

Od prve službene utakmice (17. listopada 1990. godine protiv reprezentacije
SAD-a) do danas, Hrvatska je svoje domaće oglede igrala na sveukupno jedanaest
stadiona u devet gradova.

Službena FIFA-ina skraćenica imena hrvatske nogometne reprezentacije je CRO i
taj se akronim upotrebljava kako bi se reprezentacija identificirala u FIFA-i i
medijima. Druga skraćenica koja se upotrebljava je i HRV. Hrvatski igrači vrlo
često se nazivaju Vatreni, a u vrijeme kada je momčad vodio Slaven Bilić drugi
nadimak im je i Bilić Boysi.

Prvi službeni dres hrvatske nogometne reprezentacije dizajnirao je akademski
slikar Miroslav Šutej 1990. godine. Premda je malo promijenjen otkad je službeni
sponzor postao Nike, dres je uglavnom zadržao nacionalni identitet. Također,
šahovnica prisutna na službenom grbu Republike Hrvatske, kao i na dresu
nogometne reprezentacije koristi se sve češće i na dresovima u ostalim
športovima - bilo momčadskim ili pojedinačnim.

Tradicijski kamp za treniranje reprezentacije nalazi se u Čatežu (Slovenija)
gdje se momčad priprema za nadolazeće utakmice. Međutim, Hrvatski nogometni
savez najavio je izgradnju novog centra za treniranje kako bi se uvjeti treninga
još više poboljšali.

Najprominentniji navijači hrvatske reprezentacije su navijači nogometnih klubova
Hajduka iz Splita te Dinama iz Zagreba koji u hrvatskoj nogometnoj ligi imaju
najveći broj navijača. Zbog rivalstva ovih dviju navijačkih skupina - Bad Blue
Boysa iz Zagreba i Torcide iz Splita - obje su bile povezane s huliganskim
nemirima tijekom utakmica ova dva kluba, premda nasilje između njih do danas
nije zabilježeno na utakmicama reprezentacije. Nogometna reprezentacija Hrvatske
veliku potporu ima i od Hrvata koji žive u susjednoj Bosni i Hercegovini,
prvenstveno od navijača nogometnog kluba HŠK Zrinjski Mostar koji su poznati pod
imenom Ultras-Zrinjski. Hrvatske navijače gotovo uvijek prati slogan Uvijek
Vjerni kako se također zove i Klub navijača hrvatske nogometne reprezentacije
kojem je cilj ujediniti sve obožavatelje i navijače Hrvatske iz cijeloga
svijeta.

Međutim, ponašanje navijača na međunarodnim utakmicama dovelo je i do
međunarodnih sankcija protiv reprezentacije. Hrvatska je bila kažnjena pod
prijetnjom izbacivanja iz UEFA-e zbog rasističkog ponašanja navijača tijekom
Europskog prvenstva 2004. godine. Također je u više navrata zabilježeno opiranje
pravilima sigurnosti od strane navijača. Tijekom Svjetskog prvenstva 2006.
godine jedan navijač pobjegao je osiguranju i prišao igračima ulaskom direktno
na teren; bio je uhićen zbog smetanja posjeda. Tijekom prijateljske utakmice s
Italijom u Livornu, mala grupa hrvatskih navijača stojeći na tribinama napravila
je znak Svastike kao odgovor na to što su talijanski navijači mahali s
komunističkim zastavama; UEFA je kaznila Hrvatski nogometni savez zbog
incidenta. Slični događaji zabilježeni su tijekom Europskog prvenstva 2008.
godine; UEFA je ponovno kaznila Hrvatsku zbog isticanja rasističkih banera u
utakmici protiv Turske, a FIFA je kaznila HNS zbog rasističkog vrijeđanja
engleskog igrača Emila Heskeyja 10. rujna 2008. godine.

Hrvatski navijači vrlo često upotrebljavaju baklje bilo da je riječ o utakmicama
domaćeg prvenstva ili na međunarodnim utakmicama što prema riječima bivšeg
reprezentativca Igora Štimca i sadašnjeg reprezentativca Luke Modrića dodatno
motivira kompletnu momčad. Međutim, bakljade su zabranjene na većini
međunarodnih utakmica pa se hrvatskim navijačima od strane osiguranja UEFA-e i
FIFA-e sredstva često oduzimaju prilikom ulaska u stadion. Hrvatski navijači
također su došli u sukob s muslimanima iz Turske tijekom Europskog prvenstva
2008. godine u utakmici s turskom nogometnom reprezentacijom. Osiguranje je bilo
dodatno pojačano u vrijeme kada su se hrvatski i turski navijači okupljali u
Beču nedugo prije početka utakmice četvrtzavršnice tog turnira; nakon utakmice
hrvatski navijači odupirali su se policiji i ušli u sukobe s turskim navijačima.

Tijekom međunarodnih nogometnih susreta reprezentacija bivših država Jugoslavije
također su se pojavljivale tenzije među navijačima. Hrvatski navijači smješteni
u gledalištu tijekom utakmice Jugoslavije i Nizozemske 3. lipnja 1990. godine
zviždali su dok se svirala jugoslavenska himna, a tijekom cijele utakmice
navijali su za Nizozemsku. Stadion na Maksimiru bio je poprište oštrih sukoba
hrvatskih i srpskih navijača tijekom utakmice nogometnih klubova Dinama iz
Zagreba i Crvene zvezde iz Beograda što je uzrokovalo njezin prekid. Tijekom
Svjetskog prvenstva 2006. godine dogodili su se sukobi između Hrvata i Bošnjaka
u Mostaru.

Nogomet je najpopularniji šport u Hrvatskoj i odigrao je važnu ulogu u stjecanju
nezavisnosti tijekom raspada Jugoslavije. Domoljublje je naraslo tijekom
stvaranja reprezentacije u ranim 1990.-im, za vrijeme prvog hrvatskog
predsjednika Franje Tuđmana. Natječući se odvojeno u službenim i neslužbenim
utakmicama, reprezentacije je osnažila jedinstvo hrvatskog naroda u domovini i
iseljeništvu. Nadalje, Tuđmanov odnos s reprezentacijom je postao važna karika u
jačanju i jedinstvu hrvatske države i naroda. Nakon najvećeg uspjeha hrvatskog
nogometa, trećeg mjesta na Svjetskom prvenstvu u Francuskoj 1998. godine, Tuđman
je izjavio da "nogometne pobjede oblikuju nacionalni identitet koliko i ratovi".
Jednoglasna podrška reprezentaciji je narasla usporedno s odobravanjem državnog
vrha. Franjo Tuđman je održavao snažan odnos s reprezentacijom i zahvalio joj na
doprinosu u stvaranju neovisne i suverene hrvatske države. Američki političar i
diplomat Strobe Talbott je predvidio da će jačanje hrvatskog nogometa ovisiti od
samog naroda. Zlatnu generaciju hrvatskog nogometa je dočekalo oko 100.000
navijača, među kojima je bio i predsjednik Tuđman. Tuđman je govorio u ime
navijača hvaleći nastupe hrvatskih reprezentativaca.

Tadašnji hrvatski izbornik Miroslav Ćiro Blažević je zahvalio predsjedniku
Tuđmanu na uručenim odlikovanjima dodjeljenim za uspjeh reprezentacije, dok je
uzbuđeni kapetan Zvonimir Boban u ime svojih suigrača zahvalio Tuđmanu, koji im
je omogućio da igraju za njihovu Hrvatsku i stvorio njihovu Hrvatsku.

Iako više nema odnosa između reprezentacije i bilo koje druge političke stranke
od Tuđmanove smrti, hrvatska nogometna reprezentacija i dalje budi domoljubne
osjećaje u Hrvatskoj i ostatku Europe. Reprezentacija dobiva stalnu medijsku
pažnju, a njezine utakmice se uživo prenose na HRT 2.

Pred Europsko prvenstvo 2008. godine, izbornik Slaven Bilić i njegov rock sastav
Rawbau su izdali singl, Vatreno Ludilo, koji je podsjetio na slavne pobjede
tijekom Svjetskog prvenstva 1998. godine i pohvalio današnje ambicije. Pjesma se
nalazila na samom vrhu hrvatskih glazbenih top ljestvica i bila je slušana
tijekom Eura 2008. reprezentacija je dobila nadimak Bilić boysi. Ostali hrvatski
glazbenici, kao što su Dino Dvornik, Connect, Prljavo kazalište i Baruni su
snimili pjesme u znak podrške reprezentaciji, među kojima su: Malo nas je, al'
nas ima, Samo je jedno, Moj dom je Hrvatska, Srce vatreno i Neka pati koga
smeta.

Reprezentacija je prihvatila pjesmu Lijepa li si, koju pjeva Marko Perković
Thompson. U izboru slušatelja Narodnog radija povodom 20. godina hrvatske
državnosti, pjesma je proglašena najljepšom domoljubnom pjesmom. Lijepa li si
podsjeća na hrvatsku himnu, Lijepa naša domovino. Thompsonova pjesma Uvijek
vjerni tebi postala je himna službenog Kluba navijača hrvatske nogometne
reprezentacije Uvijek vjerni.

Hrvatska nogometna reprezentacija se kvalificirala i nastupila na tri Svjetska
nogometna prvenstva za redom u razdoblju od 1998. do 2006. godine, ali nije se
uspjela kvalificirati na Svjetsko prvenstvo održano u Južnoj Africi 2010. godine
nakon što je kvalifikacijsku skupinu završila na trećem mjestu iza Engleske i
Ukrajine. Premda je postala službenom članicom FIFA-e i UEFA-e 1992. godine,
nije mogla nastupiti na Svjetskom prvenstvu održanom u SAD-u 1994. godine budući
su kvalifikacije za to natjecanje započele prije njezinog službenog početka
članstva. Do danas je njezin najbolji nastup na Svjetskim nogometnim prvenstvima
treće mjesto osvojeno u Francuskoj 1998. godine. Na ostala dva na kojima je
nastupila, reprezentacija Hrvatske eliminirana je nakon razigravanja po
skupinama.

Najbolji rezultati hrvatske nogometne reprezentacije na Europskim nogometnim
prvenstvima do danas je bila četvrtzavršnica u njihovom prvom javnom nastupu na
prvenstvu u Engleskoj 1996. godine te ponovno četvrtzavršnica na prvenstvu
održanom u Austriji i Švicarskoj 2008. godine. Za Europsko prvenstvo 2000.
godine održano u Nizozemskoj i Belgiji nisu se kvalificirali. Hrvatski nogometni
savez je skupa s Mađarskim nogometnim savezom podnio službenu prijavu za
zajedničko domaćinstvo ovih dviju država za Europsko nogometno prvenstvo 2012.
godine, ali su za domaćina tog prvenstva na kraju izabrane Poljska i Ukrajina.
Hrvatska se nakon doigravanja u dvije utakmice s Turskom uspješno kvalificirala
na to natjecanje.

1 Do 23. veljače 2008., kad mu je Martin Taylor divljački slomio nogu, od 2004.
do 2007. postigao je 13 pogodaka za reprezentaciju (u nepune dvije godine,
veljača 2006. - listopad 2007., skoro 7 godišnje). Nakon rehabilitacije,
postigao je 16 pogodaka u 5 godina (3,2 godišnje). Ni u klupskom nogometu nikad
više nije bio tako efikasan strijelac kao što je bio prije ozljede.

Podrobniji članak o temi: Zanimljivosti i statistika hrvatske nogometne
reprezentacije

Poznate navijačke pjesme posvećene hrvatskoj reprezentaciji su "Lijepa li si"
(izvodi Marko Perković Thompson), Neka pati koga smeta, Hrvatska je prvak
svijeta" (izvode Baruni), "Srce vatreno" (Nered), "Mi smo prvaci" (Gibonni),
"Večeras je naša fešta" (Tomislav Ivčić), "Malo nas je, al' nas ima" (Dino
Dvornik i Boris Novković), "Uvijek vjerni tebi" (Thompson),"Neopisivo"(Zaprešić
boys) i ostale.



https://hr.wikipedia.org/wiki/Velo_misto

Velo misto je hrvatska televizijska serija snimljena 1979. - 1981. prema knjizi
Miljenka Smoje, točno deset godina nakon velikog uspjeha njegove serije Naše
malo misto. Velo misto je snimljeno pod redateljskom palicom Joakima Marušića,
uz glazbu Pere Gotovca.

"Velo misto" je živopisna kronika grada Splita kojom se promiču mnoge ljudske
sudbine: ribara, težaka, radnika, policajaca, piljarica, studenata, vojnika,
bludnica, krijumčara, ljudi s ruba života, ali i uglednih građana. Kronika je to
grada na vjetrometini burnih političkih zbivanja prve polovice dvadesetog
stoljeća, kojoj ni u najtragičnijim trenucima ne ponestaje humora i
plemenitosti. Autentičan jezik, bogati kostimi i scenografija, iznimna glumačka
ostvarenja, glavne su vrline ove koloritne i pune mediteranskog ozračja
rekonstruirane povijesne freske grada Splita.

Glavni likovi i životi tih likova temelje se na stvarnim osobama i događajima.
Serija prati povijesna zbivanja, razvoj i život u Splitu tijekom cijele prve
polovice XX. stoljeća, kroz prizmu nastanka, te uspona i padova jednog od
simbola Splita, nogometnog kluba Hajduk. Priča prati dogodovštine osnivača i
prvih igrača Hajduka, kao i brojnih likova na ovaj ili onaj način vezanih uz
Hajduk.

"Velo misto" je, uz svog svojevrsnog prethodnika "Naše malo misto", jedno je od
najboljih i najpopularnijih djela hrvatske kinematografije, reprizirano puno
puta.



https://hr.wikipedia.org/wiki/Ayrton_Senna

Ayrton Senna da Silva ([aˈiɾtõ ˈsenɐ dɐ ˈsiwvɐ]) (São Paulo, 21. ožujka 1960. -
Bologna, 1. svibnja 1994.) bio je brazilski vozač Formule 1 poznat pod nadimkom
Kišni čovjek. Poginuo je u nesreći na VN San Marina u Imoli.

Senna se rodio u São Paulu, glavnom gradu istoimene brazilske federalne države,
kao sin imućnog oca koji je ubrzo razvio njegovo zanimanje za automobilizam.
Potaknut od oca, trkaćeg entuzijasta, Senna je sjeo u svoj prvi kart-bolid u
dobi od četiri godine. Ušao je u karting natjecanja kada je to zakon dopuštao, u
dobi od trinaest godina. Svoju prvu utrku opisao je u dokumentarnom filmu
napravljenom u ranim osamdesetim godinama 20. stoljeća, govoreći kako su staze
rađene na ulicama i parkiralištima, a startne pozicije zapisivane na papirićima,
te bi se potom izvlačile iz jedne kacige, a izvučeni broj označavao bi startnu
poziciju. Broj koji je izvukao u svojoj prvoj utrci bio je broj 1, što je
značilo da u svojoj prvoj utrci ikad starta s pole positiona. Iako su drugi
vozači bili mnogo iskusniji i brži od Ayrtona, nisu se mogli nositi s njime na
dugim ravninama zbog male Ayrtonove mase u odnosu na odrasle vozače. U istom
dokumentarcu izjavio je kako je zaostajao za svim vozačima u zavojima, te da ga
je jedan vozač zakačio s leđa i izbacio iz utrke. No, 1977. godine osvojio je
Južnoameričko Kart prvenstvo, te nekoliko puta bio drugi na Svjetskim Kart
prvenstvima, no nikada ga nije osvojio.

Odlaskom u Europu 1981. godine, pristupio je natjecanju British Formula Ford
1600, koje je osvojio. Iste godine je prisvojio majčino krsno prezime, Senna,
jer je da Silva vrlo često prezime u Brazilu. Iduće, 1982. godine, Senna osvaja
još dvije titule; britansku i europsku, za pobjedu u natjecanju Formula Ford
2000 Championships.

Godina 1983. donijela je rivalitet s Martinom Brundleom u Formuli 3. U tom
natjecanju Ayrton je među ostalim, osvojio i prestižnu utrku u Macauu s momčadi
Teddyja Yipa, Theodore Racing Team, iako je ta momčad zapravo bila pod drugom
momčadi za koju se natjecao Brundle, West Surrey Racing. Nakon testiranja za
momčadi iz F1, Williams, Brabham, McLaren i Toleman, osigurao je nastup u
Formuli 1 za sezonu 1984.

Toleman je bila mala momčad u usporedbi s većim onoga vremena, kao i danas
veliki McLaren ili Williams i Brabham. Usprkos tomu, momčad je razvila pristojan
automobil s Hartovim motorom, u kojemu se Sennin talent počeo primjećivati.
Ostvario je prvi bod u VN JAR-a, 7. travnja 1984. godine, na stazi Kyalami. Prve
tri utrke i ukupno dva boda bile su samo početak, jer je pravi utisak svijetu F1
ostavio na kišnoj utrci u VN Monaka. U subotu je izborio start na trinaestom
(13.) mjestu, no tijekom utrke, koja je na glasu kao nemoguća za pretjecanje
tijekom suhog, počeo je prestizati većinu vozača. U devetnaestom (19.) krugu
prestigao je drugoplasiranog u utrci, tada dvostrukog, kasnije i trostrukog
svjetskog prvaka, Nikija Laudu, te zatim ganjao Alaina Prosta i prvo mjesto u
utrci. No, kiša je toliko onemogućila uvjete da je utrka prekinuta u trideset
prvom (31.) krugu, a svim vozačima koji su do trenutka prekida utrke bili u
poziciji osvajanja bodova, oni su prepolovljeni. (Ovo je imalo nesretan učinak
na Prosta. Pola bodova koje je zaslužio prvim mjestom (pet umjesto deset) nisu
bila dovoljna za osvajanje titule svjetskog prvaka, a da je osvojio sve bodove,
imao bi dovoljno bodova da postane prvak. Bilo je potrebno odvoziti još nekoliko
krugova da se odvoze dvije trećine utrke i da se utrka proglasi kompletno
odvoženom). To drugo mjesto predstavljalo je prvi podij za Brazilca. Još dva
puta Senna se penjao na podij zahvaljujući trećim mjestima odvoženima u Brands
Hatchu na VN Velike Britanije, te na posljednjoj utrci sezone na VN Portugala u
Estorilu. Ayrton je završio sezonu kao deveti, izjednačen s Nigelom Mansellom na
devetom mjestu ukupnog poretka s trinaest (13) bodova.

No, Senna je, uz F1, te godine vozio i utrku 1000km Nürburgring gdje je, uz
Henrija Pescarola i Stefana Johanssona odvezao Porsche 956 do osmog mjesta na
kraju. Nadalje, sudjelovao je u ekshibicijskoj utrci prilikom otvaranja novog
Nürburgringa. Utrka se vozila u identičnim Mercedes-Benz-W201 bolidima, a Senna
je završio prvi ispred Nikija Laude i Carlosa Reutemanna.

Iduće godine, Senna se pridružio momčadi Lotusa osnaženoj Renaultovim motorima,
iako je ovaj prelazak Senne iz Tolemana u Lotus okarakteriziran kao kontroverzan
jer su kružile glasine kako je Senna morao otkupiti svoj ugovor da bi mogao
prijeći u Lotus. Očekivalo se da će u Lotusu Ayrton konačno pokazati svu raskoš
svoga talenta. Momčadski kolega bio mu je Elio De Angelis. Vozio je jedan od
najboljih automobila Lotusa svih vremena, 97T. Prvi od rekorda koji je postavio
bio je 65 prvih startnih pozicija (pole positiona) iz 161 utrke. Prvi pole
position ostvario je na Velika nagrada Brazila, da bi kasnije u utrci odustao
zbog električkih razloga. Zahvaljujući izvrsnoj vožnji po kišnim uvjetima došao
je i do prve pobjede u karijeri, koja se dogodila u Estorilu, Portugal, nadnevka
21. travnja 1985. godine. U toj utrci vodio je od početka do kraja, a Alain
Prost, kasniji svjetski prvak, završio je utrku u zidu. No, ostatak sezone bio
je razočaravajuć zbog čestih odustajanja iz mehaničkih razloga, iako je Ayrton
tijekom čitave sezone pokazivao izuzetnu moć završavanja kvalifikacija na prvom
mjestu. Do kraja sezone pobijedio je još samo jednom, na Velika nagrada Belgije,
na poznatoj Spa-Francorchamps (ponovno u kišnim uvjetima). Završio je sezonu na
respektabilnom, četvrtom mjestu, s 38 bodova i šest podija (dvije pobjede, dva
druga mjesta i dva treća mjesta), uz sedam pole positiona. To su bile godine u
kojima je uspostavio vezu s Berniejem Ecclestoneom.

Njegova druga sezona u Lotusu bila je bolja utoliko što je Lotus napravio
dodatne modifikacije na bolidu i povećao pouzdanost. Senna je krenuo u sezonu
drugim mjestom izgubivši nadmetanje sa sunarodnjakom Nelsonom Piquetom u
njihovoj domaćoj utrci na stazi Jacarepaguá u Rio de Janeiru. No, nakon pobjede
Velika nagrada Španjolske u Jerezu i spektakularne utrke u kojoj je pobijedio
Nigela Mansella za samo 0,014 sekunde (14 tisućinki), po prvi put u karijeri
preuzeo je vodstvo u poretku Svjetskoga prvenstva. No, na vrhu se zadržao vrlo
kratko nakon ponovnih odustajanja uzrokovanih mehaničkim problemima. Nadmetanje
za titulu svjetskog prvaka krenulo je u smjeru Alain Prost u McLaren-TAG-Porsche
protiv dvojca u Williams-Hondi, Piqueta i Mansella. No, usprkos problemima s
bolidom, pobijedio je na VN SAD-a u Detroitu i ponovno završio sezonu na
četvrtom mjestu s 55 bodova, osam pole positiona, dvije pobjede i šest podija
(četiri druga i dva treća mjesta, uz dvije pobjede).

Godina 1987. donijela je nove mogućnost, više nego ijedna prije. Lotus je dobio
snažne Hondine motore nakon što je Renault istupio iz Formule 1. Nakon
usporenoga početka sezone, Ayrton osvaja dvije utrke zaredom: prestižnu VN
Monaka (prva od rekordnih šest pobjeda u monegaškoj prijestolnici) i drugu
godinu zaredom VN SAD-a u Detroitu, što je Senni donijelo novo vodstvo u ukupnom
poretku. Ovoga puta bolid Lotus-Honda činio se stabilnijim nego protekle dvije
sezone, no Williams-Honde Mansella i Piqueta opet su bile brže. Piquet to
koristi i odvaja se od konkurencije, a Senna to nije mogao pratiti, te je ispao
iz utrke za naslov. Mansell i Piquet nastavili su borbu uz stalno vodstvo
Piqueta, no ta utrka je prekinuta dvije utrke prije kraja kada Mansell ozljeđuje
vrat u pripremama za Velika nagrada Japana. To je značilo da Senna ipak može
dohvatiti drugo mjesto na kraju sezone, pod uvjetom ako prikupi barem dva treća
mjesta u preostale dvije utrke. Učinio je i više od toga završivši VN Japana i
Australije na drugom mjestu. No, na posljednjoj utrci sezone mjerenjem je
otkriveno da su mu kočnice šire od dopuštene širine, te je diskvalificiran, što
je automatski značilo oduzimanje bodova koje je zaradio u toj utrci (šest). Na
kraju sezone završio je treći u ukupnom poretku s 57 bodova, 1 pole positionom i
šest podija (četiri puta drugi, ne računajući utrku u kojoj je diskvalificiran,
i dva druga mjesta, uz dvije pobjede). No, kraj sezone značio je zaokret i
uskoro je momčad McLarena počela zvati Sennu u svoju momčad.

Godine 1988., zahvaljujući vezi koju je razvio s Hondom tijekom sezone 1987. dok
je vozio s Lotusom, i uz dozvolu nominalno prvog vozača McLarena, Alaina Prosta,
Senna postaje drugi vozač McLarenove momčadi. Taj prelazak postao je podloga za
rivalitet između ovoga dvojca kulminirajući nebrojeno puta u zanimljivim utrkama
i međusobnim pretjecanjima. Tijekom sezone 1988. Senna i Prost osvojili su 15 od
16 utrka u sezoni vozeći dominantni MP4/4. Titulu svjetskog prvaka odnio je
Senna iako je Prost formalno skupio više bodova, i to zbog FIA-inih izmjena u
sustavu bodovanja. Naime, te sezone, od 16 odvoženih utrka, u njih 11
dodijeljivali su se bodovi za Svjetsko prvenstvo, dok su preostalih pet
okarakterizirane kao utrke za prestiž.

Iduću godinu natjecanje Senne i Prosta eskalira i dolazi do psihološkog rata.
Najupečatljivija utrka i dvoboj njih dvojice bila je Velika nagrada Njemačke
1989, koju je Ayrton osvojio. No, Prost je osvojio titulu svjetskoga prvaka
nakon ozloglašenog incidenta u Suzuki, Japan, kada je Senna pokušao teško
pretjecanje, no obojica su završili u pijesku izvan staze zahvaljujući Prostovom
manevru prema Senni koji je bio izvan savršene putanje, za što je Senna doživio
velike kritike, no to je bio jedini dio na stazi s realnom mogućnošću
pretjecanja u završnim krugovima utrke. Senna se opravdao činjenicom da je znao,
ako ne osvoji utrku, gubi prvenstvo, što je bio razlog njegovog hazarderskog
poteza.

Javnost je oduvijek bila podijeljena oko krivca za taj sudar; jedni govore da je
Prost bio u savršenoj putanji, dok opozicija smatra da je Prost trebao
propustiti Sennu pošto je Senna već bio u unutarnjem dijelu zavoja. Činjenice
pokazuju kako je Prost lagano krenuo prema Senni što je prouzrokovalo ispadanje
obojice izvan staze, no Senna, iako je bio u unutarnjem dijelu zavoja, nije bio
ispred Prosta. Nastavak utrke bio je infarktan; Senna je dospio do boksa i uspio
zamijeniti prednje krilce, vratio se u utrku, preuzeo vodstvo i na kraju
pobijedio u utrci. No, FIA je Senni oduzela svih deset bodova iz te utrke nakon
utvrđivanja da je presjekao šikanu na nedozvoljen način. To je značilo da je
Alain Prost prvak za sezonu 1989.

U Suzuki 1990. godine, posljednjoj utrci sezone u koju je Senna ušao kao prvi,
pole position nalazio se na prljavoj i automatski sporijoj strani staze. Senna
je to shvatio i, prije nego što se kvalificirao kao najbrži, saznao da će pole
ipak biti na čistoj, lijevoj strani, no nakon što je kvalifikacije završio kao
prvi, FIA je vratila odluku i odlučila da će pole ipak na desnoj strani. Na
samom startu utrke Prost je odmah preuzeo vodstvo da bi na prvom, desnom zavoju,
bio udaren od Senne. Telemetrija je pokazala da Senna nije imao namjeru kočiti
što se zavoj više približavao, za razliku od Prosta, za kojega se pokazalo da je
ipak lagano usporio. Oba vozača su odustala iz utrke zbog štete pretrpljene u
sudaru, što je značilo da Senna osvaja naslov svjetskoga prvaka.

Senna je kasnije priznao da je morao ići na nož odmah u prvom zavoju, što je
možda predstavljalo osvetu za incident sezonu prije u Suzuki. To priznanje bio
je čin za koji je doživio još više kritika nego u Suzuki 1989. godine. Optuživan
je za vožnju na način da mora pobijediti pod bilo koju cijenu, no mnogim
navijačima bilo je teže pomiriti se Senninim odnosom prema momčadskim kolegama,
koji je bio otprilike onakvim po čemu je okarakteriziran Schumi.

Sennina odlučnost da pobijedi odrazila se loše na snagu McLarena u sezoni 1992.
s obzirom da je Williams bio nadmoćan. Nakon Prostovog prelaska u Williams 1993.
godine i veta na Sennin dolazak, Senna se okreće i drugim automobilskim
športovima. Odvezao je nekoliko rekorda staza u IndyCaru i testirao za momčad
Marlboro Team Penske. Izvjesno vrijeme postojala je otvorena mogućnost da i
Mansell, Sennin kolega, prijeđe u IndyCar. Pitanja o Senninim namjerama postala
su neizvjesna 1993. godine kada nije imao potpisan ugovor niti s jednom momčadi.
McLaren se pokrio prvakom IndyCara iz 1991. godine, Michaelom Andrettijem, te
obećavajućim Mikom Häkkinenom.

McLaren je imao previše nesuglasica oko ugovora s Hondom što je za posljedicu
imalo prekid Hondine opskrbe motorima. Nakon toga, šef momčadi Ron Dennis je
pokušao opskrbiti McLaren motorima iz Renaulta, snažnima i pouzdanima, kojima se
okrenuo Williams 1992. godine. Naposljetku, Ron Dennis je osigurao Fordove
motore koji su imali manji broj konjskih snaga od Bennetonovih, no nade su
polagane u veliku pouzdanost Fordovih motora, kao i naprednu kontrolu trakcije.
No, ovakav tip motora pokazao se preučinkovitim, te je dogodine zabranjen. Senna
je testirao McLarenov bolid 1993. godine i dok je zaključio kako je šasija
izvrsno konstruirana, shvatio je da Fordov motor ne može osigurati jednaku
brzinu kao konkurentni Williams. Odbio je potpisati ugovor za čitavu sezonu, no
pristao je na race-to-race (od utrke do utrke) vožnju koja mu je donosila točno
milijun američkih dolara po svakoj utrci.

Sennin start u sezonu 1993. bio je spektakularan. Nakon što je prvu utrku, VN
JAR-a 1993., završio kao drugi s velikim zaostatkom, sunčanu domaću utrku u
Brazilu i onu kišnu u Donningtonu, Engleska odvozio je besprijekorno i
pobijedio. Ova u Donningtonu ocijenjena je kao Ayrtonova najveća utrka u
karijeri, što je on sam kasnije opovrgnuo. U toj utrci, među ostalim, startao je
četvrti, pao odmah na peto mjesto, no do kraja prvoga kruga već je bio vodeći u
utrci. Neplanirani uspjeh nastavljen je drugim mjestom u Španjolskoj i
rekordnom, šestom pobjedom u Monaku. Nakon prvih šest utrka sezone, Senna je
vodio ispred velikoga rivala Alaina Prosta i Michaela Schumachera. Do tada je
Senna ipak potpisao ugovor s McLarenom na čitavu sezonu.

Na kraju F1 sezone 1993., Senna napušta McLaren i prelazi u još jednu momčad pri
vrhu, Williams-Renault. Nakon zabrane korištenja kontrole proklizavanja
(traction control) i ABS-a, Williams je sezonu počeo stalnim pokušavanjem
smanjenja vodstva koje je nametnuo Benetton. Senna nije završio prve dvije utrke
u Interlagosu i Aidi, iako je startao sa pole positiona. Zbog velike
nestabilnosti na stražnjem kraju i zamjetne nepouzdanosti na početku sezone, ova
dva prva startna mjesta posebno su cijenjena. Senna je dao mnogo (opreznih)
izjava o tome kako njegov trenutni bolid FW16 ima mnogo dijelova koji bi trebali
biti usavršeni jer taj bolid nije stekao nikakvu prednost nad prijašnjim
modelima, FW15C i FW14B. 1. svibnja 1994. godine, sudjelovao je u trećoj utrci
sezone, VN San Marina u Imoli. Iako tu utrku nije završio, opet je krenuo s pole
positiona.

Taj vikend uzrujala su ga dva događaja. U petak, nakon popodnevnih
kvalifikacija, Sennin sunarodnjak i početnik u Formuli 1, Rubens Barrichello,
pretrpio je teške ozljede u sudaru koji ga je spriječio da nastupi na toj utrci.
Senna je posjetio Barrichella u bolnici (preskočio je ogradu bolnice nakon
zabrane posjećivanja koju su izdali liječnici) te, vidjevši Rubensove ozljede,
postao uvjeren kako su sigurnosni standardi u F1 pretjerano niski. No, crni
vikend se nastavio smrću Rolanda Ratzenbergera u slobodnom treningu koji je
utjecao na Ayrtona toliko da je počeo ozbiljno pomišljati na odlazak iz svijeta
Formule 1. Ironijom sudbine, svoje posljednje jutro proveo je na sastanku kolega
vozača s ciljem da potaknu FIA-u na hitno povećanje sigurnosti stvaranjem
Sigurnosne grupe vozača (eng. Drivers' Safety group). Kao najstarijem vozaču
ponuđena mu je uloga predsjednika.

Podrobniji članak o temi: Smrt Ayrtona Senne U nedjelju, na dan utrke, Pedro
Lamy i J. J. Lehto sudarili su se na samom startu. Sudci utrke poslali su safety
car na stazu sa svrhom usporavanja utrke i mogućnosti uklanjanja dijelova
preostalih nakon sudara. Safety car ostao je na stazi šest krugova. U sedmom
krugu, s kamere koja je išla uživo sa Schumijevog Bennetona, vidjelo se da je
Sennin bolid dvaput proklizao sa stražnje (nepouzdane) strane. To je za
posljedicu imalo izlijetanje sa staze u zavoju Tamburello i udaranje u gumama
nezaštićeni betonski zid. Telemetrija je pokazala da je sa staze izletio pri
brzini od 310 km/h te da je do udara u zid usporio na 218 km/h, i to u manje od
dvije sekunde.

Nakon što je Sennin bolid stao, Ayrton je ostao nepokretan u kokpitu. Iako je i
sam bolid udario u betonski zid velikom brzinom, nije pretrpio veliku štetu koja
je bila tipična za tadašnje sudare. Bolid je jednostavno pretrpio podupravljanje
i otklizao sa staze, lagano poskočio s krilcem prema gore, i kada se izravnao,
udario u zid pod malim kutem, što je za posljedicu imalo, za tadašnje prilike,
samo blagu štetu, otkinut prednji kotač i prednje krilce. Kratko nakon udara
bolid je stao. Iako je radi malene štete sudar izgledao dobroćudno, postalo je
očito da je Senna pretrpio ozljedu jer je ostao nepomičan u kokpitu u
neprirodnoj poziciji tijela, nagnut koso. U nekoliko narednih sekundi kaciga mu
se pomakla prema drugoj strani i potakla nadu da je sve u redu. Nakon dužeg
vremenskog perioda stigla je prva pomoć za razliku od vatrogasaca koji su stigli
mnogo prije, no nisu htjeli riskirati dirajući Sennu i možda prouzrokovati teže
ozljede (nisu znali da je već mrtav) prije kvalificiranog medicinskog osoblja.
Slika iz helikoptera prenosila se diljem svijeta dok su liječnici pokušavali
spasiti Ayrtona. Ostalo osoblje utrke otkrilo je mrlje od krvi pored mjesta na
kojemu je Ayrton udario. U trenutku ukazivanja pomoći, zahvaljujući nesporazumu,
Larrousseov vozač Erik Comas pokušao se vratiti u utrku iako je bilo jasno da je
utrka prekinuta. I druga tragedija je jedva izbjegnuta u Tamburellu jer je Comas
jurio prema helikopteru koji je sletio na stazu, no zahvaljujući paničnom
mahanju zastavama od strane sudaca, shvatio je poruku i stao na vrijeme.

Profesor Sidney Watkins, poznati svjetski neurokirurg te sigurnosni i medicinski
delegat, kao i vođa medicinskog tima Formule 1 na stazi, izveo je traheotomiju
na Senni i poslije izjavio:

Ayrton Senna, među brojnim rekordima koje je ostavio iza sebe, ostao je u
povijesti Formule 1 kao jedan od najboljih vozača u kvalifikacijama svih vremena
zahvaljujući 65 prvih startnih pozicija u 161 utrci (u prosjeku je svaku treću
utrku startao prvi). Rekord je bio neoboren dvanaest godina poslije njegove
smrti dok Michael Schumacher nije oborio i taj rekord na utrci u San Marinu
2006., u njegovoj 236. utrci karijere. Osim velikoga uspjeha u kvalifikacijama,
Senna se često naziva i Gospodarem Monaka.

Jednom je opisao čudan osjećaj koji ga je obuzimao povremeno tijekom
kvalifikacija. Njegovo viđenje toga osjećaja bilo je kao da je vozio u tunelu u
stanju sna, a ovo je rekao nakon kvalifikacija za VN Monaka 1988. godine:

Tijekom VN San Marina 2004. obilježavala se deseta obljetnica Sennine smrti. U
to vrijeme Gerhard Berger, Sennin kolega u McLarenu između 1990. i 1992. godine,
izjavio je kako je bilo voziti kvalifikacije uz Sennu:

Ovaj rivalitet možda se može pripisati ne samo Ayrtonovoj odlučnosti i želji za
pobjeđivanjem čak i u kvalifikacijama, nego i Bergerovom i Senninom
prijateljstvu. Bergera se pamti i po znamenitoj izjavi: On je mene naučio mnogo
o ovome športu; ja sam njega naučio smijanju.

Sezona 1984. godine bila je Ayrtonova prva u Formuli 1. Natjecao se u relativno
nekompetentnom bolidu, Tolemanu, i u pet uvodnih utrka skupio je tri
odustajanja, šesto i sedmo mjesto. Šesta utrka bila je u Monaku vožena po kiši.
U utrku je krenuo na trinaestom mjestu, a utrka je završena zbog sigurnosnih
razloga nakon što su sudci odlučili da je nemoguće voziti po takvim monsunskim
uvjetima. U vrijeme kada je utrka zaustavljena Senna je bio na drugom mjestu i
stizao je vodećega Alaina Prosta četiri sekunde po krugu! Sennine performanse u
toj utrci smatraju se jednom od najboljih u povijesti F1 jer su izvedene na
utrci u kojoj je pretjecanje i po suhim uvjetima izrazito teško.

U sezoni 1993. godine vožena je utrka u Donnington Parku. Ayrton je vozio za
McLaren u MP4/8 bolidu, i iako je taj bolid smatran jednim od boljih, bio je
inferioran Williamsovom FW15C kojega su vozili Prost i Damon Hill i Bennetonovom
B193 u kojemu su bili Schumi i Riccardo Patrese. Williamsov i Bennetonov bolid
za tu sezonu smatraju se tehnološki najusavršenijima ikad u Formuli 1.

U kišnu utrku krenuo je na četvrtom mjestu. Na samom početku Hill je presjekao
Schumijevu putanju radi čega je Schumi morao presjeći Senninu putanju. To je
iskoristio Karl Wendlinger iz Saubera i prošao obojicu ostavivši Sennu na petom
mjestu iza Schumija. Senna se probijao prema naprijed poglavito radi
nesnalažljivosti drugih vozača po takvim uvjetima, te je tako došao do prvoga
mjesta na kraju prvoga kruga prestigavši Schumachera, Wendlingera, Hilla i
Prosta. Takva vožnja, pogotovo u prvom krugu, ostala je zapamćena gotovo u svim
medijima kao jedan od najvećih podviga u svijetu sporta, a samom Senni
priskrbila je znameniti nadimak Kišni čovjek. Ayrton Senna smatra se najvećim i
najbržim vozačem Formule 1 svih vremena, prema glasovanju iz 2006. godine.

Senna se po izboru kolega našao ispred Michaela Schumachera i Juana Manuela
Fangije. Među pet najboljih su i Alain Prost i Jim Clark. Među glasačima je bio
i najstariji živući vozač F1, 98-godišnji Paul Pietsch.

(legenda) (Utrke označene debelim slovima označuju najbolju startnu poziciju)
(Utrke označene kosim slovima označuju najbrži krug utrke)



https://hr.wikipedia.org/wiki/Bosna_i_Hercegovina

Bosna i Hercegovina je država u Jugoistočnoj Europi. Graniči s Hrvatskom,
Srbijom i Crnom Gorom. Po svom uređenju je složena federalna država s elementima
konfederacije; čine je dva entiteta – Federacija Bosne i Hercegovine i Republika
Srpska te Brčko distrikt. Glavni grad je Sarajevo.

Ostaci iz starijeg kamenog doba u BiH su pronađeni u Varvari (strugalice,
šiljci, oruđe, oružje) i u špilji u Badnju (gravura koja prikazuje napadnutog
konja), a iz mlađeg kamenog doba u Zelenoj pećini, Ravlića pećini, Lisičićima i
Butmiru gdje su nađene zemunice, ostatci kostura, glinene figure itd.

Među najznačajnije lokalitete iz metalnog doba ubrajaju se Donja Dolina i
prostor Ošanića (gdje se prije nalazio grad Daorson).

U prvim stoljećima nove ere, Bosna je bila dio Rimskog Carstva. Nakon pada
carstva, Bosnu su svojatali Bizant i zapadni nasljednici Rima.

Slaveni su se naselili u 7. stoljeću, a Srbija i Hrvatska vladale su nad
dijelovima Bosne u 9. stoljeću. Uz izuzetak današnjeg istoka Hercegovine i Huma
većinom 10. i 11. stoljeća Bosna je sastavni dio hrvatskog kraljevstva. Nakon
Pacte Convente i dolaska na vlast dinastije Arpadovića u istočnim dijelovima
današnje BiH jačaju devolucijski procesi prema ostatku Hrvatskog kraljevstva. Tu
banovinu koja kasnije postaje kraljevstvom (1377.) hrvatsko ugarski vladari su
nazivali Ramom i u svoj kraljevski naslov su pridodali rex Ramae (kralj Rame).
Mnogi hrvatski povjesničari (počevši od V. Klaića, pa nadalje) samo čežnju za
neovisnošću bosanskog kraljevstva vide u otporu koji su hrvatski plemići pružali
prema kralju "strane krvi".

U 14. i 15. stoljeću broj stanovnika je teško odrediti, ali se pretpostavlja da
je bio između 500.000 i milijun. Specifičnost srednjovjekovne povijesti Bosne i
Huma bijaše i Crkva bosanska, kojoj je pripadao nemali dio pučanstva (nemoguće
je utvrditi koliki). Povjesničari smatraju da je većina stanovništva u tom
razdoblju bila katolička, uz dio pravoslavnih na istočnijim područjima. Svi su
bosanski vladari bili katolici (dinastija Kotromanić), dok su neki
najutjecajniji feudalci, kao Hrvoje Vukčić Hrvatinić i Stjepan Vukčić Kosača
bili krstjani. Bosna je ostala neovisna do 1463. godine, kada ju, bar njezin
veći dio, osvajaju Turci. Dne 25. listopada 1478. pretposljednja bosanska
kraljica Katarina Kosača-Kotromanić umrla je u Rimu.

Hrvoje Hrvatinić je bio Hrvat iz obitelji koja potječe iz roda Svačića, i sam
kralj Tvrtko I spominje da mu je prišao Hrvoje "sa svojimi Hrvati" (vidjeti
rukopise u izdanju Veselina Masleše prikupljene od Maka Dizdara). Turska
osvajanja proširila su uvelike granice srednjovjekovne bosanske kraljevine, tako
da su područjima današnje BiH, uz originalnu jezgru, banovine Usoru i Soli,
Donje Kraje (unio H. Hrvatinić), Hum, te zemlje koje su bile pod vlašću kralja
Tvrtka kao kralja Primorja, bosanski sandžak obuhvatio skoro cijelu
srednjovjekovnu banovinu Hrvatsku s njegovim glavnim gradovima (primjerice
Bihaćem), kao i velike dijelove banovine Slavonije (zapadna slavonija).

Tijekom turske vlasti, mnogi su stanovnici današnje Bosne i Hercegovine prešli
na islam. Uzroci tom procesu su višestruki, no bitno se ne razlikuju od
islamizacije susjednih zemalja, od Hrvatske do Bugarske. Prema tvrdnjama
bosanskih franjevaca katoličko stanovništvu u trenutku pada Bosne je brojilo oko
750, krstjansko 80, a pravoslavno oko 30 tisuća odraslih duša. Pred Srpsku
invaziju, u Bosni i Hercegovini, četiri stotine godina kasnije, živio je u BiH
jednak broj Hrvata svih uzrasta. Prihvaćanjem Islama mnogim je pravoslavnim i
katoličkim konvertitima pružena prilika da dospiju do visokih časti na osmanskom
dvoru, poput Velikih Vezira Mehmed-paše Sokolovića ili utemeljitelja i admirala
turske mornarice Mehmed-paše Pialija, Hrvata iz Dalmacije. Turci su vladali
Bosnom do 1878. godine, kad ona postaje protektorat Austro-Ugarske.

Prvi svjetski rat je počeo kad je austrougarski prijestolonasljednik Franjo
Ferdinand ubijen u Sarajevu.

Nakon raspada Austro-Ugarske, Bosna i Hercegovina je ušla u Jugoslaviju, da bi u
2. svjetskom ratu potpala pod NDH. Nakon rata je osnovana socijalistička
Jugoslavija, unutar koje je Bosna i Hercegovina postala jedna od republika.

Nakon izbora 1990., BiH je proglasila suverenost u listopadu 1991. godine, a
zatim je uslijedio referendum za razdruživanje od Jugoslavije (veljača 1992.).
Na referendumu se većina stanovništva odlučila za neovisnu Bosnu i Hercegovinu.

Bosanskohercegovački Srbi nisu izašli na referendum i uz potporu susjedne Srbije
pokrenuli su rat radi podjele po etničkom načelu. Na jednoj strani su se našli
BiH-Hrvati koji su radi obrane svojih područja osnovali HVO i HOS, BiH-Muslimani
(kasnije pod imenom: Bošnjaci) i znatan broj BiH-Srba (koji je ostao odan državi
Bosni i Hercegovini), a na drugoj Srbi iz BiH koji su se stavili na stranu
velikosrpskih snaga. U početku su velikosrpske snage, ohrabrene početnim ratnim
uspjesima, oslovljavale Bosnu i Hercegovinu kao "Srpska Republika Bosna i
Hercegovina". Dobro organiziranom obranom od strane Hrvata, a kasnije i Bošnjaka
(koji su se ipak prekasno organizirali, što je tijek rata vrlo brzo pokazao),
srpsko napredovanje je zaustavljeno, apetiti su svedeni na "realniju" mjeru, pa
su za svoju paradržavnu tvorevinu uzeli naziv Republika Srpska.

Početkom 1993. javljaju se sukobi između BiH-Hrvata i Bošnjaka. Do konca godine
sukob se rasplamsao do te mjere da su se umirila skoro sva ratišta tih dvaju
naroda prema području kontroliranog od strane Srba. Ipak, nisu na svim
područjima Hrvati i Muslimani (kasnije pod imenom Bošnjaci) ratovali jedni
protiv drugih, nego su se nastavili boriti jedni uz druge (primjerice, Bihaćka
krajina, Posavina i Usora).

U ožujku 1994. godine Bošnjaci i Hrvati sklopili su sporazum o osnivanju
bošnjačko-hrvatske Federacije Bosne i Hercegovine i konfederacije s Republikom
Hrvatskom. Tome je prethodilo primirje iz siječnja iste godine, sklopljeno
između snaga Herceg-Bosne i snaga BiH - Muslimana odanih vladi Alije
Izetbegovića, sklopljeno uz veliki utjecaj međunarodnih čimbenika.

Nešto kasnije, vodstvo Bošnjaka, tada još uvijek pod imenom Muslimani, uzima ime
Muslimani-Bošnjaci za svoj narod. Ime se javljalo također i u obliku
Bošnjaci-Muslimani, a na koncu se koristi samo Bošnjaci.

Nakon uspješne operacije Oluje i deblokade Bihaća stvoreni su uvjeti za nove
pregovore. U američkom gradu Daytonu 21. studenog 1995. sve su zaraćene strane
potpisale mirovni sporazum, čime je završio trogodišnji rat (konačan sporazum
potpisan je u Parizu 14. prosinca 1995.).

Daytonski sporazum podijelio je BiH na dva dijela – Federaciju BiH i Republiku
Srpsku.

Predsjedništvo Bosne i Hercegovine ima tri člana (jednog Bošnjaka, jednog Srbina
i jednog Hrvata), koji se izmjenjuju na mjestu predsjednika predsjedništva svake
4 godine.

Njih izravno bira narod (Federacija bira Bošnjaka i Hrvata, a Republika Srpska
bira Srbina).

Predsjedatelja Vijeća ministara imenuje Predsjedništvo, a odobrava Parlamentarna
skupština. Predsjedatelj zatim imenuje ministre.

Parlamentarna skupština Bosne i Hercegovine je zakonodavno tijelo Bosne i
Hercegovine. Ima dva doma: Dom naroda i Zastupnički dom.

Ustavni sud Bosne i Hercegovine je najviša i konačna instanca u pravnim
pitanjima. Ima devet članova: četiri se biraju iz Zastupničkog doma Federacije,
dva se biraju iz Narodne skupštine Republike Srpske, a tri člana bira
predsjednik Europskog suda za ljudska prava nakon konzultacija s
predsjedništvom.

Bosna i Hercegovina je smještena na zapadnom Balkanu, a graniči s Hrvatskom na
sjeveru, sjeverozapadu i jugu, te sa Srbijom i Crnom Gorom na istoku.

Najveći dio teritorija čine planine i visoki krš, pokriveni šumama i pašnjacima.
Najviši vrh je Maglić (2386 m). Nizine se nalaze na sjeveru i na jugozapadu. U
bosanskohergevoačka jezera ubrajaju se Kukavičko jezero, Boračko jezero,
Modračko jezero itd. Buško jezero je najveće (umjetno) jezero u BiH, a najdulja
rijeka je Bosna (koja se nalazi isključivo u BiH).

Na sjeveru BiH zastupljeni su npr. lipa, javor, grab, bagrem, klen, u središnjem
bukva, grab, javor, smreka, jasen itd., a u južnom dijelu postoji makija.

Klima u BiH se razlikuje: u sjevernom dijelu BiH klima je
umjereno-kontinentalna, u središnjem planinska, dok je u južnom dijelu klima
mediteranska. Najslabije je naseljen brdsko-planinski prostor. Sela na tom
prostoru "razbacana" su po strmim padinama, a gradovi su smješteni u dolinama i
zavalama. U nizinskom prostoru naseljenost je slaba zbog povremenih poplava. U
Hercegovini naselja su smještena pokraj krških polja. Najveći gradovi BiH su
Banja Luka, Zenica, Mostar, Sarajevo i Tuzla.

Bosna i Hercegovina obuhvaća površinu od 51 129 km² po podatcima Savezne
geodetske uprave SFRJ iz 1953. godine. Isti podatak navodi i Opća i nacionalna
enciklopedija.

Prema podatcima Uprave za geodetske i imovinskopravne poslove Bosne i
Hercegovine riječ je o 51 209,2 km² ukupne površine, od čega 51 197,0 km² otpada
na kopno, a 12,2 km² na more. CIA navodi podatak o 51 197 km² ukupne površine;
51 187 km² kopna i 10 km² voda. Hrvatska enciklopedija (2000.) navodi podatak o
51 209,2 km² ukupne površine.

Po povijesnom i zemljopisnom kriteriju, u Bosni i Hercegovini se nalaze ove
pokrajine:

Federacija Bosne i Hercegovine je podijeljena na 10 federalnih jedinica,
županija:

Postoje cestovni, željeznički, riječni (riječna luka Bosanski Brod) te zračni
promet. U BiH cestovni promet je loše razvijen zbog nepristupačnog reljefa u
njezinom središnjem dijelu. Neke željezničke pruge napravljene su za vrijeme
Austro-Ugarske, dok se danas koriste tek povremeno zbog toga što su u ratu
uništene. Aerodromi se nalaze u Mostaru, Tuzli, Sarajevu te Banjoj Luci.
Trenutno se gradi suvremena autocesta Koridor 5c.

Poslije Makedonije, Bosna i Hercegovina je bila najsiromašnija republika u
socijalističkoj Jugoslaviji. Poljoprivreda je uglavnom bila u privatnim rukama,
ali posjedi su bili mali i neprofitabilni, a hrana se uvozila. I danas se vide
posljedice centralnog planiranja gospodarstva, a glavna je nevolja prevelik broj
radnika u industriji. Za vrijeme socijalizma, u BiH je forsirana vojna
industrija, pa je republika imala velik dio jugoslavenskih vojnih postrojenja.
Tri godine ratovanja uništile su bosanskohercegovačko gospodarstvo i
infrastrukturu, pa je proizvodnja pala za 80%.

Nakon mira, proizvodnja se malo oporavila 1996.-'98., ali rast se znatno usporio
1999. godine. BDP je i dalje duboko ispod razine 1990. godine, a sveden je na
jednu četvrtinu prijeratnog (od 24.000 $ prije rata na 6.100 $ u 2003. godini).

U Posavini se uzgajaju žitarice i industrijske biljke, a od domaćih životinja
uglavnom perad i svinje. Na poljima koja su smještena kod Neretvinog donjeg
toka, zahvaljujući toploj mediteranskoj klimi, uzgaja se vinova loza, razno
povrće i maslina, šipak, klementine, mandarine, limun (doduše znatno manje od
mandarina i klementina) te ostalo voće. U brežuljkastom dijelu uzgajaju se
šljive, jabuke i slično voće, te povrće. U gorsko-planinskom zavičaju često se
uzgaja tek malobrojno povrće i voće, no stočarstvo je veoma razvijeno.

U Zavidovićima se proizvodi namještaj, a u Banjoj Luci i Prijedoru celuloza. U
nižim predjelima rastu hrast i bukva, a u višim jela, smreka te crni i bijeli
bor. Najviše listopadne šume ima Posavina.

U BiH postoje nalazišta kamene soli (Tuzla), gipsa (npr. Kupres, Foča, Jajce),
željeza (npr. Vareš), boksita (u blizini Širokog Brijega, Jajca, Čitluka i
drugih gradova) itd.

Razvijeni su planinski, vjerski, ljetni, seoski i zdravstveni turizam. U veće
poznate planine ubrajaju se Igman, Vlašić, Bjelašnica, Treskavica itd. Termalni
izvori smješteni su u Tešnju, Kiseljaku, Laktašima, Višegradu i drugim
naseljima. U Hercegovini se nalaze Neum koji izlazi na Jadransko more te
Međugorje koje je poznato po Gospinom ukazanju.

Podrobniji članci o temama: Stanovništvo Bosne i Hercegovine i Popis
stanovništva u Bosni i Hercegovini 1991.

Prema popisu iz 2013. odine, u BiH živi ukupno 3,513,159 stanovnika, od toga
muškararaca 1,732,270 a žena 1,798,889. Etničku strukturu čine: Bošnjaci -
1,769,592 (50,11%), Srbi 1,086,733 (30,78%), Hrvati 544,780 (15,43%), Ostali
96,539 (2,73%), ne izjašnjava se 27,055 (0,77%), bez odgovora 6,460 (0,18%).

Prema popisu iz 1991. godine, BiH je imala 4.377.033 stanovnika s ovim sastavom:
1.902.956 (43.47%) Muslimani (kasnije pod imenom Bošnjaci), 1.366.104 (31.21%)
Srba i 760.852 (17.38%) Hrvata, 242.682 (5.54%) ljudi deklariralo kao
Jugoslaveni, a 104.439 (2,38%) ostali i nepoznato. Religijska podjela uglavnom
slijedi etničku: 88% Hrvata su katolici, 90% Bošnjaka su muslimani, a 99% Srba
su pravoslavci. U Bosni i Hercegovini živjeli su i pripadnici nacionalnih
manjina. Nijihov broj na popisu iz 1991. godine, bio je sljedeći: Albanci -
4.922, Crnogorci - 10.048, Česi - 590, Talijani - 732, Židovi - 426, Mađari -
893, Makedonci - 1.596, Nijemci - 470, Poljaci - 526, Romi - 8.864, Rumunji -
162, Rusi - 297, Rusini - 133, Slovaci - 297, Slovenci - 2.190, Turci - 267 i
Ukrajinci - 3.929.

Prema podacima iz CIA fact book iz 2000. godine, BiH ima 4.025.000 stanovnika a
etnički sastav je bio sljedeći - 48% Bošnjaci, 37.1% Srbi, 14.3% Hrvati i 0.6%
ostali.

Nekadašnji rimski gradovi nalazili su se u Mogorjelu, Bigesti i Cimu, a danas
postoje samo njihovi ostaci. U stare gradove ubrajaju se Bobovac, Vranduk i
Srebrenik, a njihovi dijelovi su u Jajcu i Počitelju. Stećci potječu iz srednjeg
vijeka, a najviše ih ima u Radimlji. Humačka je ploča najstariji spomenik koji
je napisan na hrvatskom jeziku u BiH, a napisan je na bosančici (sadrži još i
pet glagoljičnih slova).

Poznati slikari iz vremena poslije drugog svjetsko rata su: Virgilije Nevjestić,
Bekir Misirlić, Ljubo Lah, Meha Sefić, Franjo Likar, Mersad Berber, Ibrahim
Ljubović, Dževad Hozo, Affan Ramić, Safet Zec, Ismar Mujezinović i Mehmed
Zaimović. Bosna i Hercegovina dala je i brojne književnike kao što su npr.
pjesnici Antun Branko Šimić, Aleksa Šantić, Jovan Dučić i Mak Dizdar, te npr.
pisci: Zlatko Topčić, Ivo Andrić, Meša Selimović, Semezdin Mehmedinović, Branko
Ćopić, Miljenko Jergović, Isak Samokovlija, Abdulah Sidran, Petar Kočić.

Neki od poznatih bosanskohercegovački filmski djelatnika su: Hajrudin
Krvavac-Šiba, Emir Kusturica (filmovima "Otac na službenom putu" i "Podzemlje"
osvoji na filmskom festivalu u Cannesu Zlatnu palmu (Palme d'Or) 1985. i 1995.),
Mirza Idrizović, Aleksandar Jevđević, Ivica Matić, Danis Tanović (filmom "Ničija
zemlja" osvojio Oscara američke Akademije filmskih umjetnosti i znanosti u
konkurenciji za najbolji strani film i nagradu Golden Globe 2001.g.), Zlatko
Topčić, Ademir Kenović, Benjamin Filipović, Jasmin Dizdar, Pjer Žalica, Jasmila
Žbanić, Dino Mustafić, Srđan Vuletić, Aida Begić.

Mnogi bosanskohercegovački izvođači poznati su u regiji, kao što su npr.: Dino
Zonić, Goran Bregović, Davorin Popović, Kemal Monteno, Zdravko Čolić, Edo
Maajka, Frenkie, Šejla Sulejmanovski, Dino Merlin i Tomo Miličević, a veliku
popularnost su imali pop i rock sastavi npr. Bijelo dugme, Indexi, Plavi
Orkestar, Zabranjeno Pušenje.

Bosna i Hercegovina je zemlja mnogih svjetskih poznatih sportaša, od kojih su
mnogi nastupali u momčadim bivše Jugoslavije. Najvažniji međunarodni sportski
događaj na prostoru BiH bile su 14. zimske olimpijske igre održan u Sarajevu od
7.-19. veljače 1984.g. Neki od poznatih olimpijaca su:

Rukometni klub Borac iz Banje Luke osvojio je sedam prvenstava rukometa u
Jugoslaviji, a 1979.g. bili su i Europski klupski prvaci u rukometu. Košarkaški
klub Bosna iz Sarajeva osvojio je Europsko klupsko prvenstvo u košarci 1979.
Ženski košarkaški klub Jedinstvo Aida iz Tuzle osvojio je Europsko klupsko
košarkaško prvenstvo u Firenci. Karate klub Tuzla-Sinalco osvoji je četiri
Europska prvenstva u karateu i jedno svjetsko prvenstvo.

Najpopularniji sport u BiH je nogomet, neki od biših poznatih igrača su Josip
Katalinski, Dušan Bajević, Miroslav Blažević, Ivica Osim, Safet Sušić, i Mirsad
Fazlagić, a od današanji su: Edin Džeko, Zvjezdan Misimović, Vedad Ibišević,
Emir Spahić, Asmir Begović, Miralem Pjanić i mnogi drugi.



https://hr.wikipedia.org/wiki/Andrej_Plenkovi%C4%87

Andrej Plenković (Zagreb, 8. travnja 1970.) hrvatski je političar, pravnik i
diplomat, aktualni predsjednik Vlade Republike Hrvatske. Predsjednik je Hrvatske
demokratske zajednice od 2016. godine.

Tijekom svoje karijere obnašao je različite funkcije u Ministarstvu vanjskih
poslova, 2011. godine je kao član HDZ-a izabran na izborima u Hrvatski sabor, a
2013. je izabran za jednog od prvih 12 hrvatskih članova Europskog parlamenta.

Pravni fakultet u Zagrebu upisao je 1988., a diplomirao 1993. godine na temu
 »Institucije Europske zajednice i proces donošenja odluka« na Katedri
međunarodnog javnog prava kod profesorice Nine Vajić, bivše sutkinje Europskog
suda za ljudska prava u Strasbourgu. Tijekom studija radio je kao prevoditelj
volonter u Promatračkoj misiji Europske zajednice u Hrvatskoj 1991/92.

Za vrijeme studija aktivno sudjeluje u radu Europske udruge studenata prava
(ELSA). 1991. postaje predsjednik ELSA-e Zagreb, 1992. predsjednik ELSA-e
Hrvatske, a 1993. predsjednik Međunarodnog odbora ELSA-e sa sjedištem u
Bruxellesu. U tom razdoblju sudjeluje na brojnim međunarodnim konferencijama
diljem Europe i SAD-a te organizira nekoliko stručnih skupova u Hrvatskoj.
Studentsku praksu obavio je 1992. u odvjetničkoj tvrtki Stephenson Harwood u
Londonu. Na stažu u Europskoj pučkoj stranci u Europskom parlamentu (u okviru
Zaklade Robert Schuman) boravio je 1993, a 1994. i u hrvatskoj Misiji pri
Europskim zajednicama, koju je tada vodio veleposlanik.

1997. polaže državni stručni ispit, a 1999. Savjetnički ispit pri Ministarstvu
vanjskih poslova. 2002. magistrirao je međunarodno pravo s magistarskim
radom »Subjektivitet EU i razvoj Zajedničke vanjske i sigurnosne politike«. Iste
godine položio je i pravosudni ispit. Govori engleski, francuski i talijanski, a
služi se njemačkim jezikom.

Od 1994. do 2002. radi kao diplomat u Ministarstvu vanjskih poslova na nizu
funkcija. Između ostalog, načelnik je Odjela za europske integracije, savjetnik
ministra za europske poslove, član Pregovaračkog tima za Sporazum o
stabilizaciji i pridruživanju između RH i EU.

U travnju 2010. postaje državni tajnik za europske integracije u Vladi gdje
upravlja radom Ministarstva na političkim i gospodarskim odnosima s članicama
Unije do prosinca 2011., a ima i istaknutu ulogu u kampanji za referendum o
pristupanju Europskoj uniji. Kao državni tajnik, obnaša i dužnost nacionalnog
koordinatora za Dunavsku strategiju EU.

Od 22. prosinca 2011. do 1. srpnja 2013. zastupnik je HDZ-a u Hrvatskom saboru.
Supredsjedatelj je Zajedničkog parlamentarnog odbora Hrvatskog sabora i
Europskog parlamenta, te član saborskih odbora za vanjsku politiku, za europske
integracije, za pravosuđe, za zaštitu okoliša te za međuparlamentarnu suradnju.
Odlukom Hrvatskog sabora od travnja 2012. do srpnja 2013. jedan od 12 hrvatskih
zastupnika promatrača u Europskom parlamentu.

Od 1. srpnja 2013. zastupnik je HDZ-a u Europskom parlamentu i član Kluba
zastupnika Europske pučke stranke. U Strasbourgu je 2. srpnja 2013. govorio kao
prvi zastupnik iz Hrvatske na plenarnoj sjednici Europskog parlamenta. Član je
Odbora za proračun i Odbora za ustav Europskog parlamenta, kao i Izaslanstva za
odnose sa zemljama jugoistočne Europe, a sudjeluje i u radu niza drugih odbora.

Nakon relativne pobjede HDZ-a na izborima za Sabor održanim u rujnu 2016.,
predsjednica RH je 10. listopada 2016. dala Plenkoviću mandat za sastavljanje
14. Vlade RH.



https://hr.wikipedia.org/wiki/Zlatan_Ibrahimovi%C4%87

Zlatan Ibrahimović (Malmö, 3. listopada 1981.), švedski je nogometaš koji
trenutačno igra za engleski Manchester United.

Zlatan Ibrahimović rođen je u Švedskoj i sin je Bošnjaka Šefika Ibrahimovića
podrijetlom iz područja Bijeljine i Hrvatice Jurke Gravić iz naselja Prkos u
općini Škabrnja. Otac Šefik emigrirao je u Švedsku 1977. godine gdje je sreo
Jurku, koja je isto emigrirala u Švedsku. Ibrahimović je odrastao u Rosengårdu,
predgrađu Malmöa poznatom kao useljeničkom getou, zajedno s tri sestre i dva
brata.

Počeo je igrati nogomet u dobi od šest godina, igrajući naizmjenično za
juniorske klubove Malmö BI i FBK Balkan. Potvrdio je u jednom intervjuu kako je,
kada je njegov klub FBK Balkan gubio s 4:0 na poluvremenu, ušao kao zamjena i
postigao 8 pogodaka. Kao mladi tinejdžer postao je stalni igrač za svoju gradsku
momčad Malmö FF. U dobi od 15 godina, Ibrahimović je želio okončati nogometnu
karijeru kako bi radio na dokovima Malmöa ali ga je njegov trener nagovorio neka
nastavi igrati. Ibrahimović je uspješno završio osnovnu školu. Bio je primljen u
srednju školu Malmö Borgarskola, i mada je imao prosječne ocjene, uskoro ju je
napustio kako bi se posvetio svojoj nogometnoj karijeri.

Profesionalnu karijeru započeo je u švedskom klubu Malmöu. Slavu je stekao u
amsterdamskom Ajaxu za koji je potpisao ugovor 2001. godine i igrao u njemu do
2004. godine.

Nakon Ajaxa igrao je u talijanskoj Serie A za Juventusa iz Torina te potom za
talijanskog prvaka Intera u koji je došao 2006. godine. Potom je igrao u
španjolskoj ligi za Barcelonu te je nakon toga prešao 2011. godine u AC Milan.

U svoj prijašnji klub Paris St. Germain došao je 2012. godine nakon transfera iz
Milana. U susretu posljednjeg, 38. kola francuskog nogometnog prvenstva Paris
Saint-Germain je na Parku Prinčeva u svibnju 2016. pobijedio FC Nantesa 4-0 uz
dva gola Ibrahimovića koji se oprostio od dresa pariškog kluba. Ibro je svojoj
zadnjoj sezoni u Parizu zabio 38 golova, a ukupno 154 otkako je stigao u PSG
2012. iz Milana za 20 milijuna eura. Ukupno je odigrao 179 utakmica osvojivši
osam trofeja pri čemu četiri uzastopna naslova francuskog prvaka.

Poslije ispadanja švedske reprezentacije sa Europskog prvenstva u Francuskoj,
Ibrahimović je objavio kako je potpisao za engleski Manchester United. Nakon što
mu je u lipnju završio ugovor s francuskim prvakom Paris St Germainom,
Ibrahimović je skrivao ime kluba u kojem će nastaviti karijeru. Mediji su
nagađali kako će preseliti na Old Trafford, premda se spominjao i prelazak u
Kinu i SAD.

Standardni je švedski nogometni reprezentativac. Švedski nogometni izbornik
objavio je u svibnju 2016. popis reprezentativaca za nastup na Europskom
prvenstvu u Francuskoj, na kojem je se nalazio Ibrahimović. Švedska se u
posljednjoj utakmici u skupini E porazom od Belgije oprostila od Europskog
prvenstva u Francuskoj, a bila je to ujedno i posljednja utakmica Ibrahimovića u
dresu reprezentacije. Na Euru u Francuskoj se nije upisao među strijelce.

Nedovršeni članak Zlatan Ibrahimović koji govori o nogometašu treba dopuniti.
Dopunite ga prema pravilima Wikipedije.



https://hr.wikipedia.org/wiki/Latinica

Latinica je naziv za pismo (latinično pismo) kojim su se služili stari Rimljani
i pisma izvedena iz njega. Latinica postoji u nekoliko verzija, koje imaju
između 20-40 slova, koja mogu biti kurentna (mala) i verzalna (velika). Velika
slova se redovno koriste na početku rečenice i nekih riječi (ovisno o verziji
latinice), kao i u kraticama. Smjer pisanja je slijeva nadesno.

Podrobniji članak o temi: Hrvatska abeceda Hrvatska latinica se sastoji od 30
slova, od kojih su 3 digrafa (Dž, Lj, Nj). Hrvatska latinica je doživjela mnoge
promjene kroz stoljeća, a u sadašnjem obliku se ustalila na početku 20.
stoljeća. Napravljena je na temelju češke inačice latinice.

Latinica je jedna od tekovina koje je moderni svijet naslijedio od Rimljana. To
je najprije bio naziv za pismo Rimljana. Latinski se alfabet razvio iz grčkoga,
a grčki iz feničkog. Prilagodivši grčke znakove glasovnim potrebama svog jezika,
latinski je alfabet u početku imao 21 slovo:

U antici se pisalo samo velikim slovima a mala su se razvila iz njih
pojednostavljivanjem pri brzu pisanju. Znakom V bilježili su Rimljani vokal u i
konsonant v, a znakom I i vokal i i konsonant j. U I. st. pr. Kr., kad su se
Rimljani bliže upoznali s grčkom kulturom, uvedena su grčka slova Y (ipsilon) i
Z da bi se točnije pisale mnoge grčke riječi koje su bile u upotrebi. Tako je
konačan broj slova do kraja Rimskog Carstva iznosio 23. Kako danas glasove u i v
bilježimo svaki posebnim slovom - U i V, latinski alfabet ima sad 24 slova.

Mnogi moderni jezici preuzeli su latinicu kao svoje pismo, prilagođavajući
pojedina slova vlastitom govornom sustavu. Tako su nastala slova j i w, a u
našem jeziku, na primjer č, ć, š, ž, đ. Danas se latinicom, osim velikog broja
naroda u Europi, Americi, Aziji, Africi i Australiji, služe sve više, zbog
lakšeg sporazumijevanja, i oni narodi koji imaju vlastita drevna pisma: Kinezi,
Japanci, Indijci itd.



https://hr.wikipedia.org/wiki/Njema%C4%8Dka

Savezna Republika Njemačka (njem.: Bundesrepublik Deutschland) je država u
srednjoj Europi. Na sjeveru graniči sa Sjevernim morem, Danskom i Baltičkim
morem, na istoku s Poljskom i Češkom, na jugu s Austrijom i Švicarskom, a na
zapadu s Francuskom, Luksemburgom, Belgijom i Nizozemskom.

Njemačka je demokratska parlamentarna savezna država, koja se sastoji od 16
saveznih zemalja (njem. Bundesländer) od kojih su tri samostalni gradovi. Glavni
grad je Berlin i u njemu su smješteni parlament (Bundestag) i vlada (Regierung).
Ujedinjena je kao država za vrijeme Francusko-pruskog rata 1870./'71.

Njemačka je jedna od najrazvijenijih država svijeta i jedna od osnivačkih
članica Europske Unije. Članica je i Ujedinjenih naroda, NATO-a, skupine G4, G7
i G8. S približno 82 milijuna stanovnika, druga je europska zemlja po broju
stanovnika, a najveća u EU-u, te ima najsnažnije europsko gospodarstvo. Nakon
SAD-a, Njemačka je druga najpopularnija migracijska destinacija u svijetu.

O ranoj njemačkoj povijesti, zna se iz arheoloških nalazišta i zapisa o bitkama
s Rimskim Carstvom. Germanska plemena širila su se iz Skandinavije prema jugu u
1. stoljeću pr. Kr. Sukobljavali su se s Rimljanima, o čemu je pisao Tacit u
knjizi Germania. Oko 260. godine, germanska plemena, probila su rimsku granicu
(Limes Germanicus) i širili su se na području današnje Njemačke.

Prvi Reich - kroz veći dio svoje povijesti poznat kao Sveto Rimsko Carstvo
njemačke narodnosti - potekao je 843. godine iz podjele karolinškog kraljevstva
(koje je 25. prosinca 800. utemeljio Karlo Veliki), točnije iz države Istočne
Franačke, nastale podjelom Franačkog Carstva 843. godine. Prvi Reich se u raznim
oblicima održao do 1806. godine, kad je nestao u Napoleonskim ratovima.

Njemački redovnik, Martin Luther izvjesio je na vrata crkve u Wittenbergu,
svojih 95 teza o indulgencijama, dogmama i uređenju Crkve, 1517., što je kasnije
dovelo do Protestanske reformacije i odvajanja od Katoličke Crkve.

Od 1815. do 1871. godine Njemačka je bila rascjepkana u mnogo neovisnih država,
od kojih je 39 država činilo Njemačku Konfederaciju (Deutscher Bund).

Njemački jezik i pojam "njemački narod" stari su više od tisuću godina, ali
država koja je danas poznata kao Njemačka ujedinila se kao moderna nacionalna
država tek 1871., kad je utemeljeno Njemačko Carstvo, kojim je dominirala Pruska
(Austrija je ostala zasebno multietničko carstvo još 50 godina). To je bio drugi
njemački "Reich", što se obično prevodi kao "carstvo", ali znači i "kraljevstvo"
odnosno "imperija". "Drugi Reich" je proglašen 18. siječnja 1871. u Versaillesu,
a ukinut je 9. studenog 1918.

Nakon francuskih osvajanja u Napoleonskim ratovima, neprijateljstvo između dvije
zemlje se nastavilo u Francusko-pruskom ratu iz 1871. (pobjeda Njemačke) i 1.
svjetskom ratu (pobjeda Francuske).

Njemački je car morao odstupiti 1918. godine, a nakon gušenja Njemačke
revolucije, umjesto Drugog Reicha nastupila je demokratska Weimarska Republika.

Zbog ratne naknade koju je Njemačka morala platiti nakon Versajskog mira, te
zbog Velike ekonomske krize, njemačko je gospodarstvo krajem 1920-ih doživjelo
kolaps.

Protudemokratske snage, kako ljevičarske tako i desničarske, imale su sve veću
potporu. Na izvanrednim izborima u srpnju i studenom 1932. nacisti su osvojili
37,2% odnosno 33,0% glasova.

Adolf Hitler je 30. siječnja 1933. imenovan kancelarom, a zakonom iz 23. ožujka
1933. parlament je praktički ukinuo ustav Weimarske Republike. Tako je nastupio
Treći Reich, kojim su vladali nacisti i koji je trajao 12 godina (1933.-1945.).

Hitlerova agresivna politika pripajanja susjednih zemalja, kako bi se za
njemački narod osvojio "životni prostor" (Lebensraum) izazvala je 2. svjetski
rat u Europi 1. rujna 1939. godine. Njemačka je u početku imala velike vojne
uspjehe i osvojila glavninu europskog kopna, uključujući i znatan dio Sovjetskog
Saveza. Ipak, pritisnuta s dvije strane Sovjetskim Savezom i SAD-om, Njemačka je
počela gubiti rat.

Nakon Hitlerova samoubojstva, Njemačka je kapitulirala 8. svibnja 1945. godine.
Poraz je doveo do velikih teritorijalnih gubitaka, 15 milijuna prognanika koji
su se iselili na preostali teritorij i 45 godina podijeljene Njemačke. Rat je
izazvao uništenje 80% svih njemačkih gradova s više od 100 000 stanovnika. Ipak,
gospodarstvo se naglo oporavilo 1950-ih godina (tzv. Wirtschaftswunder ili
gospodarsko čudo), a gradovi su postupno obnovljeni.

Godine 1949. osnovane su dvije njemačke države: Savezna Republika Njemačka, koja
je izvorno imala dvanaest saveznih država i Njemačka Demokratska Republika s pet
saveznih država (umjesto kojih su 1952. uvedeni okruzi). Saarland se pridružila
SR Njemačkoj 1957. godine. Tijekom 1960-ih duž cijele granice, preko 1 000 km,
izgrađen je sigurnosni kompleks sa svrhom sprečavanja ilegalnih prelazaka.

Dana 13. kolovoza 1961. podignut je Berlinski zid. Masovni protesti 1968. u SR
Njemačkoj doveli su do novog uređenja, u kojem su se kao osnovne vrijednosti
isticale demokracija, ljudska prava i anti-nacionalizam.

Kancelar Willy Brandt najviše je doprinjeo poslijeratnom pomirenju unutar i
izvan Njemačke.

Poznat je njegov Kniefall, kada je u Auschwitzu pao na koljena pred spomenikom
svih žrtava.

Nakon što su u Europi pali komunistički režimi, Njemačka je ponovo ujedinjena
1990. godine, nakon pada Berlinskog zida.

Njemačka je bila prva europska zemlja (uz Island i Vatikan, koja je poduprla
neovisnost Hrvatske (vidi: hrvatsko-njemački odnosi).

Njemačka je ustavna savezna demokracija, čiji politički sustav nije temeljen na
ustavu, nego na Grundgesetz für die Bundesrepublik Deutschland (Temeljni zakon
za Saveznu Republiku Njemačku) koji je donesen 1945. godine pod utjecajem
zapadnih sila pobjednica. Njemačka ima parlamentarni sustav, na čelu
Bundesregierung (Savezne vlade) je Bundeskanzler (Savezni kancelar) kojeg bira
parlament te on imenuje savezne ministre.

Njemački parlament zove se Bundestag (Savezni parlament). Zastupnici za njega
biraju se svake četiri godine na izborima. Sustav izbora je proporcionalni s
pragom od 5% na razini cijele državi. Bundestag se sastoji od 598 ili više
zastupnika od kojih se 299 bira sa tzv. prvim glasom sa liste osoba, a 299 sa
stranačke liste tzv. drugim glasa. Cijeli izborni sustav je kako napravljen da u
konačnici o broju zastupnika odlučuje tzv. drugi glas.

Primjer 1: Recimo da neka stranka u nekoj saveznoj državi dobije 22 zastupnika
drugim glasom, a 10 zastupnika prvim glasom. Onda će prvih 10 mjesta od tih 22
dobiti osobe izabrane prvim glasom, a preostalih 12 mjesta će popuniti kandidati
sa stranačke liste.

Primjer 2: Recimo da neka stranka u nekoj saveznoj državi dobije 10 zastupnika
drugim glasom, a 13 zastupnika prvim glasom. Onda se broj zastupnika u
parlamentu povećava za jedan, računa se koja bi savezna država (s obzirom na
broj stanovnika) trebala dobiti tog zastupnika, te se računa kojoj bi stanci taj
zastupnik (s obzirom na broj tzv. drugih glasova) trebao pripasti. Broj
zastupnika se ponovno povećava za jedan onoliko dugo dok ni u jednoj saveznoj
državi ni jedan stranka nema više zastupnika dobivenih prvim glasom, nego drugim
glasom.

Zbog potrebnih povećavanja broja zastupnika je broj članova Bundestaga nakon
izbora 2013. godine iznosio 630 zastupnika. Njemački parlament se prije zvao
Reichstag (Carski parlament) zbog čega se sama zgrada u kojoj se nalazi
Bundestag i dalje zove Reichstag.

U Njemačkoj postoji još jedno zakonodavno tijelo Bundesrat (Savezno vijeće) u
kojega vlade 16 saveznih država Njemačke (Bundesländer) šalju, ovisno o broju
stanovnika, svoje zastupnike. Zastupnici svake savezne države su dužni glasati
jednoglasno, dakle nije moguće da od 6 zastupnika Bavarske 4 glasaju za i 2
protiv, već moraju svi glasati za ili svi protiv. Kada se u Njemačkoj glasa o
zakonu koji ne dira prava saveznih država dovoljno je da samo Bundestag izglasa
zakon. Kada se glasa o zakonu koji dira prava saveznih država potrebno je da i
Bundestag i Bundesrat izglasaju zakon.

Poglavar države je Bundespräsident (Savezni predsjednik), čije se ovlasti
uglavnom svode na ceremonijalne i predstavničke dužnosti. Njega bira
Bundesversammlung (Savezna skupština). Bundesversammlung služi samo za izbor
saveznog predsjednika i sastaje se u zgradi Bundestaga. Nju čine svi zastupnici
Bundestaga plus jednako toliko zastupnika iz parlamenata saveznih država. Kako
bi neki njemački zakon u konačnici postao važeći mora ga potpisati i savezni
predsjednik koji to može odbiti ako smatra da bi taj zakon kršio temeljni pravni
poredak ili temeljna prava građana.

U pogledu sudstva treba spomenuti Ustavni sud (Bundesverfassungsgericht), koji
može poništiti bilo koji zakon ili administrativni dokument ako ga ocijeni
neustavnim. Njegovo sjedište je u Karlsruheu.

Njemačka se nalazi u prirodnogeografskom središtu Europe, ali je zbog
gospodarske razvijenosti i pripadnosti Europskoj uniji pribrajamo Zapadnoj
Europi.

Središnji položaj Njemačke u Europi prometno je vrlo važan, jer se preko nje
spajaju istok i zapad Europe, te sjever i jug. Prometno je Njemačka u europskim
okvirima gotovo nezaobilazna. Na svome sjeveru Njemačka izlazi na dva mora,
Sjeverno i Baltičko more, koja su spojena umjetno prokopanim Kielskim kanalom.
Sjeverno more vrlo je prometno pa se Hamburg razvio u jednu od najznačajnijih
svjetskih luka. Žila kucavica njemačkog gospodarstva jest rijeka Rajna koja
povezuje različite gospodarski razvijene europske regije, od Alpa do Sjevernog
mora, a povezuje Švicarsku, Njemačku, Francusku i Nizozemsku. Najvećim dijelom
teče kroz Njemačku.

Reljefno je Njemačka vrlo raznolika, a ističe se pet osnovnih reljefnih cjelina:
Alpe i predalpski prostor, Schwarzwald, Njemačko sredogorje, Južno njemačko
pobrđe i Sjeverna njemačka nizina.

Južnije od Dunava nalazi se predalpski prostor, koji je u doba pleistocenskih
odledbi bio oblikovan djelovanjem ledenjaka, što su se spuštali niz padine Alpa
i u podlozi izdubili brojna ledenjačka jezera. Uslijed djelovanja ledenjaka
nastale su brojne naslage pijeska i šljunka. Predalpski se prostor postupno
izdiže prema jugu, gdje se nalaze Bavarske Alpe. Bavarske Alpe dio su najvećeg
europskog planinskog lanca nastalog u doba alpske orogeneze u tercijaru. Zbog
relativno mlađeg nastanka, Bavarske Alpe siromašne su rudnim bogatstvima, ali
jačanjem turističkih kretanja ovaj se dio Njemačke zbog prirodnih ljepota i
povoljnih uvijeta za razvoj skijaškog i planinarskog turizma posljednjih
tridesetak godina posebno jače razvija.

Planinski sustav Schwarzwald nalazi se na jugozapadu Njemačke, a ime je dobio po
vazdazelenim šumama jele i smreke. Planina je nastala za vrijeme hercinske
orogeneze (Devon) pa je bogata rudama. Visine najviših vrhova ne prelaze 1500 m.
U prošlosti se stanovništvo Schwarzwalda, zbog izoliranosti tijekom dugih zima,
bavilo preciznim obrtima kao na primjer proizvodnjom satova.

Južno njemačko pobrđe uključuje relativno niske gorske nizove paleozojskog
postanka, koji se pružaju oko jugozapada prema sjeveroistoku kao npr. Švapske
Alpe ili Franačke Alpe. U dolinama rijeka povoljni su uvijeti za proizvodnju
hrane.

Njemačko sredogorje nalazi se u središtu Njemačke. Nastalo je u vrijeme
hercinske orogeneze pa su vrhovi uslijed dugotrajnog zaravnavanja relativno
niski i prekriveni šumama, a geološki stare stijene bogate su rudama. Na temelju
tih rudnih bogatstava u 19. stoljeću započela je prva njemačka industrijska
revolucija. Ovaj kraj se često naziva "prava Njemačka".

Sjeverna njemačka nizina najveća je reljefna cjelina Njemačke. Prostire se od
Njemačkog sredogorja na jugu do obala Sjevernog i Baltičkog mora na sjeveru.
Nizina je nastala u doba pleistocenskih odledbi, kada se ledeni pokrov nekoliko
puta povlačio prema sjeveru (interglacijali) i ponovno je prekrivao (glacijali).
Ledenjaci su svojim erozivnim djelovanjem zaravnili ovaj prostor, koji nigdje ne
prelazi 90 metara nadmorske visine, ostavili velike naslage pijeska i šljunka te
izdubili brojna jezera. Za ledenih doba eolskim su djelovanjem nastale naslage
plodnog prapora ili lesa na južnim dijelovima Sjeverne njemačke nizine. Ti su
prostori gusto naseljeni i iskorišteni za poljoprivrednu proizvodnju. Ledenjačko
oblikovanje reljefa ove nizine prestalo je završetkom posljednje odledbe, prije
otprilike 12 000 godina. Od tada se rijeke u slabo plodnu nizinu donosile
naplavni materijal, a postepeno se šumski i travnati biljni pokrov. Dugotrajnim
naseljavanjem i marljivim radom čovjek je uspio od slabo plodne pjeskovite
nizine napraviti plodne površine. Uz neke niske obale Sjevernog i Baltičkog mora
plima prodire u unutrašnjost i do desetak kilometara zbog čega nije moguće
gospodarsko iskorištavanje pa su ponegdje izgrađeni polderi kao i u susjednoj
Nizozemskoj. Rijeke koje se ovdje ulijevaju u more tvore široka riječna ušća,
estuarije, povoljna za nastanak luka kao npr. Hamburg (Laba) i Bremen (Weser),
koji su duboko uvučeni u kopno.

U Njemačkoj prevladava umjereno topla vlažna klima, a na Alpama i planinska
klima. Cijeli je prostor pod snažnim utjecajem Atlanskog oceana s kojeg stalni
zapadni vjetrovi donose vlažan zrak tokom cijele godine. U istočnim dijelovina
Njemačke izraženija je kontinentalnost pa je česta nestabilna vremenska
situacija pod utjecajem sukoba kontinentalnih i maritimnih zračnih masa.
Količina padalina kreće se između 700 mm u zavalama i dolinama do 1000 mm iznad
1000 m nad morem. Prosječna godišnja temperatura iznosi oko 8°C. Pod utjecajem
oceanskog zraka zime su blaže, nego što bi se očekivalo po geografskim širinama,
a ljeta ipak svježija.

Zbog dugotrajne naseljenosti, prirodni biljni pokrov u Njemačkoj je jako
izmijenjen i danas je samo oko 29% prostora pokriveno šumom. Tipična biljna
zajednica je bukova šuma, ali veliki problemi za biljni pokrov nastali su
uslijed ubrzanih procesa industrijalizacije i automobilizacije, koji su
uzrokovali kisele kiše. U Njemačkoj se zbog velikih šteta uzrokovanih
onečišćenjima posebna briga poklanja pošumljavanju i ekološkim problemima.

U gospodarskom životu Njemačke vrlo važnu ulogu imaju najveće rijeke. Rajna je
najznačajnija rijeka, koja teritorijom Njemačke protjeće i u dužini oko 700 km.
Trebalo je više od sto godina intenzivnih radova, da se Rajnu učini plovnom na
cijelom toku kroz Njemačku. Dunav spaja Njemačku sa zemljama srednje i
jugoistočne Europe. Za potreba njemačkog, ali i europskog gospodarstva prokopan
je spojni kanal koji povezuje rijeke Rajnu i Dunav. Rijeka Laba nalazi se
periferno u odnosu na gospodarski najrazvijenjije dijelove Njemačke, ali je vrlo
značajna za zemlje srednje Europe, koje nemaju izlaz na more.

Njemačka se dijeli na šesnaest saveznih zemalja (Bundesländer, jednina:
Bundesland):

Njemačka je treća gospodarska sila na svijetu nakon SAD-a i Japana, te
gospodarski daleko najjača država Europe.

Ipak, kapitalističko gospodarstvo Njemačke sve se teže nosi sa zahtjevima
socijalne države. Kruti ustroj koji zahtijeva velike socijalne doprinose iz
plaće doveo je do akutnog problema nezaposlenosti, dok su njemački umirovljenici
izborili socijalne primitke, koji nadmašuju doprinose od radnika. Moderniziranje
gospodarstva u istočnom dijelu Njemačke i dalje je skup i dugoročan problem, na
koji zapadne savezne države godišnje troše oko 100 milijarda dolara.

Nedavno usvajanje zajedničke europske valute i opća politička i ekonomska
integracija u Europu trebali bi donijeti velike gospodarske promjene.

Njemačka prometna mreža je suvremena, dobro razgranata i djelotvorna
zahvaljujući stoljetnoj tradiciji i pogodnoj konfiguraciji tla bez velikih
prirodnih prepreka. Cestovni sustav obuhvaća više od 220 000 kilometara (oko 11
000 km su autoceste); cestovna je mreža osobito gusta na zapadu, uz
najurbaniziranija područja. Njemački željeznički sustav ima oko 40 000 km pruga;
suvremen je i djelotvoran, osobito na zapadu. Frankfurtska zračna luka treća je
u Europi poslije Londona i Pariza.Rijeke Rajna i Laba su okosnice riječne mreže.

U Njemačkoj živi 82.175.684 stanovnika (31. prosinca 2015.). Nijemci čine
najveći broj 89,6 % (cca 73 600 000). U Njemačkoj živi 7 289 149 (2015.) stranih
državljana, a najveća skupina su Turci 1,83% (1.506.000) zatim slijede Poljaci
(741.000), Talijani (596.000), Rumunji (453.000), Sirijci (366.000), Grci
(340.000), Hrvati (297.895), Rusi (231.000), Srbi (230.000) i Bugari (227.000).
Većinu stranih državljana čine izbjeglice, radnici (Gastarbeiter) i njihove
obitelji. Njemačka je glavni cilj političkih i ekonomskih bjegunaca iz mnogih
zemalja u razvoju.

Osim Nijemaca i stranih državljana u Njemačkoj žive 4 nacionalne manjine
(nationale Minderheiten). Na sjeveru živi danska manjina s otprilike 50 000
pripadnika i to uglavnom u najsjevernijoj zemlji Schleswig-Holstein. Frizijci
(60 000) žive na zapadnim obalama Schleswig-Holsteina i dijelom u Donjoj Saskoj.
U saveznoj državi Brandenburg živi malobrojna slavenska manjina po imenu Lužički
Srbi. U Njemačkoj od srednjeg vijeka žive i Romi kojih ima oko 70 000.

Njemačka je među prvim zemljama u svijetu po obrazovanju, tehnološkom razvitku i
gospodarskoj proizvodnji. Od kraja 2. svjetskog rata, broj mladih koji upisuju
fakultete porastao je više od tri puta, a zanatske i tehničke škole u Njemačkoj
spadaju u sam svjetski vrh. S prihodima od 25 000 eura po glavi stanovnika,
Njemačka je društvo srednje klase. Širokogrudan sustav socijalnog osiguranja
omogućuje besplatno zdravstvo, naknade za nezaposlenost i ostale socijalne
prednosti. Nijemci su veliki turisti - svake godine milijuni Nijemaca putuju u
inozemstvo.

Njemački ustav, Grundgesetz, jamči slobodu vjere i vjeroispovijesti, te kaže da
se nitko ne smije diskriminirati zbog vjere.

Katoličanstvo je bilo glavna religija u Njemačkoj do 16. stoljeća, kad je
reformacija drastično promijenila stanje. Martin Luther se 1517. suprotstavio
Katoličkoj Crkvi i osnovao protestantizam. Danas većina protestanata u Njemačkoj
spada u Njemačku evangeličku crkvu.

Najraširenija religija u Njemačkoj je kršćanstvo. Protestanti, odnosno Njemačka
evangelička crkva, čine 31% populacije. Nalaze se na sjeveru i istoku zemlje.
Katolici čine također 33% populacije, a smješteni su na jugu i zapadu zemlje.
Oko 55 milijuna ljudi pripada kršćanskim denominacijama. Daljnjih 30% su oni
koji se nisu izjasnili kao vjernici.

Preostalih 10% stanovništva čini oko 4% muslimana (3,3 milijuna), a većinom su
turskog podrijetla, oko 900 000 ljudi (1,5%) pripada pravoslavnim zajednicama
(većinom Srbi i Grci), milijun ostalih kršćana, milijun članova zajednica s
posebnim statusom, milijun članova novih religioznih pokreta, milijun članova
duhovnih zajednica, 150 000 Židova, 150 000 budista i 100 000 hinduista.

Nobelovu nagradu dobilo je 98 Nijemaca. Wilhelm Conrad Röntgen otkrio je x-zrake
(rentgenske zrake) i prvi je dobitnik Nobelove nagrade za fiziku 1901.

Njemački jezik, koji ima mnogo dijalekata, u 19. stoljeću je bio lingua franca
srednje, istočne i sjeverne Europe, a i danas se uči diljem svijeta kao jedan od
najvažnijih jezika. Mnogi velikani nisu bili Nijemci, ali su djelovali u ozračju
njemačke kulture, npr. Mozart, Kafka i Nikola Kopernik.

Odnedavno se Njemačka vratila na svjetsku kulturnu scenu u velikom stilu, s
preporođenim Berlinom (Berlinski filmski festival), te novom glazbom i
umjetnošću.

Između ostaloga, u filmu i književnosti postoji jak trend, da se obrađuju teme
vezane uz njemačko ujedinjenje.

Sport je sastavni dio života Nijemaca. Članovi sportskih klubova su 27 milijuna
Nijemaca, a još 12 milijuna se induvidualno bavi sportskim aktivnostima. Nogomet
je najpopularniji sport. Njemački nogometni savez je najmasovniji svjetski
nogometni savez sa 6.3 milijuna službenih članova. Bundesliga je drugo
najgledanije profesionalno sportsko natjecanje na svijetu. Njemačka nogometna
reprezentacija osvajala je Svjetsko nogometno prvenstvo 1954., 1974., 1990. i
2014. te Europsko nogometno prvenstvo 1972., 1980. i 1996. Njemački sportaši su
treći po broju osvojenih medalja na svim Olimpijskim igrama. Bili su domaćini
Ljetnih olimpijskih igara u Berlinu 1936. i u Münchenu 1972. te Zimskih
olimpijskih igri u Garmisch-Partenkirchenu 1936.

Osim državnih praznika, svaka savezna država određuje svoje praznike
(gesetzliche Feiertage).

Jedini grad u Njemačkoj sa svojim posebnim praznikom jest Augsburg, koji 8.
kolovoza slavi Friedensfest ("Praznik mira").



https://hr.wikipedia.org/wiki/Kurban-bajram

Kurban-bajram ↓f1 (ar. عيد الأضحى Eid ul-Adha; tur. Kurban Bayramı) ili
Hadži-bajram ↓f2 je islamski praznik prinošenja žrtve, najznačajniji islamski
blagdan. On dolazi dva mjeseca i deset dana nakon ramazana. Kurban-bajram traje
četiri dana.

Muslimani Bajram dočekuju u svojim domovima, a u zoru odlaze u džamije na
sabah-namaz, čekaju izlazak sunca i klanjaju bajram-namaz. Slijedi čestitanje.
Zatim odlaze na groblja, te se potom vraćaju u svoje domove gdje su pripreme za
žrtvu Kurbana po pravilima šerijatskog prava.

Prema vjerovanju, oko 2000 godine pr. Kr. Bog je na zemlju poslao jednog svog
roba na području Sumera, u gradu Uru, kada su se ljudi pokoravali svojim idolima
i kipovima. Poslao ga je s Istinom u jednoga Boga. Taj čovjek bio je Ibrahim ili
Abraham. Njegov put nije bio lagan. Put istine posut je trnjem i teškoćama
raznih vrsta, pa tako sve do svoje najviše starosti, kada je već gubio nadu,
nije mogao dobiti sina sa svojom ženom Sarom. Tada su se odlučili na, u to
vrijeme regularan običaj, kako mu Sara nije davala dijete, da nađe ženu koja će
mu dati dijete. Bila je to Hagara ili Hadžera koja je rodila sina imenom Ismail
ili Išmae a. s. On će biti praotac arapskog naroda. Ali Ibrahima a.s je čekalo
veliko iznenađenje. Dočekala su ga "trojica" i obavijestila da će Sara roditi
dijete na što se ona nasmijala jer je znala da je prestara da rodi, na što su
oni rekli da će ona roditi i da će to biti muško i da će ga nazvati Ishak a.s
što na staro-hebrejskom znači smiješak. Od njega će poteći židovi. Ibrahim a. s.
je sretno živio sve dok mu nije On zapovijedio da žrtvuje svojeg sina Ismaila a.
s. Ibrahim ga je krenuo poslušati, ali kada je Bog vidio da je Ibrahim a.s
spreman svog prvorođenca Ismaila a.s ubiti radi samo zapovijedi koju je On
naredio, kao veliko iskušenje, zaustavio je egzekuciju i umjesto Ismaila a.s
postavio je ovna kao žrtvu. Od toga dana, pa sve do sad muslimani (oni koji su
predani Božjoj volji) izvršavaju zapovijed žrtvovanja kurbana. To je najčešće
ovca, po mogućnosti, ali to može biti i protuvrijednost u novcu kojom će se
kupiti meso kojim će se žrtvovati te ovce. Taj čin se obavlja za vrijeme
hadždža, u posljednjem mjesecu po hidžretskom kalendaru zul-hidždže. Meso koje
se zakolje razdijeli se po trećinama, tako da jedna trećina ide rodbini, jedna
ide siromašnima i jedna trećina kome je najviše potrebno. Kurban kolje onaj koji
ima materijalne mogućnosti za to, ako ne može to mu nije grijeh.

Klanje kurbana, (žrtvovanje) prisutno je kroz sve svjetske kulture i
civilizacije. Sama simbolika kurban bajrama temelji se žrtvi i bogobojaznosti.
Žrtvu koju je Ibrahim a.s (neka su mir i spas na njega) trebao prinijeti teško
bi mogao učini bilo tko bez čvrste vjere. Za tu bogobojaznost koju je pokazao
Bog je Abrahama a.s izdigao kao pravog Njegovog prijatelja, i obećao mu bogatu
zemlju i veliko potomstvo i doista danas sve tri velike civilizacije, zapadna
kao kršćanska, židovska i islamska imaju zajedničkog praoca Adema a. s., a od
Ibrahima a.s kojeg spominju i Stari Zavjet i Kur'an još bližeg srodnika. Sama
svrha kurbana je ponovo proživjeti oslobođenje zarobljavanjem sebe Božjom
riječju, Njegovom voljom i Zakonom. To se najbolje vidi za vrijeme hadždža, kada
se kurban bajram slavi, u vrijeme najčvršće ujedinjenosti ljudskih duša oko
zajedničkog cilja, događaja koji predstavlja jedinstvenu sliku jednakosti i
bratstva na Zemlji.



https://hr.wikipedia.org/wiki/Jure_Franceti%C4%87

Jure Francetić (Prozor kraj Otočca, 3. srpnja 1912. - Slunj, 27. prosinca
1942.), hrvatski vojnik i političar. U mladosti je pristupio Ustaškom pokretu te
je nakon stvaranja Nezavisne Države Hrvatske bio jedan od njegovih
najutjecajnijih članova. Kao časnik Ustaške vojnice bio je osnivač i prvi
zapovjednik I. stajaćeg djelatnog zdruga UV, popularno zvanog Crna legija,
elitne postrojbe koju je vodio u mnoge borbe protiv četnika i partizana. Umro je
od posljedica ranjavanja u partizanskom zarobljeništvu.

Rođen je pokraj Prozoru kraj grada Otočca, u malenom zaseoku Vivoze u obitelji
majke Kate i oca Jurja. Pučku školu završava u Otočcu, gdje kasnije kreće u
srednju školu i završava je u Senju. Daljnje školovanje mu plaća stric, maturu
polaže u Križevcima. Godine 1931. upisuje studij prava u Zagrebu, a iste godine
pridružio se ustaškoj organizaciji. Godine 1933. završava u zatvoru optužen zbog
ustaške promidžbe i biva prognan iz Zagreba na 5 godina.

U ožujku 1933. odlazi u emigraciju u Austriju, a potom u Italiju, gdje dobiva
čin ustaškog dorojnika. Ustašku prisegu položio je 24. travnja 1933. godine. U
svibnju iste godine boravi u logoru Borgo Val di Taro gdje je uvježbavan za
izvođenje atentata. Kada Vjekoslav Servatzy preuzima 1934. rukovođenje logorom
Janka-Puszta u Mađarskoj, za pobočnika mu je određen Francetić. Godine 1936.
vraća se u Italiju, interniran je na otok Giglio, a potkraj 1937. vraća se u
Hrvatsku.

Po povratku je uhićen i interniran u rodni kraj. Ipak 1938. uspijeva doći u
Zagreb, gdje kani nastaviti studij, ali ubrzo je, iste godine, pozvan na
odsluženje vojnog roka Jugoslavenske kraljevske vojske u Niš. Nakon odsluženja
vojnog roka, tijekom kojega je stekao čin podnarednika, vraća se u Zagreb i
nastavlja s ustaškom promidžbom, raznosi letke i brošure, u Lici prima i
organizira nove članove ustaškog pokreta. Zbog te djelatnosti opet je uhićen i
potkraj 1940. osuđen na zatvor i izgon iz Zagreba. Početkom 1941. sklanja se u
Njemačku.

Nakon proglašenja NDH vraća se u domovinu, a Ante Pavelić ga krajem travnja
imenuje ustaškim povjerenikom za Bosnu. U Sarajevu djeluje na uspostavi nove
vlasti i ustroja ustaških postrojbi. Uskoro je dobio i čin poručnika Ustaške
vojnice. Zbog svojih samovoljnih metoda došao je u sukob sa domobranskim
pukovnikom Perom Blaškovićem. 23. svibnja bio je među hrvatskim predstavnicima
na svečanosti gdje je državna vlast u Dubrovniku od Talijana predana Hrvatskoj.
20. lipnja dobiva čin satnika Ustaške vojnice. U rujnu 1941. (nakon pogibije
Bećira Lokmića u četničkoj zasjedi) preuzima zapovjedništvo nad jedinicama
Sarajevskoga ustaškog logora koje prerastaju u Crnu legiju.

23. srpnja 1941. Ravnateljstvo ustaškog redarstva u Zagrebu šalje tajni dopis
Ustaškom povjereništvu za Bosnu i Heregovinu u Sarajevu, kojem je na čelu bio
Francetić, u kojem se naređuje uhićenje "svih Židova i Srba-pravoslavaca, koji
su bili poznati već kao komunisti, bilo pak da su imalo sumnjivi, da su skloni
tome pokretu", kao i hrvatskih komunista. Kada je početkom rujna grupa ustaša u
Alipašinom Mostu strijeljala 60 srpskih civila, domobranski general Vladimir
Laxa je naredio uhićenje krivaca i njihovo stavljanje pred prijeki sud.
Francetić naredbu nije proveo, o čemu je Laxa izvjestio Glavni stožer
domobranstva. Kada su u listopadu 1941. muslimanski intelektualci donijeli
Sarajevsku rezoluciju kojom se distanciraju od ustaških zločina nad Srbima,
Francetić je prijetio da će pobiti sve njezine potpisnike.

Jedinu vojničku izobrazbu i časnički čin Francetić je stekao u vojsci Kraljevine
Jugoslavije. Postao je rezervni podčasnik u činu narednika. O Francetićevoj
vojničkoj izobrazbi i iskustvu, Eugen Dido Kvaternik, ustaški ideolog, piše:

Od prosinca 1941. do veljače 1942. Francetić vodi Crnu legiju u borbe protiv
partizana u operacijama Romanija i Ozren. 6. ožujka 1942. unaprijeđen je u čin
potpukovnika. Početkom travnja započeo je uspješnu akciju Crne legije u istočnoj
Bosni. Ne obazirući se na zapovjedi njemačkog generala Johanna Fortnera,
Francetić je samoinicijativno krenuo u napad na četnike i partizane u Podrinju
te im nanio težak poraz. S obale Drine 10. travnja 1942. godine šalje A.
Paveliću brzojavku sadržaja:

Prilikom ulaska Crne legije u Goražde, lokalni muslimani, koji su preživjeli
teror četnika, tražili su od ustaša odmazdu nad srpskim stanovništvom, no
Francetić je to spriječio, rekavši:"Po naređenju Poglavnika Nezavisne Države
Hrvatske dr. Ante Pavelića nema klanja Srba! Poglavnik je zabranio klanje. Ni
jednom Srbinu ne smije pasti glava, niti mu se smije išta dogoditi. Tako je
Poglavnik naredio!" 20. travnja, na sastanku sa njemačkim vojnim zapovjednicima
i predstavnicima vlade NDH u Sarajevu, Nijemci su Francetića optužili za ustaške
zločine nad srpskim civilima, ali on je odgovorio da su njegovi ustaše
disciplinirani te da zločine vrše "pripadnici Hadžiefendićeve milicije".

15. svibnja 1942. po odredbi Ante Pavelića, svi pripadnici Ustaškog pokreta koji
su do 1941. boravili u emigraciji, među njima i Francetić, proglašeni su
pripadnicima Poglavnikove tjelesne bojne, bez obzira na dosadašnje dužnosti,
funkcije, i postignute činove. Po tome se od tada Francetića tituliralo kao
"potpukovnik P.T.B.-a Jure Francetić".

Kada su u svibnju 1942. partizani zauzeli nekoliko sela u okolici Metkovića i
ugrozili luku Ploče, vlasti NDH su od talijanskih vojnih vlasti u tzv. Drugoj
zoni zatražile dopuštenje za slanje jedne ustaške satnije u dolinu Neretve. No
Francetić je pokrenuo čitavu bojnu koju je namjeravao stacionirati na državnim
granicama u istočnoj Hercegovini. Uslijedio je ultimatum Talijana, te se
Francetić morao povući u Sarajevo.

Talijani su smatrali da Francetić sa svojim muslimanskim postrojbama oko
Višegrada namjerava pripojiti dio Sandžaka NDH. Talijanski general Renzo
Dalmazzo je smatrao da Francetić sa svojih 3000 boraca u okolici Mostara ne
poštuje talijanske vlasti i pokušava djelovati potpuno samostalno. Francetić je
to objašnjavao tvrdeći da je odgovoran samo maršalu Slavku Kvaterniku.

Početkom lipnja Francetić je sa svojom postrojbom ušao u Mostar i blokirao sve
ulaze u grad, prisilivši talijanskog zapovjednika da mu preda vlast nad gradom.
No Talijani su zaprijetili da će otvoriti topničku vatru na njegovu postrojbu
ukoliko se ne povuče. Kada se Francetić odbio povući, Talijani su dopustili
dolazak crnogorskih četnika u Hercegovinu. Nakon savjetovanja sa nadređenima,
Francetić se povukao, no Talijani nisu popunili nastalu prazninu, što je
omogućilo partizanskim brigadama iz Crne Gore da se probiju u Hercegovinu. Isti
mjesec Francetić je promaknut u čin pukovnika.

U srpnju 1942. Crna legija je vodila uspješne akcije na Kupresu i oko Bugojna.
Od dijela Legije, tada već službeno zvane I. stajaći djelatni sdrug, nastaje V.
stajaći djelatni sdrug, nad kojim zapovjedništvo dobiva Francetićev zamjenik
Rafael Boban.

S dijelom Legije Francetić je sudjelovao u borbama na Kozari. 26. kolovoza 1942.
postavljen je za zapovjednika svih stajaćih djelatnih zdrugova Ustaške vojnice.
Imenovanje ga je zateklo u njemačko-hrvatskom pothvatu na Šekoviće gdje je vodio
ustaške bojne. Zapovjedništvo I. sdruga predaje pukovniku Ivanu Stipkoviću.

U rujnu 1942., zajedno sa ministrom Mladenom Lorkovićem, generalom Ivanom
Perčevićem i pukovnikom Viktorom Prebegom, bio je u pratnji Ante Pavelića
prigodom njegova posjeta Adolfu Hitleru i hrvatskim legionarima na istočnom
bojištu. Tom prilikom je Francetić osobno razgovarao sa Hitlerom, koji mu je
rekao kako je "već čuo" za njega.

15. listopada 1942. Francetić je u Zagrebu sudjelovao na sastanku na kojem je
Ante Pavelić tražio od talijanskog generala Marija Roatte povlačenje
hercegovačkih četnika istočno od linije Ulog – Nevesinje – Stolac – Ravno.
Sporazum je rezultirao Roattinim obećanjem o djelomičnom razoružavanju četnika
te slanjem 3000 domobrana pod zapovjedništvom generala Franje Šimića u ugrožena
područja. Isti mjesec Francetić je vodio ustaške bojne u napad na Livno u
operaciji Dinara, a polovicom studenoga je na području Kalnika gdje je uništio
jednu skupinu od 100 partizana. 11. prosinca osnovano je Zapovjedništvo područja
Lika sa stožerom u Gospiću i pod Francetićevim zapovjedništvom.

Dana 22. prosinca 1942. godine, Francetić je pošao na novi zadatak u Liku
zrakoplovom, gdje je trebao preuzeti zapovjedništvo nad tamošnjim ustaškim i
domobranskim postrojbama. Zrakoplovom je upravljao domobranski zastavnik Mijo
Abičić. Prije toga su Talijani izveli sabotažu na zrakoplovu kojim je Francetić
letio za Gospić i prisilili ga sletiti pored sela Močile kod Slunja, što je bio
teritorij kojeg su kontrolirali partizani. Francetića i njegovog pilota su odmah
uhvatili partizani, ali ih nisu mogli obraniti od seljaka koji su ih izboli
vilama i roguljama. Teško ranjen Francetić je bio prebačen u partizansku bolnicu
gdje su mu kirurzi pokušali spasiti život da bi ga zamijenili za 100
jasenovačkih logoraša, ali nisu u tome uspjeli. Francetić je umro 27. prosinca
1942. godine.

Da se ne bi demoralizirali narod i vojska među kojima je Francetić bio jako
omiljen, ustaške vlasti su dopustile da se vijest o njegovoj smrti objavi tek
tri mjeseca kasnije, 30. ožujka 1943. Posmrtno mu je dodjeljena Zlatna kolajna
Poglavnika Ante Pavelića za hrabrost s pravom na naslov viteza. Također je
posmrtno promaknut u čin krilnika Ustaške vojnice. Adolf Hitler mu je također
posmrtno dodjelio najviše njemačko vojno odlikovanje, Željezni križ. Već za
života o njemu su se pjevale pjesme koje su objavljivane po listovima, a 1945. u
Zagrebu je tiskana knjižica pod naslovom Narodna pjesma o vitezu Juri
Francetiću. O njemu i njegovoj Crnoj legiji sačuvana je pjesma Evo zore, evo
dana. U njegovu čast, 31. ožujka 1943., domobranska 7. pješačka pukovnija dobila
je ime 7. domobranska pješačka pukovnija ustaškog pukovnika viteza Jure
Francetića.

Nedugo po Francetićevoj pogibiji, Paradni trg u njegovu rodnom Otočcu je
promijenio ime u Trg Jure Francetića. Naziv trga je promijenjen po uspostavi
komunističke Jugoslavije. Tijekom Domovinskog rata, postrojba HOS-a Gospića
nosila je naziv 19. bojna "Vitez Jure Francetić". Tijekom rata u BiH brigada
HVO-a iz Zenice je nosila ime Brigada "Jure Francetić", da bi poslije preustroja
dobila ime "44. samostalna domobranska bojna "Jure Francetić"". Bojna HOS-a iz
Tomislavgrada nosila je naziv 13. bojna "Jure vitez Francetić". U Slunju je u
lipnju 2000. postavljena spomen-ploča Juri Francetiću koja je uklonjena nakon
2004. Jedna ulica u zapadnom Mostaru danas nosi ime Ulica Jure Francetića.



https://hr.wikipedia.org/wiki/Islamski_blagdani

Islamski blagdani su svetkovine pripadnika islamske vjeroispovijesti. Najvažniji
islamski blagdani su bajrami: ramazanski i kurban bajram i njih obilježavaju svi
muslimani u svijetu. Pored bajrama, posebno mjesto u životima vjernika imaju
tzv. blagoslovljene noći (mubarek noći), u kojima se molitva (namaz) i čitanje i
izučavanje Kurana posebno nagrađuju. Svi muslimani ne svetkuju u sve četiri
blagoslovljene noći. Također, sve ostale blagdane slave samo pojedine skupine i
narodi islamske vjere.

Tijekom jedne hidžretske godine (355 dana) se slave dva bajrama (arap. eid):
Ramazanski bajram (Eid al-Fitr) i Kurban-bajram (Eid al-Adha).

Podrobniji članak o temi: Ramazanski bajram Ramazanski bajram počinje 1. ševala,
dan nakon prestanka posta tijekom mjeseca ramazana, i uključuje prva tri dana
tog mjeseca. Obilježavanje počinje klanjanjem bajram namaza, koji se klanja
nakon završetka molitve u zoru - sabah namaza, oko pola sata nakon izlaska
sunca. Bajram namaz klanjaju samo muškarci, skupno u džamijama i tada imam
održava prigodnu propovijed. Bajramska molitva se, po Poslanikovu običaju
(sunet), obavlja na otvorenom, na mjestu posebno određenom za to - koje se zove
musala. Blagdan je dobio naziv po posebnom obveznom milodaru, koji se zove
sadakat al-fitr, a moraju ga udijeliti svi vjernici koji u danima bajrama imaju
dovoljno hrane za svoje dnevne potrebe. Daje se novac ili namirnice u
vrijednosti vlastite dnevne ishrane, prvenstveno siromasima kako bi i oni mogli
osjetiti radost blagdana. Vjernici koji dijele ovu milostinju njome čiste svoj
post od eventualnih grijeha i "predaju" ga Bogu. Nakon bajram namaza,
tradicionalno se obilaze groblja, gdje se moli za oprost pokojnicima, a posebno
šehidima. Dok je bajramski namaz i obilazak umrlih rezerviran za muškarce, žene
kod kuće pripremaju obilne objede, gozbe za obitelj. Roditelji tih dana daruju
svoju djecu, obilaze se i daruju i susjedi i rodbina.

Podrobniji članak o temi: Kurban bajram Kurban bajram se obilježava prva četiri
dana mjeseca zu al-hidže, posljednjeg mjeseca u islamskom kalendaru. Za vrijeme
tog blagdana muslimani koji su u mogućnosti obavljaju hadž, hodočašće u Meku,
petu praktičnu dužnost islama, pa se ovaj blagdan naziva i hadžili bajram.
Kurban bajram je blagdan žrtve (tur. kurban znači "žrtva"). Na prvi dan kurban
bajrama, hodočasnici u Meki prinose žrtvu, a svi muslimani cijelog svijeta
tijekom tri dana ovog blagdana, ako su dužni, također prinose svoje žrtve
("kolju kurban") u vidu ovce, koze, goveda ili deve. Žrtva se prinosi u spomen
na proroka Ibrahima (Abrahama), koji je trebao žrtvovati po Alahovoj naredbi kao
ispit svoje vjere žrtvovati svog prvorođenca Jišmaela (ne Izaka, kako je
navedeno u Bibliji). Kada je Ibrahim odgovorio Božjoj naredbi i krenuo žrtvovati
Jišmaela, Bog mu šalje crnog ovna kao zamjenu. Zbog toga i muslimani najčešće
žrtvuju ovna ili ovcu, a žrtveno meso se dijeli na tri dijela: jedan za obitelj,
jedan za susjede i rodbinu i jedan za siromašne. Muškarci također klanjaju i
bajram namaz i obilaze groblja (kao i za ramazanski bajram), a žene pripremaju
obilan objed, a prednost se daje korištenju žrtvenog mesa. Darivaju se djeca,
obilaze se i daruju susjedi i rodbina, te im se donosi po komad žrtvenog mesa,
kao simbol blagoslova i predanosti Bogu.

Blagoslovljene noći nisu blagdani u pravom smislu te riječi, već su to noći
tijekom kojih su se desili važni događaji za islam, te se vjeruje da se molitva
i učenje Kurana u njima posebno nagrađuje. Samo se najveća od njih (Lejlet
al-Kadr ili Noć sudbine) obilježavala za života Poslanika Muhameda, i samo nju
svi muslimani obilježavaju. Ostale tri noći su utemeljene nakon Muhamedove
smrti, pa ih ne obilježavaju svi muslimani u svijetu.

Lejletul- regaib (Noć želja i nadanja) se obilježava prvog četvrtka u redžebu,
sedmom mjesecu islamskog kalendara. Tu noć muslimani provode u molitvi Alahu da
im ispuni želje i nade. Navodno, te je noći začet Miljenik Alahov Muhamed. Noć
se počela obilježavati nakon Muhamedove smrti i obilježava se do danas, iako za
Muhamedova života muslimani nisu dobili nikakve upute u vezi s tim danom.

Ova noć se obilježava se 26. redžeba. Islamska tradicija tvrdi da je sedme
godine svog poslanstva, točno 26. redžeba 618. god. n.e., Poslaniku Muhamedu
Alah omogućio posjet drugom svijetu. Na nebo je uznesen na rajskoj životinji
Burak (koja je, prema predaji, brža od munje), a vodičem mu je bio osobno melek
Džibril (anđeo Gabriel). Njegovo je putovanje nazvano Miradž. Prethodi mu noćno
putovanje Isra, a to je Muhamedovo putovanje iz Meke u Jeruzalem, odakle je
uznesen do Alahova prijestolja, a vidio je i Dženet (Raj) i Džehenem (Pakao).
Ovo putovanje je imalo svrhu da Muhameda učvrsti u uvjerenju da je islam istinit
i da je Alah doista Gospodar Svjetova. Cijelo putovanje trajalo samo jednu noć,
a kada je Muhamed ujutro ispred Kabe propovijedao o svom iskustvu, protivnici su
ga vrijeđali i ismijavali. Tada mu je u pomoć priskočio vjerni sudurug Abu Bakr.

Miradž je opisan u Kuranu, te je stoga dužnost svih muslimana da u njega
bespogovorno vjeruju. Ipak, islamski znanstvenici do danas se spore oko pitanja
je li Miradž bio samo duhovno, ili i tjelesno putovanje.

Ova noć se obilježava se 14. šabana, osmog mjeseca islamskog kalendara. To je
noć na polovini mjeseca šabana, a njeno obilježavanje se temelji na Muhamedovoj
izreci (hadisu) koju je zabilježio islamski učenjak Taberani:

Zato se ova noć i naziva Lejlet al-berat - Noć praštanja. Spomenuta Muhamedova
izreka (hadis) i njoj slične su osnova obilježavanja ove noći. Hadisi o ovoj
noći sporni su kod islamskih stručnjaka za Poslanihove izreke (muhadisa) sa
stanovišta njihove autentičnosti, pa je i obilježavanje ove noći sporno među
učenjacima. Islamska zajednica u Hrvatskoj navodi ovu noć u svome kalendaru
blagdana, te ju stoga muslimani Hrvatske obilježavaju.

Noć sudbine značajna je jer je u njoj započela objava Kurana Muhamedu, a još je
važnije vjerovanje muslimana da u toj noći anđeli otvaraju knjigu sudbine svakog
pojedinog čovjeka. Iskreno pokajanje u ovoj noći, vjeruju muslimani, donosi
oprost od grijeha i blagoslov za godinu koja slijedi. Ali, pošto njeno vrijeme
nije nigdje naznačeno, muslimani se pridržavaju običaja Poslanika Muhameda koji
je posljednjih 10 dana ramazana provodio u stalnoj molitvi, klanjao dodatne
namaze, recitirao Kuran, činio dobra djela i molio Alaha za oprost grijeha. U
noći koja je dogovorno uzeta za obilježavanje, 27. ramazana, u džamijama diljem
svijeta čitavu noć do zore muslimani provode u molitvi i čitanju Kurana.

Pored navedenih blagdana postoji još manjih blagdana i odabranih dana i noći
čiju autentičnost neki muslimani ne priznaju. Osobito se razlikuje njihovo
obilježavanje kod sunita i šijita, dvije najveće islamske struje.



https://hr.wikipedia.org/wiki/Prag

Prag (češki: Praha) je glavni i s 1,2 milijuna stanovnika najveći grad Češke te
njeno kulturno i gospodarsko središte. Zemljopisno leži u sredini Češke kotline
na rijeci Vltavi, lijeva pritoka Labe. Uz stanovnike zabilježene u službenoj
statistici, pretpostavlja se da u Pragu živi još oko 300.000 neprijavljenih
osoba, tako da se ukupan broj stanovnika penje do 1,5 milijuna.

Prag ima dobro očuvanu srednjovjekovnu gradsku jezgru: Hradčani i Malá Strana na
lijevoj obali te Staré Město, Josefov i Nové Město (Stari, Josefov/Židovska
četvrt i Novi grad) na desnoj obali Vltave. Od 1992. Stari dio Praga uvršten je
u UNESCO-v popis mjesta svjetske baštine u Europi kao divan primjer razvoja
europskog grada od 11. do 18. stoljeća. Prag je godine 2000. bio jedna od
europskih prijestolnica kulture.

Na prostoru Praga postoje arheološki nalazi iz starijeg kamenog doba. Oko 2000
g.p.K. su Kelti osnovali naselje Závist južno od grada. U doba seobe naroda su
taj prostor naselili germanski Markomani i kasnije Slaveni. Prema legendi je
grad Prag osnovao Přemisl, osnivač prve češke dinastije Přemislovića, zajedno sa
svojom ženom Libušom. Jezgra starog Praga je tvrđava Vyšehrad na obali Vltave. U
9. st. je sagrađena tvrđava na mjestu današnjeg Praškog dvorca koja postaje
jezgra grada. 973. godine je osnovana biskupija koja je bila dio nadbiskupije
Mainza do 1344. kad je postala samostalna nadbiskupija. Ubrzo nakon toga je Prag
postao sjedište čeških kraljeva.

Grad se jače razvio u 14. st. (zlatno doba Praga). Car Svetog Rimskog Carstva
Karlo IV. iz dinastije Luksemburg je izabran za kralja Češke i 1355. je odlučio
da Prag postane prijestolnica cijelog Carstva. U Prag dolaze mnogi naseljenici
iz svih dijelova Carstva. Karlo IV. je poduzeo mnoge gradnje, od kojih su
najpoznatiji Karlov most i katedrala sv. Vida. Osnovao je i Karlovo sveučilište
(najstarije sveučilište u Srednjoj Europi). Tada je Prag bio treći grad po
veličini u Europi. U Pragu je djelovao teolog Jan Hus koji je pokrenuo vjerski
pokret Husiti kojima su se priključili mnogi Česi (Husitski ratovi).

1618. su Česi kroz prozor Praškog dvorca izbacili izaslanike cara Ferdinanda II.
(praška defenestracija). Taj događaj je bio povod Tridesetogodišnjeg rata između
katoličkih i protestantskih snaga u koji je bila uvučena većina europskih
zemalja. Prag je bio žestoko pogođen ratom i stanovništvo mu se tokom rata
smanjilo za dvije trećine. 1689. je grad koji se obnovio nakon rata pogodio
katastrofalni požar.

U 18. st. ponovo raste gospodarska snaga grada. 1757. je tokom Sedmogodišnjeg
rata pruska vojska razorila grad. 1784. su pojedine gradske četvrti formalno
ujedinjene u jedan grad. Grad je naglo narastao i dobio na gospodarskom značenju
tokom industrijske revolucije u 19. st. Počeo se brže razvijati nakon izgradnje
željeznice 1845. kada je ugljen iz bazena Kladno omogućio razvoj metalurgije,
što je dovelo do povećanja broja stanovnika. Godine 1830. u Pragu je živjelo
180.000 ljudi, a godine 1910. već 224.000. Grad je postao snažno industrijsko
središte i postupno uključio u svoj sastav susjedna manja naselja kao
industrijske gradske četvrti pa su tako nastali Libeň s pristanišnim bazenom
Vysočany, Hloubětín, Karlín i Smíchov s tvornicama strojeva, vozila, vagona,
stakla, papira i prehrambenih proizvoda. Prag je postao i trgovački centar te
veliko željezničko čvorište, a tome su kasnije pridodane i cestovne veze te
velika zračna luka Ruzyně udaljena samo 10 km od gradskog središta.

1848. je u gradu izbila revolucija koja je dio europskih revolucija iste godine.
Tada jača češka nacionalna svijest i želja za nezavisnošću. Prag je bio centar
Češkog narodnog preporoda i ostalih čeških nacionalističkih pokreta. Prag je bio
centar panslavističkog pokreta. U Pragu su se sastajali intelektualci iz ostalih
slavenskih naroda koji su iznosili ideje o vlastitim nacionalnim pokretima.

1918. se raspala Austrougarska monarhija, i Češka je zajedno sa Slovačkom stekla
nezavisnost, ali se ujedinila u zajedničku državu Čehoslovačku. Prag je od 1918.
do 1939., te od 1945. do 1993. bio glavni grad Čehoslovačke. Jedna je od
rijetkih prijestolnica Srednje Europe koja je u Drugom svjetskom ratu ostala
gotovo potpuno pošteđena ratnih razaranja. Grad je ipak bombardiran na samom
kraju rata. 1948. je u Čehoslovačkoj zavladao socijalizam. Prag je bio centar
protukomunističkih pokreta (Praško proljeće 1968. i Baršunasta revolucija
1989.). Od 1993. je glavni grad novonastale Češke Republike koja je nastala
razdruživanjem Čehoslovačke. Zbog izvrsno očuvane srednjoeuropske arhitekture
postao je, pogotovo nakon završetka hladnog rata, jedno od najpopularnijih
srednjoeuropskih turističkih odredišta i omiljena lokacija za snimanje mnogih
filmova s povijesnom tematikom, čemu je pridonijela i gotovo stoljetna tradicija
proizvodnje vlastitih filmova.

Prag je smješten u srednjoj Češkoj na rijeci Vltavi. Nalazi se 40 km od ušća
Vltave u Labu. Zbog svog položaja neposredno na rijeci jezgra je u prošlosti
često bila izložena poplavama. Na rijeci postoji nekoliko otoka (Slovanský
ostrov, Dětský ostrov i Střelecký ostrov). Prag je unutar visoravni Češke
zavale. Reljef na prostoru grada je brdovit. Zapadno od grada je Bijela gora, a
južno gora Čihadlo. Klima je umjerena. Na prostoru grada se miješaju
kontinentski i oceanski utjecaji na klimu.

Što se tiče javnog prijevoza, on se sastoji od integrirane mreže praškog metroa,
praškog tramvajskog sustava, gradskih autobusa te žičare. Praški tramvajski
sustav jedan je od većih u svijetu, sa oko 900 kompozicija tramvajskih vozila,
ukupne duljine tračnica od 140 km. Ima 33 linije, a godinšnje preveze 356
milijuna putnika. Sve vrste prijevoza imaju zajednički sustav naplate. Javni
prijevoz dodatno nadopunjuju taksi prijevoznici te turistički brodovi koji voze
Vltavom. Osim toga, postoje i razne druge turističke vožnje, poput onih u
automobilima oldtimerima.

Glavni automobilski pravci prolaze centrom grada. Tunel Blanka predstavlja
rješenje gradskih gužvi u sjeverozapadnom dijelu grada i sa svojih 5.5 km
najduži je gradski tunel u Europi. Gradnja ovog objekta zaopčela je 2007., a
završetak se očekuje 2011. ili 2012. Tunel je dio gradskog prestena cesta, koji
služi kao prometno rješenje zbog velikog intenziteta prometa. Južni dio prstena
otvoren je 22. rujna 2010. godine, dužine više od 20 km.

Prag je glavni čvor željeznica u Češkoj. Sustav prigradske željeznice koji vozi
praškom regijom zove se Esko Praha. Glavni željeznički kolodvor zove se Hlavní
nádraží (Glavni kolodvor), te je povezan sa mnogim gradovima u Europi. Osim
toga, međugradski vlakovi pristaju i na ove kolodvore: Praha-Smíchov,
Praha-Holešovice, Praha-Libeň i Masarykovo nádraží. U gradu postoji još
kolodvora, ali imaju manji prometni značaj.

Glavna praška zračna luka nosi naziv Praha Ruzyně te je to jedna od
najprometnijih zračnih luka u Srednjoj i Istočnoj Europi. Ostale zračne luke u
gradu ili okolici su: Kbely (služi za domaće i međunarodne vojne snage, a ondje
sa nalazi i Muzej češkog zrakoplovstva), zračna luka Letňany (služi za privatne
zrakoplove) i zračna luka Aero Vodochody (koristi se kao pista za pokusne
letove). Postoji i još nekoliko malih zračnih luka (pista) koje koriste
aeroklubovi, kao npr. zračna luka Točná.

Prag ostvaruje 25% češkog BDP-a. U gradu su europska sjedišta mnogih poznatih
međunarodnih kompanija.

Od 1990-ih pa do danas praško se gospodarstvo restrukturiralo od industrijski
orijentiranog do onog čiji najveći dio čine usluge. Najzastupljenije grane
industrije su farmaceutska, tiskarska, prehrambena, proizvodnja transportne
opreme, proizvodnja računalne tehnologije te elektrotehnički inžinjering. U
sektoru usluga najznačajnije su financijske, komercijalne i usluge
ugostiteljstva (restorani, hoteli, pansioni, hosteli). 80 % zaposlenih radi u
sektoru usluga.

Prag je omiljena destinacija mnogih turista. Gotovo polovina novca koji Češka
zaradi od turizma dolazi upravo iz Praga. Grad tako u svojoj ponudi nudi oko
73.000 kreveta, a većina tih smještajnih kapaciteta sagrađena je nakon 1990.

Zanimljivo je dodati kako je Prag u razdoblju od 1990. do 2000. bio vrlo
popularno mjesto za snimanje filmova međunarodne produkcije te filmova iz
Hollywooda i Bollywooda. Kombinacija arhitekture, niskih troškova te dobrih
lokacija pokazala se privlačnom za filmsku industriju.

Nakon pada Željezne zavjese, Prag je postao jedno od najposjećenijih turističkih
destinacija u Europi, ali i u svijetu. Prag je šesti grad po posjećenosti u
Europi, poslije Londona, Pariza, Rima, Madrida i Berlina. Za razliku od drugih
europskih metropola, Prag nije mnogo stradao u Drugom svjetskom ratu, te je
njegova povijesna arhitektura (Stari grad, Donji grad i Novi grad) jedna od
najsačuvanijih u Europi i predstavljena je svim povijesnim stilovima:
srednjovjekovna romanika i gotika, renesansa, barok, neoklasicizam,
historicizam, secesija, funkcionalizam i postmoderna arhitektura. Najpoznatije
znamenitosti Praga su:

Prag također ima i veliki broj neslužbenih sporazuma s brojnim drugim velikim
svjetskim gradovima.



https://hr.wikipedia.org/wiki/Tin_Ujevi%C4%87

Tin Ujević (Vrgorac, 5. srpnja 1891. - Zagreb, 12. studenog 1955.), hrvatski
pjesnik.

Tin Ujević se rodio u Dizdara kuli u Vrgorcu. Njegovo puno ime bilo je Augustin
Josip Ujević, po starom običaju župe imotskih Poljica, gdje su svoj pokrštenoj
djeci davana dva imena. Njegov otac, Ivan Ujević, bio je učitelj rodom iz
Krivodola u Imotskoj krajini, dok mu je majka Bračanka, iz mjesta Milne. Tin je
rođen kao jedno od petero djece od kojih je dvoje umrlo još u djetinjstvu.

S očeve je strane mogao naslijediti određen književni talent, budući da je ovaj,
kao učitelj, bio sklon književnosti te je i sam pisao. Tin je prva tri razreda
osnovne škole polazio u Imotskom, kada seli u Makarsku gdje završava
osnovnoškolsko obrazovanje. Godine 1902. odlazi u Split gdje se upisuje u
klasičnu gimnaziju i živi u nadbiskupijskom sjemeništu. U svojoj trinaestoj
godini počinje pisati pjesme od kojih ništa nije sačuvano (po njemu je njegovo
prvo djelo kratak tekst "Voda" koji je završio u košu za smeće nekog urednika).
1909. godine Tin maturira u Splitu s odličnim uspjehom, odriče se mogućnosti
zaređenja te odlazi u Zagreb upisujući studij hrvatskog jezika i književnosti,
klasične filologije, filozofije i estetike na Filozofskom fakultetu u Zagrebu.
Te iste godine objavio je svoj prvi sonet "Za novim vidicima" u časopisu "Mlada
Hrvatska".

Tin se od svog dolaska u Zagreb i druženja s mentorom i Rabbiem Antunom Gustavom
Matošem te suvremenicima Krešom Kovačićem, Ljubom Wiesnerom i dr. isticao kao
gorljivi pravaš, zalažući se za neovisnost Hrvatske i slom Austro-Ugarske
Monarhije. Nešto kasnije, 1912. kao pripadnik buntovnog mladog naraštaja
hrvatskih intelektualaca, Ujević se do prvoga svjetskoga rata, pa i početkom
rata, kao emigrant u Parizu, više nego književnošću isticao političkim
djelovanjem: mijenjajući svoju političku orijentaciju žestokim antiaustrijskim
člancima u hrvatskom tisku i vatrenim govorima u Beogradu, zagovarao je ideju o
srbijansko-hrvatskom jedinstvu i ujedinjenju Hrvatske i Srbije. 1913. je zajedno
s hrvatskim književnikom i publicistom Milostislavom Bartulicom pokrenuo list
Ujedinjenje, u kojem su obojica zbog članaka okarakteriziranih kao žestoka
protudržavna retorika bili uhićeni i zatvoreni na nekoliko mjeseca.

Razočaran politikom unitarnoga jugoslavenstva zauvijek odustaje od političkih
ambicija, predavši se do kraja književnosti i posebice poeziji. O svom rastanku
sa idejom jugoslavenskog jedinstva najbolje je napisao u svojoj pjesmi u prozi
"Drugovima": "Mi smo imali da budemo jedna vojska. Ali srca su naša, o drugovi,
bila podvojena: vi ste tražili korist, a ja samo ljepotu."

U početku vjerni obožavatelj Matoša, javno se odrekao Rabbia (članci Cezar na
samrti; Barres i Oinobarres, 1911.) i zametnuo polemiku s njim, jedinu polemiku
koju je Matoš želio izbjeći, pa je na grube Ujevićeve napade odgovarao
iznenađujućom mlakošću. Očito, bio mu je drag ovaj Discipulus, možda i zato jer
je osjećao njegov talent; a ni Ujević se nikada nije uspio do kraja rastati i
udaljiti od Matoša, koliko god ga se odricao. Među njima je zauvijek ostala neka
čudesna iracionalna veza. Pošao je dakle od Matoša i došao do Baudelairea,
otkrivajući ga i prihvaćajući matoševskim iskustvima i poticajima. Ali,
odrekavši se Učitelja, komu se mladi Ujević i mogao okrenuti ako ne Baudelaireu,
osnivaču modernoga europskog pjesništva? "Bio je možda u meni jedan Baudelaire
prije nego jedan Ujević." Napisao je tu rečenicu u eseju “Mučeništvo života i
raj u afionu”. Smisao je jasan: Baudelaire nije njegov uzor, on je njegov
dvojnik. Baudelaireovski ponor doživljavao je u sebi kao najdublju poetsku
opsesiju ("Ponore! more povrh moje glave"), ali je tom ponoru suprotstavio
visine, let prema suncu, prema zvijezdama, prema apsolutnom (“Visoki jablani”:
egzemplarno simbolična pjesma filozofske vedrine). Tako je Ujević išao tragom
Baudelairea: opirući mu se. Isti odnos imao je i prema Rimbaudu. Njegov
dramatični “Ispit savjesti” (u "Savremeniku" 1923.) otkriva rimbaudovske dileme,
koje konačno rješava antirimbaudovski: nije se odrekao umjetnosti i vratio
urednom građanskom životu kao Rimbaud, nego se odrekao urednoga građanskog
života da bi se sav posvetio svojoj sumnji, to jest umjetnosti, u koju je možda
upravo zato toliko sumnjao jer je toliko vjerovao u nju.

Prve dvije zbirke pjesama, “Lelek sebra” (1920.) i “Kolajna” (1926.), dva
neopetrarkistička ljubavna brevijara, napisao je tijekom rata u Parizu kao
jedinstvenu zbirku; samovoljom nakladnika razdvojene su i tiskane u Beogradu, i
to ćirilicom i ekavski. Izlazak druge zbirke dočekao je s iznenađenjem i
nezadovoljstvom ("Zato me je i oštampanje “Kolajne”, u ovim prilikama i sa
takvim zadocnjenjem, toliko "contrarie", oneraspoložilo. No, uostalom, S.B.C.,
kojemu to ne odobravam nikako, i oštro prosvjedujem, jer nisam htio da ništa
izdajem na tzv. srpskoj ćirilici...", pisao je tada Krklecu.) Do Drugoga
svjetskog rata objavio je još zbirku “Auto na korzu” (1932.) i reprezentativni
izbor svoga pjesništva “Ojađeno zvono” (1933.). Komunističke vlasti zabranile su
mu 1945. javno djelovanje, pa je nekoliko godina živio kao anonimni prevoditelj.
Tek izabranim pjesmama “Rukovet” (1950.), zaslugom Jure Kaštelana, koji ju je i
priredio, Ujević se otkriva novom naraštaju čitatelja, da bi posljednjom zbirkom
“Žedan kamen na studencu” (1954.) potvrdio vodeće mjesto u hrvatskom pjesništvu.
Osobenjačkim načinom života skrivao je tajnu svoje intimnosti, pa je godinama
bio u središtu pozornosti posjetitelja boemskih kavana i gostionica u Beogradu,
Sarajevu, Splitu i Zagrebu, gdje je, tim redom, proveo sve godine života od
povratka iz Pariza 1919. do smrti.

Čim se objavila u svojoj veličini, Ujevićeva poezija predstavila se kao izazov:
i čitateljstvu i našoj književnoj, pjesničkoj tradiciji. I to dvostruki izazov,
s dva suprotna predznaka. Jednu od njih prihvaća, ali ne zato da joj se pokori
nego da se nadmeće s njom. Drugu otklanja i pobija. Hrvatska renesansna i
barokna pjesnička riječ bila je glas europskoga kulturnog podneblja. S tim
podnebljem Ujevića vežu i odgoj i naobrazba. To je dakle tradicija kojoj se
obraća i kojoj želi pripadati. Zato u njegovu pjesništvu ima i renesansne
razigranosti i neobarokne kićenosti. S preporodom u XIX. stoljeću počinje naše
nesretno zaostajanje. Hrvatski pjesnici kao da su u tom trenutku posumnjali u
svoje pravo na estetsku autonomiju; svjesni težine povijesnog trenutka u kome se
tada nalazio hrvatski narod, oni su preuzeli na se krupne nacionalne zadatke,
podredivši im i svoje umjetničke želje. Nastaje oblik hibridne književnosti,
koja u službi nacionalnih ciljeva zadovoljava političke i društvene potrebe, ali
zanemaruje umjetnost. To pjesničko nasljeđe Ujević ne prihvaća i pobija.

Činjenica da se pjesnički oglasio 1909. u pravaškoj "Mladoj Hrvatskoj", u
društvu mladih koji su tvorili Matošev krug, ne pobija nego potvrđuje tu
tvrdnju. Jer Matoš je poslije mnogih godina bio prvi dosljedni Europljanin u
hrvatskoj književnosti, prvi koji se opet zagledao preko međa svoje male
domovine, i ako je ičim privukao pozornost i pribavio odanost tadašnjih mladih
literata, pribavio ju je tom značajkom svoje pojave. Do Ujevićeva najprije
osobnog udaljavanja od Matoša, a zatim i književnog raskida s njim, doći će u
trenutku kad je mladi, samouvjereni Discipulus pomislio, da Rabbiev raskid s
našom zaostalom pjesničkom prošlošću patetičnog rodoljublja nije ni dostatno
jasan ni dostatno iskren. Dakle ni dostatno odlučan.

Doba matoševskih soneta kao što su “Mrtva domovina” ili “Naše vile” ostalo je
trajno za njim.

Ujević je u pjesmama ostvario snažne akcente osobne tragike (Svakidašnja
jadikovka), izrazio duboke tajne spiritualne, netjelesne ljubavi (u “Kolajni”),
ispjevao himničke psalmodije radu i ljudskom bratstvu (Pobratimstvo lica u
svemiru; Čin sputanih ruku), skladao složene filozofske refleksivne orkestracije
(Riđokosi Mesije), razvijao simbolične vizije svemirskih zvjezdanih
prostranstava i čežnje za visinama (Visoki jablani), zanosio se raskošnom
ditirambičnošću (Svetkovina ruža) i predavao zreloj, mudroj staračkoj
skrušenosti i sladogorkom pomirenju sa životom takvim kakav jest (Molitva za
koru kruha i zdjelu leće; Ganutljive opaske; Hymnodia to mou somati). Pišući
poeziju sad u rigorozno zatvorenoj formi, sad u nesputanoj otvorenosti slobodnog
stiha, prožetu uvijek blistavim sjajem svježe imaginacije modernog intelektualca
i erudita, Ujević je, kao nedostižni čarobnjak riječi, ostao dosljedno izvan
svih književnih škola i struja, blizak svima a istodobno različit od svih, pa i
kad je iskustvom nadrealističkih nastojanja prodirao u zaumlje, ili kad je
propuštao u svoj stih zrnca ekspresionizma i dadaizma koje teže razaranju
oblika. I kuštrava asocijativnost u nevezanom stihu i u pjesničkoj prozi, i
retoričko-patetički nacionalni i društveni aktivizam u raspjevanom himničkom
tonu: sve to tvori Ujevićev "pjesnički pluralizam", vidljiv već u njegovim prvim
pjesničkim radovima (pjesma “Veliki početak”, 1913.).

Na neizgovoreno pritajeno pitanje: kako je moguća ovolika različitost u
jedinstvenom pjesničkom djelu? Sam je odgovorio naslovom pjesničke proze:"Jedna
sam osoba složena od više drugih". Da mu nije bilo osobito stalo do te tvrdnje,
ne bi je ponovio u prvoj strofi svoje velike pjesme Vasionac:

Upravo ovaj stih je dobar povod da se upozori na mediteransko podrijetlo njegova
djela. Ne samo poezija nego i sva njegova proza, i ne samo tematikom nego i onim
što možemo nazvati životnim i životvornim prostorom djela, odiše jugom, južnim
ozračjem, južnjačkom aromom i svjedoči o mediteranskom duhu pjesnikovu. (Nije
slučajno napisao studiju “Kreta, matica sredozemništva”, 1944.) Od onoga već
citiranog stiha iz “Kolajne” ("More! ponore [...]" etc.), preko brojnih metafora
kao što su "nebo mora", "more kamena" do klasičnih izvora njegove inspiracije
(kao što je ona velebna pjesma tijelu), znače privrženost mediteranskom
podneblju i klasičnim temeljima antičke kulture, koji su tu sačuvani.

Od Dioklecijana do Markantuna Dominisa i od Luke Botića do splitskog ribara i
tipičnog dalmatinskog "oriđinala" Danila Ćorka, s kojim se dnevno dopisivao,
kroz Ujevićev opus mimohode baštinici drevne kulture Grka i Latina, koji na
našim obalama ostaviše tragove svoga negdašnjeg svijeta i neumrlog duha.
Prizivajući sjećanje na Marka Marulića, pjesnika "U versih harvacki" složene
velike pjesme “Judite”, Ujević piše klasični “Oproštaj” (u “Hrvatskoj mladoj
lirici”) klesanim jezikom i manirom naših staročakavskih pučkih začinjavaca
Marulićeva vremena, budeći uspomenu i na slavnu hrvatsku "bašćinu" i na te
klasične antičke temelje, na kojima su niknuli hrvatska kultura i hrvatska
umjetnost. Davno je upozoreno, i to s punim pravom, da je taj sonet zapravo
Ujevićev intimni, nacionalni i pjesnički program, po značenju srodan Matoševu
sonetu “Mlada Hrvatska”; a upozoreno je i na to, također s razlogom, da ona
"mlada plafca" koja se "usrid luke" sprema na novu plovidbu, podrazumijeva i
Baudelaireov “Voyage”, baudelaireovsko putovanje za željama koje su slične
oblacima i nedostižne kao oni. Tako se “Oproštaj” javlja kao ključna karika u
zlatnom lancu Ujevićevih pjesama: spona koja ih trajno veže s antikom i s
Mediteranom, s "bašćinom" i s modernitetom, s Hrvatskom i s Europom.

Bogatstvo duha, dubinu misaonih podviga, enciklopedijsku širinu tematskih
interesa i solidnu obaviještenost o problemima kulture i umjetnosti: sve te
osebine svoga intelekta obilno je rasuo i na nekoliko tisuća stranica
književnokritičke i teorijske, esejističke, polemičke, feljtonističke,
znanstveno-popularne i političkopublicističke proze, razbacane u stotinama
publikacija, a reprezentativni izbor njegovih književnih studija i eseja ušao je
u knjige “Ljudi za vratima gostionice” i “Skalpel kaosa” (obje 1938.). U njima
se na specifični ujevićevski način sretno prožimlju osobne ispovijesti
autobiografskog karaktera i bizarnost vlastitih stajališta o mnogim načelnim i
praktičnim pitanjima umjetnosti, egzaktna povijesno-biografijska dokumentacija i
lucidnost individualnog poniranja u stilskom jedinstvu pjesničke riječi.
Čitajući njegovu poeziju, prizivamo u sjećanje dijelove njegovih eseja; a teško
bismo mogli govoriti o njegovim esejima a da ne potražimo oslonac u njegovoj
poeziji.

Iako u široj javnosti po tome nije prepoznat, Ujević je napisao obujmom ne
preveliku, ali vrlo vrijednu pjesničku prozu, s izvornom stvaralačkom snagom.
Neke od tih pjesama u prozi su nešto poznatije, kao "Uspavanka iz Krivodola",
dok je mnogima nepoznata ostala pjesnička proza istinske veličine i značaja
poput "Predigra bure", "Pjesma o biseru", "Utjeha", "Živci" i "Priznanje" -
pjesma u prozi čijim je prijevodom Tin predstavljen na pjesničkoj večeri u New
Yorku 2007. godine. Svjesni nepravedne zapostavljenosti Tinove pjesničke proze,
Društvo hrvatskih književnika objavilo je 2000. godine kao posebnu knjigu Tina
Ujevića "Pjesme u prozi".

Njegovim imenom je nazvana i najveća hrvatska pjesnička nagrada, nagrada "Tin
Ujević".

Središnji Tinov spomenik je onaj na glavnom trgu - Trgu Matice hrvatske u
Imotskom otkriven 5. srpnja 1980. koji je djelo Krune Bošnjaka, akademskog
kipara. Tin također ima spomenike u rodnom Vrgorcu i Zagrebu, te u zavičajnom
Krivodolu, a najavljeno je i postavljanje spomenika njemu u čast na Poljani Tina
Ujevića u Splitu. Jedna ulica u Sarajevu i Beogradu nosi njegovo ime.



https://hr.wikipedia.org/wiki/Pirati_s_Kariba

Pirati s Kariba je multi-milijunski vrijedna franšiza kompanije Disney koja
uključuje istoimenu vožnju u parku Disneyland, serijal filmova, knjige,
stripove, kao i nekoliko video igara. Od kolovoza 2006., atrakcije Pirata s
Kariba mogu biti pronađene u sva četiri Disneyeva zabavna parka, a filmovi su
zaradili 3.727.000.000 dolara. Tvorac atrakcije iz koje je sve nastalo bio je
Walt Disney.

Crni Biser je piratski brod o kojemu govore mnoge karipske legende. Iako mnogi
tvrde da je riječ o pukoj utvari nastaloj u mornarskim glavama omamljenim rumom,
crna do zuba naoružana lađa zloglasnoga kapetana Barbosse jedne noći napada
palaču britanskoga guvernera Swanna i otima njegovu jedinu kćer Elizabeth. Iako
je djevojka obećana drugome, mladi kovač Will Turner odluči krenuti u potragu za
fantomskim brodom i spasiti ljepoticu koju ljubi svim srcem. U pomoć mu priskače
neobični kapetan Jack Sparrow, još jedan od glavnih likova starih piratskih
priča, ali i neodoljivi pustolov koji ima rješenje za svaku nevolju...

Dok se pripremaju za vjenčanje, bivši kovač i pustolov Will Turner i Elizabeth
Swann, kći guvernera Weatherbyja Swanna, iznenada su uhićeni po naredbi lorda
Cutlera Becketta i osuđeni na smrt. Osuda ima svoj cilj: Beckett se u stvari
želi domoći čarobnog kompasa pirata Jacka Sparrowa i zato nudi Jacku i Elizabeth
oprost od smrtne kazne ako uspiju pronaći Sparrowa, uzeti mu kompas i donijeti
ga Beckettu. Will pristane i nalazi Jacka i njegovu posadu zarobljene na divljem
otoku gdje su ih uhvatili ljudožderi. Will ponudi Jacku pomoć i spas u zamjenu
za kompas. Jack pristane pod uvjetom da mu Will pomogne naći ključ "mrtvačeve
škrinje". U toj se škrinji nalazi srce strašnog kapetana Ukletog Holandeza,
Davyja Jonesa, čija se posada sastoji od duša mrtvih mornara. A među posadom
ukletog broda nalazi se i Willov otac, biši pirat Bootstrap Bill Turner. Kapetan
Davy Jones nije samo moćan protivnik već ima i strašnog morskog saveznika -
divovsku hobotnicu zvanu "Kraken". Jack Turner, Will, Elizabeth i Jackova posada
nalaze se u smrtonosnoj pustolovini...

Lord Cutler Beckett iz Istočnoindijske kompanije stekao je kontrolu nad
zastrašujućim brodom duhova, Letećim Holandezom, i zlonamjernim, osvetoljubivim
kapetanom broda, Davyjem Jonesom. Holandez sad luta po sedam mora,
nezaustavljiv, bez milosti uništava piratske brodove, pod zapovjedništvom
admirala Norringtona. Will Turner, Elizabeth Swann i kapetan Barbossa kreću u
očajnički pothvat da okupe devet Piratskih vladara koji su im jedina nada da
pobijede Becketta, Letećeg Holandeza i njegovu armadu. No, jedan od Piratskih
vladara nedostaje – kapetan Jack Sparrow, najbolji ili najgori pirat ikad, sada
je zarobljen u ormaru Davyja Jonesa, dimenziji gdje završavaju duše umrlih na
otvorenom moru, zahvaljujući susretu s monstruoznim krakenom. Kao članovi saveza
koji je sve labaviji, družina prvo mora poći u opasan, egzotičan Singapur i
suočiti se s kineskim piratskim kapetanom Sao Fengom, da bi dobili karte i brod
koji će ih odvesti čak do kraja svijeta, da spase Jacka.

Kapetan Jack Sparrow u Londonu susreće ženu iz svoje prošlosti pa nije siguran
da li je u pitanju ljubav ili je ona samo nemilosrdna varalica koja ga
iskorištava kako bi se dokopala informacije o mjestu gdje se nalazi Izvor
mladosti. Uskoro ga nagovara da se ukrcaju na brod Osveta kraljice Anne, kojem
je kapetan strašni Crnobradi, najokrutniji pirat u povijesti, pa se Jack uskoro
nađe u neočekivanoj avanturi u kojoj neće znati koga se više bojati: žene iz
prošlosti ili Crnobradog.

Podrobniji članak o temi: Pirati s Kariba: Mrtvaci ne govore Iz zloglasnog
Vražjeg trokuta pobjegla je skupina pirata duhova predvođena kapetanom
Salazarom, starim neprijateljem Jacka Sparrowa, i odlučni su pobiti pirate na
svim svjetskim morima. Da bi to spriječio, Jack Sparrow mora pronaći legendarni
Posejdonov trozub, čarobni predmet koji mu može dati apsolutnu kontrolu nad
morem.



https://hr.wikipedia.org/wiki/Cristiano_Ronaldo

Cristiano Ronaldo dos Santos Aveiro (Funchal, 5. veljače 1985.), poznatiji kao
Cristiano Ronaldo, portugalski nogometaš, član madridskoga Reala.
Reprezentativac je i kapetan Portugala te dobitnik Zlatne lopte i FIFA-ine
nagrade za nogometaša godine za 2008., 2013. i 2014. godinu.

Kao mladić počeo je u malom klubu Andorinha, gdje je igrao dvije godine da bi
1995. otišao u Nacional. Godine 1997. Ronaldo je stigao u redove portugalskog
giganta Sportinga, da bi 2003. njegov talent primjetio trener Manchester Uniteda
Alex Ferguson, tako da Ronaldo sa samo 18 godina odlazi na Otok u transferu
vrijednom 12,24 milijuna funta. U narednoj sezoni osvojio je i svoj prvi trofej,
FA kup, a s reprezentacijom Portugala nastupio je u finalu Europskog prvenstva
2004. Na tom turniru je postigao i svoj prvi pogodak za izabranu vrstu.

Godine 2008. Ronaldo je s Manchester Unitedom osvojio Ligu prvaka te je
proglašen igračem turnira iako je u finalu promašio jedanaesterac. Također je s
8 pogodaka bio najbolji strijelac ovog natjecanja. Iste godine je osvojio
nagradu za FIFA-inog igrača godine. Johan Cruyff je izjavio da su George Best i
Denis Law bili odlični igrači Manchester Uniteda, ali da je Ronaldo bolji od
obadvojice.

Portugalski nogometni izbornik objavio je u svibnju 2016. popis za nastup na
Europskom prvenstvu u Francuskoj, na kojem se nalazi Ronaldo.

Dana 11. lipnja 2009. objavljeno je da je Manchester United prihvatio ponudu
madridskog Reala za Ronalda u iznosu od 80 milijuna funta (oko 94 milijuna
eura), što je postao najveći nogometni transfer u povijesti.

Nedovršeni članak Cristiano Ronaldo koji govori o portugalskom nogometašu treba
dopuniti. Dopunite ga prema pravilima Wikipedije.



https://hr.wikipedia.org/wiki/The_Prodigy

The Prodigy ili jednostavno Prodigy je britanski glazbeni sastav
krakterističnoga elektroničkoga zvuka, koja bi se najlakše dala opisati kao
elektro psihodelični punk.

Glazba grupe The Prodigy ima raznih elemenata elektroničke scene koja je vladala
ranim 90-im godinama. Stilovi variraju od rave-a i hardcore techna do hard drum
and beat glazbe i alternativnog rocka u njihovim kasnijim radovima.

Neki od njihovih najboljih uradaka su: "Charly", "Out of Space", "Smack My Bitch
Up", "Voodoo People", "No Good (Start the Dance)", "Breathe" i "Firestarter".

Članovi grupe The Prodigy su Liam Howlett (skladatelj/klavijature), Keith Flint
(plesač/vokali) i Maxim Reality (MC/vokali). Leeroy Thornhill
(plesač/klavijature) je bio član grupe od 1990. to 2000. godine. Ženski član
grupe, Sharky (plesačica/vokali), je napustila The Prodigy u njihovom ranom
razdoblju.

Najnoviji studijski album Invaders Must Die, objavili su 23. veljače 2009.
godine, a prvi singl sa album je pjesma istog naziva kao i album, "Invaders Must
Die".



https://hr.wikipedia.org/wiki/Srbija

Srbija (službeni naziv: Republika Srbija) kontinentalna je država u
jugoistočnoj, djelomično u srednjoj Europi. Površinom spada među zemlje srednje
veličine. Na sjeveru graniči s Mađarskom, na zapadu s Hrvatskom, Bosnom i
Hercegovinom, na jugozapadu sa Crnom Gorom, na istoku s Rumunjskom i Bugarskom
te na jugu s Makedonijom i Kosovom. Glavni grad je Beograd.

Sadašnje granice Srbije su uspostavljene (osim granice s Kosovom) nakon Drugog
svjetskog rata stvaranjem Jugoslavije. Republika Srbija je nastala kao
samostalna država 2006. nakon što su građani Crne Gore na referendumu odlučili
napustiti državnu zajednicu Srbiju i Crnu Goru. Prema Ustavu Republike Srbije, u
sastavu Srbije nalaze se autonomne pokrajine Vojvodina i Kosovo i Metohija.
Kosovo je 2008. godine proglasilo neovisnost, što je priznalo 85 zemalja članica
OUN, čemu se službeni Beograd protivi.

Prema političkom ustroju Srbija je parlamentarna Republika. Srbija je članica
Ujedinjenih naroda, Vijeća Europe, Partnerstva za mir te Organizacije za
europsku sigurnost i suradnju. Srbija je i službeni kandidat za članstvo u
Europskoj uniji.

U starom vijeku teritorij Srbije bio je rimska provincija Mezija i Panonija.
Srbi su naselili to područje u 7. stoljeću, u 8. su osnovali prvu državu te u 9.
primili kršćanstvo. Prvi srpski poznati knez zvao se Višeslav, rodonačelnik
dinastije Višeslavovića, koja je vladala Srbijom od 750. do 959. Prve sukobe
Srbi su imali s Bugarima. Od 1085. do 1106. Srbijom upravlja dinastija
Vukanovića, čiji je rodonačelnik veliki župan Vukan.

Godine 1168. na vlast dolazi veliki župan Stefan Nemanja. Nemanjina država
obuhvaćala je sljedeća područja: Zahumlje, Neretvanska Krajina, Makarsko
primorje, Travunja, Duklja, Kosovo, Metohija bez Prizrena, Južno i Veliko
Pomoravlje, područje između Drine i Velike Morave te gornje i srednje Podrinje.
Godine 1217. papa Honorije III. daje dozvolu da se Srbija proglasi kraljevstvom.
Dvije godine poslije Rastko Nemanjić tj. Sveti Sava postaje prvi srpski
arhiepiskop. Na najvećem vrhuncu moći Srbija je bila za vrijeme cara Stefana
Dušana, kada je obuhvaćala teritorij današnje Srbije (bez Vojvodine), Crne Gore,
južne Dalmacije (bez Dubrovnika), Albanije, Makedonije, Tesalije i Epira. Smrću
Dušanovog sina, cara Stefana Uroša V. 1371., rasulo se Srpsko carstvo i ugasila
loza Nemanjića.

Od 1371. do 1427. Srbijom je vladala dinastija Lazarevića, tj. knez Lazar i
njegov sin despot Stefan. Dana 28. lipnja 1389. dogodila se Kosovska bitka
između Srbije i Osmanskog carstva. U bitci su poginuli knez Lazar i turski
sultan Murat. Godine 1402. Lazarev sin Stefan postaje despot. Od 1427. do 1459.
Srbijom vlada dinastija Brankovića.

Srbija je pala pod vlast Osmanskog carstva 1459., nakon čega slijedi postupno
iseljavanje Srba i Vlaha u Bosnu i granične predjele Hrvatske. Zbog turske
najezde i nasilja nad domaćim kršćanskim stanovništvom, hrvatski kralj i
austrijski car Leopold I. daje dozvolu Srbima nastaniti se u Habsburškoj
monarhiji, što je prouzročilo prvu seobu Srba pod patrijarhom Arsenijem III.
Čarnojevićem 1690.

Do druge seobe Srba došlo je nakon Požarevačkog mira 1739. pod patrijarhom
Arsenijem IV. Jovanovićem Šakabendom. Dok su se Srbi iseljavali iz Stare Srbije
(Raške, Kosova, Metohije i Makedonije i još nekih južnih krajeva današnje
Srbije, poput Toplice i Kosanice), ta su područja naseljavali Albanci. Pored
Albanaca, naseljavao se i drugi muslimanski živalj. Posljedice takvog
premještaja stanovništva bit će dugotrajne.

Podrobniji članci o temama: Kneževina Srbija, Kraljevina Srbija, i Velika Srbija

Zbog turske tiranije nad srpskim življem, u Orašcu je 1804. podignut Prvi srpski
ustanak pod vodstvom Karađorđa ("Crnog Đorđa") Petrovića. Ustanak je ugušen
1813. 15. veljače 1815. podignut је Drugi srpski ustanak na čelu s knezom
Milošem Obrenovićem.

Rezultati ovog ustanka vidljivi su 1830. kada Porta proglašava Srbiju vazalnom
kneževinom. Prvi ustav Srbija je dobila 1835. Godine 1867. donijet je sultanov
ukaz (ferman) o povlačenju turske vojske iz srpskih gradova. Neovisnost Srbije
priznata je na Berlinskom kongresu 1878. Knez Milan Obrenović postaje srpskim
kraljem 1882. godine. Tih godina nastaju u Srbiji i megalomanske
ekspanzionističke ideje za stvaranjem Velike Srbije unutar viših državnih
krugova, koje će kasnije biti pokretačem agresivnih ratova Srbije sa
susjedstvom.

Obrenovići i Karađorđevići su naizmjence vladali u 19. stoljeću. Posljednji
Obrenović, kralj Aleksandar, ubijen je zajedno s kraljicom Dragom 1903. Tad na
vlast dolazi kralj Petar I. Karađorđević.

Srbija, Bugarska, Crna Gora i Grčka krenule su 1912. u Prvom balkanskom ratu u
konačno oslobađanje od turske vlasti. Nakon rata Srbija nije uspjela ostvariti
svoj cilj – izlazak na Jadransko more preko sjeverne Albanije, a Bugarska je
bila nezadovoljna podjelom Makedonije. To je prouzročilo Drugi balkanski rat
1913. kada su Srbija, Grčka, Turska i Rumunjska brzo pobijedile Bugarsku. Srbija
je od Bugarske, kao ratnu odštetu dobila određena ozemlja zapadne Bugarske.

Austro-Ugarska je bila uznemirena jačanjem Srbije, koja joj je remetila planove
za prodor na istok. Nakon sarajevskog atentata objavljuje rat Srbiji 28. srpnja
1914. Tada je počeo Prvi svjetski rat. Cerska i Kolubarska bitka bile su prve
savezničke pobjede u Prvom svjetskom ratu. Povlačenje preko Albanije počelo je
1915. Tri godine poslije probijena je solunska bojišnica.

Podrobniji članak o temi: Kraljevina Jugoslavija Krajem studenog priključenje
Kraljevini Srbiji proglašavaju Baranja, Bačka, Banat, Srijem, Crna Gora i Bosna
i Hercegovina. Država Slovenaca, Hrvata i Srba, zbog opasnosti od talijanskog
napada, ujedinila se sa Srbijom odlukom Narodnog vijeća u Zagrebu 25. studenog
1918., no bez pristanka Hrvatskog Sabora.

Dana 1. prosinca stvoreno je provotno Kraljevstvo Srba, Hrvata i Slovenaca, a
ubrzo i Kraljevina Srba, Hrvata i Slovenaca, koja je 1929. promijenila ime u
Kraljevina Jugoslavija. Kralj Aleksandar Karađorđević ubijen je 9. listopada
1934. u Marseillu od strane Vlade Černozemskog, člana makedonske revolucionarne
organizacije VMRO.

U Drugom svjetskom ratu, Jugoslavija je okupirana od strane Hitlerovske
koalicije, koja je započela Bombardiranjem Beograda 6. travnja 1941. Bačka je
pripojena Mađarskoj. Dio današnje Srbije, uglavnom je riječ o Raškoj, dospio je
u Crnu Goru pod talijanskom vlasti. Kosovo, Metohija i zapadna Makedonija
postale su dijelom tzv. Velike Albanije, također pod talijanskim utjecajem.
Ostatak Makedonije ušao je u sastav Bugarske, kao i dijelovi istočne Srbije.
Sužena Srbija i Banat bile su pod njemačkom okupacijom, ali je imala vlastitu
lokalnu upravu, koja je surađivala s Nijemcima. U narodu je ova tvorevina dobila
ime Nedićeva Srbija ili Vlada nacionalnog spasa. Banat je bio pod posebnom
njemačkom upravom.

Za vrijeme Drugog svjetskog rata u Srbiji su djelovali: „Jugoslovenska vojska u
otadžbini“ (tzv. četnički pokret) generala Dragoljuba Draže Mihailovića,
partizanski pokret Josipa Broza Tita, te pomagači njemačkim okupatorima Srpska
državna straža generala Milana Nedića i Srpski dobrovoljački korpus Dimitrija
Ljotića.

Podrobniji članak o temi: Povijest Socijalističke Federativne Republike
Jugoslavije

Na drugom zasjedanju AVNOJ-a 1943. godine zabranjen je povratak u zemlju
dinastiji Karađorđevića, a Jugoslavija je proglašena za republiku pod nazivom
Demokratska Federativna Jugoslavija. Ovaj naziv je ubrzo (1946.) promijenjen u
Federativna Narodna Republika Jugoslavija, a Srbija postaje jedna od šest
federalnih Narodnih Republika. Ustavom Jugoslavije od 1963. godine država
mijenja naziv u Socijalistička Federativna Republika Jugoslavija, a Srbija
dobiva naziv u SR Srbija.

Dana 27. travnja 1992. zajedno je s Crnom Gorom formirala Saveznu Republiku
Jugoslaviju. 1992.-1995. Savezna Republika Jugoslavija bila je pod općim
sankcijama Vijeća sigurnosti OUN, zbog agresije na Bosnu i Hercegovinu. Od 1998.
na Kosovu i Metohiji počinju sukobi između Oslobodilačke vojske Kosova i srpskih
oružanih snaga. 24. ožujka - 10. lipnja 1999. godine bombardirale su je snage
Sjevernoatlantskog Saveza, zbog humanitarne katastrofe na Kosovu.

Nakon izbora 2000. godine dolazi do općih prosvjeda 5. listopada jer Slobodan
Milošević nije želio prihvatiti rezultate izbora i izbornu pobjedu kandidata
Demokratske opozicije Srbije Vojislava Koštunice. Pristalice DOS-a dolazile su u
Beograd od ranog jutra, organizirano iz više pravaca, iz cijele Srbije, a
predvodili su ih vođe te koalicije na čelu sa Zoranom Đinđićem , prvim
demokratski izabranim gradonačelnikom Beograda i nakon sloma Slobodana
Miloševića , prvim demokratskim premijerom Srbije. 6. listopada Slobodan
Milošević se obratio narodu putem televizije i službeno priznao poraz na
izborima.

Dana 4. veljače 2003. godine proglašena je državna zajednica Srbija i Crna Gora,
kojom je, u odnosu na prethodnu Saveznu Republiku Jugoslaviju, data veća
nadležnost dvjema republikama.

12. ožujka 2003. godine , ispred zgrade Vlade Republike Srbije u Beogradu,
izvšen je atentat na Zorana Đinđića , tadašnjeg srpskog premijera.

Nakon referenduma u Crnoj Gori na kojem su njeni građani glasovali za neovisnost
od Srbije, Crna Gora je proglasila neovisnost, čime je i Srbija postala neovisna
država.

U ožujku 2008. Kosovo je proglasilo neovisnost od Srbije, a do sada ga je
priznalo 70-ak država i smatra se samostalnom republikom pod međunarodnim
nadzorom, dok Republika Srbija još uvijek područje Kosova smatra sastavnim
dijelom svog državnog područja.

Srbiju čine tri velike zemljopisne cjeline: Panonska nizina, brežuljkasti
predjeli s nižim planinama i nizinskim proširenjima, te planinsko-kotlinsko
područje.

Panonska nizina zauzima 29% teritorija, a u njoj prevladavaju nizine s
aluvijalnim naplavinama uz vodene tokove i praporne visoravni, te dva brdovita
uzvišenja: Fruška gora (538 m) i Vršačke planine (639 m).

Južno od Save i Dunava prevladava brdovito područje s visinama do 500 m i niže
planinsko područje s visinama do 1000 m. To područje zauzima oko dvije trećine
površine Srbije. U tom području nizina ima tek uz Posavinu, Pomoravlju i dijelu
Timočke krajine.

Područja viša od 1000 m zauzimaju desetinu teritorija Srbije. Ta se područja
nalaze južno od Zapadne Morave i Nišave, a sastoje se od visoravni i skupina
viših planina, od kojih najviše uokviruju Kosovsku i Metohijsku kotlinu.
Najznačajnije planine u Srbiji su Tara, Kopaonik, Suva planina, Zlatibor,
Zlatar, Fruška gora i Balkan.

70% površine Srbije nalazi se na Balkanu, a ostalih 30% spada u Srednju Europu
(Panonska nizina). Kopnenu granicu ima u dužini od 2114 km, a dužina tih granica
prema susjedima iznosi: prema Hrvatskoj 241 km, Mađarskoj 151 km, Rumunjskoj 476
km, Bugarskoj 318 km, Kosovu 352 km, BJR Makedoniji 221 km, Crnoj Gori 203 km, i
Bosni i Hercegovini 302 km.

Sjeverni dio zemlje (Vojvodina) zauzimaju plodne ravnice, dok je središnji i
južni dio pretežito planinski. Tri su planinska vrha iznad 2000 metara nadmorske
visine, a najviši od njih je Midžor (na granici s Bugarskom u Staroj planini).
Visine je 2168 m. Srbija obiluje prirodnim ljepotama, od kojih se posebno
izdvajaju očuvane šume. Srbija je bogata i vodama.

Posljedica složene geološko-litološke podloge, različitog stupnja okomite
raščlanjenosti reljefa i klimatskih specifičnosti pojedinih krajeva je velika
raznovrsnost tipa zemljišta. Područje Vojvodine nalazi se većinom na
visokoplodnom černozemom, a područja uz rijeke i rubna područja Banata uz
granicu s Rumunjskom na ritskoj crnici i aluvijalnom zemljištu.

Rijeke Srbije najvećim dijelom pripadaju Crnomorskom slivu, a sve vode tog toka
okuplja Dunav. Vode s većeg dijela metohijskog područja pripadaju Jadranskom
slivu, a krajnji jugoistočni dijelovi Egejskom slivu. Tri su plovne rijeke u
Srbiji: Dunav (588 km), Sava (206 km), Tisa (168 km), i dijelom Velika Morava.
Ostale veće rijeke Srbije su: Zapadna Morava (308 km), Južna Morava (295 km),
Ibar (272 km), Drina (220 km) i Timok (202 km). Najveće jezero u Srbiji,
Đerdapsko jezero, nalazi se na granici s Rumunjskom i ima površinu od 163 km2
(ukupna površina jezera je 253 km 2).

Srbija nema velikih prirodnih jezera, a najveća su nastala pregrađivanjem
riječnih korita kadi iskorištavanja snage vode za električnu energiju. Najveća
takva akumulacijska jezera su: Đerdapsko (na Dunavu), Vlasinsko (na Vlasini), te
Perućačko i Zvorničko (na Drini).

Cijeli teritorij Srbije pripada kontinentalno biljno-zemljopisnoj regiji. Srbija
u cjelini spada među slabije pošumljene zemlje Europe sa samo 27% šumskih
površina.

Srbija ima četiri nacionalna parka (Đerdap, Kopaonik, Tara, Fruška gora) te veći
broj parkova prirode, prirodnih rezervata i spomenika.

Srbija ima prema zadnjem popisu iz 2002. godine 7 498 001 stanovnika i spada u
srednje naseljena europske države s prosječnom gustoćom naseljenosti od 111
st/km2. U glavnom gradu živi 20% ukupnog stanovništva. Od ukupnog broja
stanovništva 56% je gradskog. Kao posljedica različitih prirodnih uvjeta i
povijesnog razvoja, prostorni raspored stanovništva je vrlo raznolik. Ako se
promatraju velika zemljopisna područja, najgušće je naseljena peripanonska
Srbija (najviše zbog grada Beograda). Vojvodina i planinsko-kotlinsko područje
nešto je rjeđe naseljeno od državnog prosjeka. U planinsko-kotlinskom području
postoje velike razlike u naseljenosti. Kosmet ima više od 200 st/km2, a osim
južnog Pomoravlja, ostale subregije imaju manje od 50 st/km2.

Ukoliko se izuzme razdoblje Drugog svjetskog rata, broj stanovnika Srbije se od
početka 20. stoljeća stalno povećavao, najviše na Kosovu i Metohiji. Gotovo
čitava Središnja Srbija, izuzev većih gradova u posljednje vrijeme bilježi pad
broja stanovništva, kao i Banat i središnji dijelovi Bačke. Stanovništvo većih
urbanih područja više se povećava doseljavanjem nego vlastitim prirodnim
prirastom.

Poslije drugog svjetskog rata stanovništvo Srbije u cjelini stari. U zadnja dva
desetljeća u Središnjoj Srbiji i Vojvodini smanjuje se broj radno sposobnog
stanovništva. U razdoblju od 1961. do 2002. udio mladog stanovništva (0-19
godina) smanjio se s 35% na 22% dok se udio starog stanovništva popeo s 11% na
24%.

Većinsko dvotrećinsko stanovništvo od Srbijinih devet i pol milijuna stanovnika
čine Srbi, dok su jedna trećina nacionalne manjine.

Najveći broj stanovništva Srbije je pravoslavne vjere. Slijede muslimani,
rimokatolici i protestanti.

Službeni jezik je srpski, a pismo ćirilica. Usporedno s ćirilicom koristi se i
latinica, iako ona Ustavom Srbije nije određena kao službeno pismo. U Vojvodini
su, uz srpski, službeni jezici i mađarski, slovački, hrvatski, rumunjski i
rusinski.

U sastavu Srbije nalazi se jedna autonomna pokrajina - Vojvodina. Srbija bez te
pokrajine naziva se "Središnja" ili "Uža Srbija". Uz ovakvu podjelu, postoji
podjela na 29 okruga i grad Beograd. Vojvodina ima 7 okruga, te Uža Srbija 17.

Okruzi autonomne pokrajine Vojvodine: Sjevernobački okrug, Srednjobanatski
okrug, Sjevernobanatski okrug, Južnobanatski okrug, Zapadnobački okrug,
Južnobački okrug, Srijemski okrug

Okruzi središnje Srbije: Mačvanski okrug, Kolubarski okrug, Podunavski okrug,
Braničevski okrug, Šumadijski okrug, Pomoravski okrug, Borski okrug, Zaječarski
okrug, Zlatiborski okrug, Moravički okrug, Raški okrug, Rasinski okrug, Nišavski
okrug, Toplički okrug, Pirotski okrug, Jablanički okrug, Pčinjski okrug

Svaki okrug sastoji se od nekoliko općina koje su podijeljene na mjesne
zajednice. Pri ustroju okruga, područja na jugozapadu Srbije s većinskim
bošnjačkim stanovništvom nisu bila izdvojena u poseban okrug, već su podijeljena
između zlatiborskog i raškog okruga što je izazvalo veliko nezadovoljstvo
bošnjačke strane.

Neke političke stranke u Srbiji predlažu da Srbija bude podijeljena na pet
regija: Vojvodinu, Šumadiju, Podunavlje, Podrinje i Beograd.

U siječnju 2007. godine, uredbom Vlade Srbije, 23 općine u Srbiji dobile su
status grada. Pored Beograda, Novog Sada, Niša i Kragujevca, status grada su
dobili: Vranje, Zrenjanin, Jagodina, Kraljevo, Leskovac, Loznica, Kruševac,
Pančevo, Požarevac, Smederevo, Srijemska Mitrovica, Subotica, Užice, Zaječar,
Čačak, Sombor, Valjevo, Novi Pazar i Šabac.

Od Drugog svjetskog rata Srbija se od izrazito agrarne zemlje transformirala u
industrijsku zemlju u kojoj su poljoprivreda i rudarstvo zadržali značajnu
ulogu. Za vrijeme SFRJ Srbija je bila srednje razvijena zemlja, na razini
jugoslavenskog prosjeka, ali s velikim regionalnim razlikama. Tako je
najrazvijeniji bio grad Beograd, a najnerazvijeniji Kosmet i općine uz Kosmet i
granicu s Crnom Gorom. Srpsko gospodarstvo dodatno je oslabilo poslije raspada
SFRJ, a dodatno je uništeno NATO-vim bombardiranjem 1999. godine.

Srbijansko gospodarstvo bilo je u kolapsu početkom 1990-ih zbog uvedenih
sankcija od strane Vijeća sigurnosti UN-a 1992. radi agresije na Hrvatsku i BiH.
Veći dio sankcija je ukinut 1996., 2000., 2001. i 2005. kada je u potpunosti
normalizirana trgovina sa SAD-om.

Poljoprivreda čini 16,6% nacionalnog BDP-a, industrija 25,5% i uslužne
djelatnosti 57,9%. Ukupni BDP-PPP za 2008. je bio oko 79,662 milijarde dolara.
Dok je BDP-PPP za 2008. po stanovniku iznosio oko 10,792 dolara. Najveći
ratarski kraj je Vojvodina. Uzgaja se pšenica, kukuruz, suncokret i soja, te u
manjoj mjeri povrtne kulture. Šumadija je poznata po voćarstvu; Vršac, obronci
Fruške gore i Župa po vinogradima. Stočarstvo je razvijeno u Raškoj i u istočnoj
Srbiji. Metohija je plodna žitnica. Kosovo je najveće nalazište lignita u
Europi. Homoljske planine su nalazište bakra. Sjeverni dio Banata je bogat
naftom i zemnim plinom.

Srbija raspolaže s oko 2.961.000 radno sposobnog stanovništva. Ima stopu
nezaposlenosti od 14% (Kosovo i Metohija oko 50%). U poljoprivredi radi oko 30%,
industriji 46% i uslužnim djelatnostima 24%. Stopa inflacije je preko 6,5%.

Glavni uvozni partneri Srbije su zemlje Europske unije (Njemačka, Austrija,
Italija), SAD, Narodna Republika Kina. Srbija najviše izvozi svoje proizvode u
zemlje bivšeg SSSR-a, Republiku Srpsku (BiH) i Makedoniju. Deficit od uvoza je
oko 6 milijardi dolara (2005.)

Cestovni prijevoz najdominantniji je oblik putničkog prijevoza. Danas na njega
otpada 70% putničkih kilometara. Poslije Drugog svjetskog rata u Srbiji je bilo
svega nekoliko stotina kilometara suvremenih cesta, a danas ih ima 30000 km, od
čega je 20% magistralnih puteva. Izgrađeni su ili modernizirani mnogi
međugradski i međumjesni putevi. Glavni cestovni pravac je paneuropski koridor X
koji ide usporedno sa željezničkom magistralom Horgoš-Subotica-Novi
Sad-Beograd-Niš, gdje se račva u dva kraka, jedan prema Sofiji, a drugi prema
Skopju.

Zračni promet se počeo razvijati između dva svjetska rata. Prva jugoslavenska
zračna linija uspostavljena je između Beograda i Zagreba 1928. godine.
Značajniju dinamiku ovaj je oblik prometa doživio šezdesetih godina dvadesetog
stoljeća. 1962. izgrađena je beogradska zračna luga «Surčin» (danas Zračna luka
Nikola Tesla)., a kasnije i luke u Prištini i Nišu. Udio zračnog prometa
vremenom se povećava, ali jedino beogradska zračna luka ima veći značaj s preko
1,5 milijun putnika godišnje. Do sredine 1960-ih, željeznički promet imao je
vodeću ulogu u putničkom prijevozu, a danas je po važnosti iza cestovnog i
zračnog prometa. No unatoč tome, željeznice i danas drže primat u prijevozu
robe. Danas Srbija ima 4110 km željezničkih pruga. Pruge su počele s izgradnjom
sredinom 19. stoljeća, no budući da se današnji teritorij Srbije tada nalazio u
tri države, izgradnja željeznica do Prvog svjetskog rata bila je neusklađena i
različita u tehničkom pogledu. Prva pruga izgrađena je u Vojvodini 1856. godine
i to za rudarske potrebe, a prva za javni promet 1857. i bila je dio pravca
Budimpešta-Temišvar-Oršava. Do 1914. godine u cijeloj Srbiji bilo je 1714 km
željezničkih pruga, a između dva rata je izgrađeno još više od 1000 km. Nakon
Drugog svjetskog rata velika je pažnja posvećena modernizaciji željeznice.
Gotovo sav riječni promet Srbije odvija se na području Vojvodine. Od 1982 km
plovnih puteva, na rijeke otpada 1043 km (od toga na Dunav 588 km, Savu 206 km i
Tisu 168 km). Od kanala najveći značaj ima sustav Dunav-Tisa-Dunav.

Srpska akademija znanosti i umjetnosti (srpski: Srpska akademija nauka i
umetnosti) osnovana je u drugoj polovici 19. stoljeća.

Na području Srbije postoje ostatci prapovijesnih kultura. Najpoznatija neolitska
kultura na tlu Srbije je kultura Lepenskog vira. U Srbiji su se nalazili
raskošni carski gradovi i palače u doba kasnog Rimskog carstva i ranog Bizanta,
čiji se ostatci mogu vidjeti u Sirmiumu, Gamzigradu i Caričinom gradu
(Justiniana Prima).

Srpski srednjovjekovni spomenici koji su se očuvali do danas uglavnom su crkve i
manastiri. Većina ovih spomenika ima freskama ukrašene zidove. Najznačajniji
spomenik srpske srednjovjekovne umjetnosti je manastir Studenica (oko 1190.)
Ovaj manastir je bio model za kasnije manastire Mileševa, Sopoćani i Visoki
Dečani. Vjerojatno najpoznatija srpska srednjovjekovna freska je prikaz
„Mironosnice na grobu“ (ili Bijeli anđeo) iz manastira Mileševa. Ikonoslikarstvo
je također dio srpskog srednjovjekovnog kulturnog naslijeđa.

Utjecaj bizantske umjetnosti se pojačao nakon pada Carigrada u ruke križara
1204., kada su mnogi umjetnici pobjegli u Srbiju. Njihov utjecaj je vidljiv u
izgradnji crkve Bogorodica Ljeviška, manastiru Staro Nagoričino i manastiru
Gračanica.

Manastir Visoki Dečani je sagrađen između 1330. i 1350. godine. Za razliku od
drugih srpskih manastira, ovaj je sagrađen u romaničkom stilu pod nadzorom
majstora Vite iz Kotora. Na freskama ovog manastira nalaze se 1000 portreta koji
opisuju sve najvažnije epizode iz Novog zavjeta. U katedrali se nalaze
ikonostas, igumanovo prijestolje i dekorirani sarkofag kralja Stefana III.
Dečanskog.

Još jedan stil crkvenog građevinarstva se razvio u Srbiji krajem 14. stoljeća, i
to u dolini rijeke Morave. Odlika ovog stila je bila bogato ukrašavanje
unutrašnjih crkvenih zidova. Freske u manastiru Manasija prikazuju religijske
scene u kojima sudjeluju ljudi u srpskim srednjovjekovnim odorama.

Za vrijeme otomanske vladavine, uglavnom, je zamrla umjetnička aktivnost u
Srbiji. Neke barokne tendencije vidljive su kod srpskih umjetnika s kraja 18.
stoljeća u južnoj Ugarskoj (Teodor Kračun, Jakov Orfelin).

Kulturna baština UNESCO-a obuhvaća Grad Stari Ras, manastir Sopoćane i Petrovu
crkvu (najstarija crkva u Srbiji, od 1979.), Manastir Studenicu (od 1986.),
Manastir Dečane (od 2004.), Manastir Gračanicu, Pećku patrijaršiju i crkvu
Bogorodice Ljeviške (od 2006.), Gamzigrad kod Zaječara (od 2008.), te stećke (od
2016.).

Mnogi mladi umjetnici srpske države iz 19. stoljeća su se školovali u
inozemstvu, posebno u Francuskoj i Njemačkoj, i donijeli su sa sobom avangardne
stilove. Pored Pariza i Münchena, Beograd je u prvoj polovici 20. stoljeća bio
jedno od središta impresionizma. Nadežda Petrović je slikala u stilu fovizma,
dok je Sava Šumanović bio pod utjecajem kubizma.

Značajni srpski slikari 20. stoljeća bili su: Milan Konjović, Marko Čelebonović,
Petar Lubarda, Vladimir Veličković i Mića Popović.

Srbija je poznata i po slikarima naive, kao što su Janko Brašić, Sava Sekulić,
Martin Jonaš i Zuzana Halupova. Slovačko selo Kovačica u Vojvodini središte je
naivnog slikarstva.

Početak srpske pismenosti povezan je s djelovanjem braće Ćirila i Metoda na
Balkanu. Postoje spomenici rane srpske pismenosti iz 11. stoljeća, pisani
glagoljicom. Već u 12. stoljeću, pojavljuju se tekstovi pisani ćirilicom. Iz
ovog razdoblja je i najstarija ćirilična knjiga srpske redakcije, evanđelje
zahumskog kneza Miroslava, brata Stefana Nemanje. Miroslavljevo evanđelje je i
najstarija i najljepše ilustrirana srpska knjiga srednjeg vijeka.

Za vrijeme turske vladavine, u Srbiji se razvijala usmena lirska i epska
književnost.

U doba narodnog preporoda u 19. stoljeću, Vuk Stefanović Karadžić je preveo Novi
zavjet na srpski narodni jezik i proveo reformu srpskog jezika i pravopisa. Time
je utemeljena suvremena srpska književnost. Najznačajniji srpski pjesnici 19.
stoljeća bili su Branko Radičević, Đura Jakšić i Jovan Jovanović Zmaj. U 20.
stoljeću prvenstvo pripada proznim piscima: Milošu crnjanskom, Dobrici Ćosiću,
Danilu Kišu, Borislavu Pekiću i Miloradu Paviću, iako ima i vrijednih pjesničkih
dostignuća: Milana Rakića, Jovana Dučića, Desanke Maksimović, Miodraga Pavlovića
i Vaska Pope.

Srbija ima dugu tradiciju folklora i narodne glazbe. Ples grupe plesača, pod
imenom kolo, je najomiljeniji vid folklora u Srbiji i razlikuje se od regije do
regije. Najpopularnija kola su Užičko kolo i Moravac.

U 19. stoljeću i ranije, karakteristična narodna glazbala bile su gusle i frula,
dok su u Vojvodini korištene tambure i gajde. Danas je glavni instrument u
novokomponiranoj narodnoj glazbi harmonika. Popularni su i trubački orkestri.
Festival trubača u Guči je središnja manifestacija ove vrste glazbe.
Najpoznatiji trubači Srbije su: Fejat Sejdić, Bakija Bakić i Boban Marković.
Vrijeme turske vladavine ostavio je traga u glazbi cijelog Balkana, pa tako i
Srbije.

U zadnjih nekoliko godina razvijen je trend miješanja narodne glazbe i
orijentalnih utjecaja, te dance glazbe pod imenom turbo-folk. Mnogi suvremeni
srpski pjevači popularni su i na područjima susjednih zemalja, kao na primjer:
Lepa Brena, Željko Joksimović, Dragana Mirković i Svetlana Ražnatović-Ceca.

U zabavnoj i pop glazbi, velike zvijezde srpske estrade bili su: Đorđe
Marjanović, Lola Novaković i Sedmorica mladih. Još uvijek su aktivni i omiljeni
Đorđe Balašević i Zdravko Čolić. Srbija ima i pobjednicu na Izboru za pjesmu
Eurovizije, Mariju Šerifović.

Rock grupe su se pojavile u Srbiji krajem 1960-ih. Veliku popularnost su
postigle grupe Novog vala 1980-ih: Idoli, Električni orgazam i Ekatarina Velika.
Iz tog vremena i danas su aktivni: Riblja čorba, Bajaga i instruktori, Van Gogh
i Partibrejkers.

Joakim Vujić je osnivač suvremenog srpskog kazališta. On je osnovao
"Knjažesko-srbski teatar" u Kragujevcu 1835. godine. Značajni srpski pisci
kazališnih djela bili su Jovan Sterija Popović i Branislav Nušić. U Beogradu se
od 1967. održava međunarodni festival suvremenog teatra BITEF. Tradicionalno
najkvalitetnije kazališne scene u Srbiji su "Narodno pozorište u Beogradu",
"Atelje 212", "Jugoslovensko dramsko pozorište" i "Srpsko narodno pozorište" u
Novom Sadu.

Srpska filmska umjetnost je jedna od vodećih kinematografija istočne Europe.
Prije Drugog svjetskog rata u Srbiji je proizvedeno 12 filmova. U poslijeratnom
razdoblju, na međunarodnoj sceni su se istakli redatelji: Aleksandar Petrović,
Dušan Makavejev, Slobodan Šijan, Goran Paskaljević, Dušan Kovačević, Goran
Marković i dr. Najnagrađivaniji srpski filmski redatelj je Emir Kusturica koji
je između ostalog i dobitnik dvije Zlatne palme na festivalu u Cannesu.

Među glumcima se ističu Čiča Ilija Stanojević, Žanka Stokić i Dobrica
Milutinović. Danas su najpoznatiji glumci Milena Dravić, Velimir Bata
Živojinović, Ljubiša Samardžić, Bora Todorović i Sergej Trifunović.

Iako je površinom Srbija mala zemlja s malim brojem stanovništva, srpski
predstavnici u sportu su jako uspješni na međunarodnim natjecanjima. Još za
vrijeme SFRJ srpski predstavnici davali su veliki doprinos skoro svim
nacionalnim reprezentacijama. Srbija je davala velike predstavnike u košarci,
nogometu, rukometu, vaterpolu te u mnogim pojedinačnim sportovima. Srbija je
danas jedna od sportskih velesila u vaterpolu (trenutni europski i bivši
svjetski prvaci), košarci (bivši višestruki svjetski i europski prvaci), odbojci
(trenutni europski prvaci u muškoj i ženskoj konkurenciji), kao i u tenisu gdje
su čak četiri tenisača/tenisačice bili prvi na ATP i WTA listama: Novak Đoković,
Jelena Janković i Ana Ivanović u pojedinačnoj konkurenciji, te Nenad Zimonjić u
igri parova. Novak Đoković je trenutno najbolji tenisač na svijetu. Jedan od
najuspješnijih plivača današnjice je Milorad Čavić, a od atletičara ističu se
dugoprugašica Olivera Jevtić i skakač u vis Dragutin Topić. Višestruka
osvajačica odličja s velikih natjecanja je i bivša olimpijska prvakinja u
streljaštvu Jasna Šekarić.

Podrobniji članci o temama: Hrvatsko-srpski odnosi i Srpskohrvatski jezik
Podrobniji članci o temama: Hrvati u Srbiji i Hrvati u Vojvodini Podrobniji
članak o temi: Srbi u Hrvatskoj



https://hr.wikipedia.org/wiki/Hanza_Media

Hanza Media vodeća je hrvatska medijska tvrtka u jugoistočnoj Europi. Tvrtka
izdaje 5 dnevnih novina te više od 30 magazina. Naziv Hanza Media d.o.o. nosi od
1. srpnja 2016., a dotad se zvala Europapress Holding (EPH) .

Tvrtka pokriva različita izdanja. Tako osim dnevnih i tjednih informativnih
novina namijenjenih javnosti općeg interesa, Europapress Holding izdaje i
specijalističke magazine koji pokrivaju određena područja i hobije među
čitateljstvom. Također, EPH izdaje i domaća izdanja nekih svjetskih magazina.
Jedno su vrijeme, do 2010., izdavali Cosmopolitan, Playboy i Graziju.

Osim izdavanjem novina, i magazina, tvrtka se bavi i izdavaštvom knjiga, te je
EPH u posljednjih nekoliko godina prodao 20 milijuna izdanih knjiga.

Brzi razvoj i rast EPH postao je ubrzo privlačan međunarodnim investitorima, pa
je tako Westdeutsche Allgemeine Zeitung Medien Gruppe (WAZ), jedna od najvećih
novinsko-izdavačkih kuća Njemačke, postala suvlasnikom EPH. Na konkurentnom i
rastućem hrvatskom tržištu, EPH je bio pionir u uvođenju inovativnih dodataka u
sadržaju osnovnih novinskih izdanja. Primjeri toga su redovni prilozi koji su
tiskani na revijalnom papiru, revolucionaran početak prodaje knjiga i DVD-a uz
novine, te darivanja raznih poklona čitateljima. Zahvaljujući uspješnom
izdavačkom i inovativnom marketinškom pristupu tržištu, EPH izdanja čitalo je
2007. godine 90 posto hrvatske čitalačke publike.

Kriza hrvatskoga gospodarstva započeta pod drugom Sanaderovom vladom 2007. i
pojačana svjetskom financijskom krizom (buknulom u SAD 2007. i raširenom u EU
2008.) bitno je suzila prostor za marketing. Prihodi od marketinga, koji su
godine 2000. pokrivali oko 60 posto rashoda Jutarnjeg lista, a 2002. više od 65
posto, spali su 2010. na manje od 30 posto. Ta je kriza pogodila sve novinsko
nakladništvo u Hrvatskoj, pa je u razdoblju 2009.-2013. iz registra izbrisano
487 medija, od čega 412 tiskanih.

EPH nije na vrijeme sagledao dubinu krize u Hrvatskoj, pogrešno je pretpostavio
da kriza neće potrajati dugo, podcijenio je pojavu konkurentskog tabloida
24sata, nije se prestrojio pravodobno. Broj uposlenih se od 2007. do veljače
2014. smanjio sa 1700 na 800. Stoga se njegov dug izvornim vjerovnicima
(dobavljačima, bankama) popeo na 597 milijuna kuna, a državi na 14,9 milijuna
kuna, što nije uspijevao vraćati ugovorenom dinamikom, pa je zahtijevao
predstečajnu nagodbu, koja je prihvaćena 26. veljače 2014.

Suočen s krizom u poslovanju i nemogućnošću pravodobne isplate dugova, EPH je
2013. zatražio predstečajnu nagodbu, koja je službeno otvorena 1.srpnja 2013.
EPH se našao u financijskim problemima zbog trenutne ekonomske situacije u
Hrvatskoj, a i zbog stalnog opadanja prihoda od oglašivanja i konkurencije od
novih medija. Problemi EPH nisu jedinstveni, i problem je kroz koje prolaze
mnoge medijske kuće čiji su glavni prihodi od prodavanja oglasa na stranicama
tiskovnica, radija i televizije. Zbog nagomilanih problema i spore kontrole
poslovanja i loše reorganizacije EPH je u veljači 2014. dugovao vjerovnicima
ukupno 597 milijuna kuna, od kojih nisu svi još bili dospjeli na naplatu. Ti
vjerovnici su bili banke (Hypo Leasing Kroatien, Zagrebačka banka, Hypo Alpe
Adria Banke), Agrokor, razni dobavljači, zaposlenici (neisplaćene plaće) te
Republika Hrvatska.

Dotadašnji vlasnici odrekli su se svojih stvarnih potraživanja od 17,5 milijuna
kuna. Također, odrekli su se 90 posto vlasništva. Zgrada u Koranskoj, koja je
bila u vlasništvu EPH i na kojoj je postojala kreditna obveza od 160 milijuna
kuna, predana je na ime duga. Već tim potezima dugovanje je smanjeno za 270
milijuna kuna.

Predstečajna nagodba zaključena je 26. veljače 2014. na ročištu pred Nagodbenim
vijećem FINE, potvrđena je 4. srpnja iste godine na ročištu na Trgovačkom sudu u
Zagrebu, a definitivno i pravomoćno potvrđena 30. rujna 2014. rješenjem Visokoga
trgovačkog suda koji je odbio kao neosnovanu žalbu Hrvoja Šimića, vlasnika
Novabele grupe i Destilerije.

Vjerovnici Europapress Holdinga s potraživanjima prijavljenima u obliku jamstava
za kredite su sa 96,4 posto glasova “za” prihvatili Plan financijskog i
operativnog restrukturiranja EPH. Protiv nagodbe se u veljači izjasnila samo
država, odnosno predstavnik Linićeva Ministarstva financija, koji je bio na
ročištu. Vjerovnici koji se vode u skupini “ostali”, među koje spadaju većinom
dobavljači kompanije, nagodbu su podržali sa 87 posto glasova “za”.

Portal Index.hr objavio je u rujnu 2013. da ukupna porezna dugovanja EPH iznose
preko 1,7 milijardi kuna (točnije 1.778.859.747,62 kuna).

Taj podatak se pokazao znatno pretjeranim, jer je pri prihvaćanju predstečajne
nagodbe utvrđeno i sudski potvrđeno da su ukupna dugovanja EPH prema
Ministarstvu financija 2,7 milijuna kuna (što znači da je Indeks.hr uvećao
podatak o poreznom dugu EPH za 629 puta (točnije: 62.962,96%). Ostatak duga
državi od 12,2 milijuna kuna (do ukupno 14,9, koliko je utvrđeno predstečajnom
nagodbom) odnosio se na tiskaru Vjesnik d.d. u državnom vlasništvu. Porezna
davanja EPH u 2013. godini iznosila su ukupno oko 100 milijuna kuna, što znači
da je ukupan porezni dug EPH iznosio 2,6 posto godišnjih davanja. Predstečajnom
nagodbom – kojoj se država suprotstavila, kao jedini od ukupno 780 vjerovnika, –
Ministarstvo financija je uskraćeno za 780.000 kuna.

U predstečajnoj nagodbi je Hypo Grupa stekla 90 posto vlasništva, a po 5 posto
su zadržali Ninoslav Pavić (do 26. veljače 2014. 50%) i WAZ Medien (do 26.
veljače 2014. 50%</ref>), a Hypo Grupa je svoj dio prodala tvrtci Hanza Press
Marijana Hanžekovića. Stoga je Skupština EPH 22. prosinca te 30. prosinca 2014.
imenovala novu Upravu u kojoj je predsjednica Zrinka Vuković Berić, dotadašnja
direktorica financija i prokuristica Odvjetničkog društva Hanžeković i partneri,
a članovi novinar Tomislav Wruss, pokretač i prvih deset godina izlaženja glavni
urednik Jutarnjeg lista i nekoliko dana kasnije Ante Samodol (ranije predsjednik
Uprave Hrvatske agencije za nadzor financijskih usluga).

Samo tri tjedna kasnije Vuković Berić je odstupila i vratila se na prethodnu
dužnost. U Nadzorni odbor su imenovani predstavnica vlasnika Ana Hanžeković, kći
većinskog vlasnika (predsjednica), filozof politike prof. dr. sc. Žarko Puhovski
(potpredsjednik), ekonomist prof. dr. sc. Dejan Kružić, bivši zamjenik ministra
obrane i umirovljeni general prof. dr. sc. Krešimir Ćosić, te prof. dr. sc. fra
Ilija Živković, bivši general franjevaca trećoredaca.

Sastav Nadzornog odbora je izmijenjen 21. svibnja 2015., kada su u nj imenovani
Franjo Luković kao predsjednik, Ana Hanžeković kao zamjenica predsjednika, te
Marko Smetiško, predsjednik uprave Genere kao člaṇ. Istodobno je osnovan
Izdavački savjet Nadzornog odbora, u koji su imenovani dotadašnji članovi
Nadzornog odbora Krešimir Ćosić, Dejan Kružić (čijeg imena, međutim, nema u
impresumu) i fra Ilija Živković, zatim Petar Miladin (profesor na Pravnom
fakultetu Sveučilišta u Zagrebu) te Davor Majetić (direktor Hrvatske udruge
poslodavaca).

Nove izmjene su objavljene 3. lipnja iste godine : Ana Hanžeković je imenovana
direktoricom EPH d.o.o., a Tomislav Wruss je preuzeo novu dužnost direktora
izdavaštva EPH d.o.o.

Ninoslav Pavić i njegovi partneri započeli su 1990. godine izdavanjem političkog
tjednika Globus, prvih novina koje je izdavao Europapress Holding (EPH).

Prvo izdanje Globusa objavljeno je u prosincu 1990., a Globus je izvorno
zamišljen kao tabloid. Prvu godinu obilježili su slaba naklada i financijski
gubitci. Međutim, početkom Domovinskog rata, Globus je pomaknuo vlastiti fokus
te počeo objavljivati priče s linija fronta. Također, Globus je bio prva
publikacija koja je počela pisati o ratnim zločinima koje su počinile hrvatske
vojne snage nad Srbima u Hrvatskoj.

Kasnije, sredinom i krajem 1990-ih, Globus je počeo pisati o mračnim aspektima
privatizacije u Hrvatskoj, organiziranom kriminalu i svim ostalim temama koje je
izbjegavao dio medija.

1996. Playboy Enterprises i Europapress Holding najavljuju partnerstvo s ciljem
pokretanja hrvatskog izdanja Playboyja. Hrvatski Playboy službeno je pokrenut u
veljači / ožujku 1997. godine. Godine 2010. uz prekid suradnje s Cosmopolitanom
raskinuti su ugovori i s Grazijom te Playboyem.

1998. Europapress Holding donosi odluku o pokretanju novih dnevnih novina u
Hrvatskoj – Jutarnjeg lista. Bio je to moderni dnevni list s progresivnim
društvenim pogledom. Novine su dobile ime po istoimenim zagrebačkim dnevnim
novinama koje su izlazile prije 2. svjetskog rata. Jutarnji list počinje
izlaziti u travnju 1998., te postaje prvi uspješan dnevni list od hrvatskog
osamostaljenja. Jutarnji list ubrzo zauzima veliki udio na hrvatskom medijskom
prostoru te postaje najčitaniji dnevnik u Hrvatskoj. Danas naklada Jutranjeg
iznosi 50.000 do 70.000 primjeraka dnevno.

1999. godine, Europapress Holding kupuje Sportske novosti, tada jedini športski
dnevnik u Hrvatskoj, i jedan od vodećih športskih listova u Europi. 30. prosinca
2005., proslavljeni hrvatski nogometaš, Zvonimir "Zvone" Boban imenovan je kao
CEO športskih novosti.

2007. EPH kupuje satiričko-politički tjednik Feral Tribune, te mu tako omogućuje
izlaženje. 15. lipnja 2008., zbog nagomilanih financijskih problema i
jednostranih prekida pregovora od strane EPH, Feral Tribune objavljuje svoj
zadnji broj.

U ožujku 2003. eksplodirala je bomba koja je podmetnuta pod automobil vlasnika
EPH, Ninoslava Pavića. Pavić srećom nije bio u automobilu kad je bomba
eksplodirala. Nitko nije ozlijeđen, ali policijska istraga nije uspjela ući u
trag napadaču ili napadačima. Bombaški napad je oštro osuđen diljem svijeta, od
strane drugih izdavača i organizacija za ljudska prava. Tako je predsjenik
Svjetskog udruženja novina i Svjetskog foruma urednika, koji predstavljaju
18.000 publikacija iz 100 zemalja diljem svijeta, napisao pismo hrvatskoj Vladi,
u kojem je izrazio ozbiljnu zabrinutost zbog pokušaja ubojstva izdavačkog
magnata Pavića. Vodstvo OSCE-a, Organizacije za ljudska prava i demokratsko
praćenje, tvrdilo je "da je eksplozija auto-bombe, namijenjene medijskom magnatu
Paviću, bio čin terora".. Napad je osudila South East Europe Media Organisastion
(SEEMO). <ref[1]</ref>

2005. godina Europapress Holding ponudio je 540 miljuna kuna (80 miljuna eura)
za preuzimanje popularnih dnevnih novina Slobodna Dalmacija. Ponuda je
prihvaćena te je koncem 2005. posao sklopljen. Postojao je niz negativnih
reakcija i optuživanja o potencijalnom monopolističkom položaju koji bi EPH
ostvario tom kupnjom. Slobodna Dalmacija pristala je na kupnju jer je vidjela
mogućnost stvaranja ažuriranog izgleda, oblika te povećanje naklade, koja sada
iznosi cca 30.000 primjeraka dnevno.

EPH, Agrokor i T-Mobile Hrvatska potpisali su sporazum o zajedničkom ulasku na
prostor mobilnih komunikacija na hrvatskom tržištu. Partneri će udružiti snage i
područja stručnosti s ciljem proširenja ponude mobilnih komunikacija u
Hrvatskoj, od ožujka sljedeće godine. Agrokor i EPH predstavit će proizvode pod
brandom KMOBILE.

Jutarnji list je objavio da je od 1. srpnja 2016. naziv Europapress Holding
(EPH) promijenjen u Hanza Media d.o.o..



https://hr.wikipedia.org/wiki/Rusija

Ruska Federacija (rus. Российская Федерация / Rossijskaja Federacija) ili Rusija
(rus. Россия / Rossija) država je na istoku Europe i sjeveru Azije. Površinom je
najveća država na svijetu (oko 11,5% zemaljskog kopna), ali je većina državnog
teritorija slabo naseljena pa po broju stanovnika zauzima tek deveto mjesto
(poslije Kine, Indije, SAD-a, Indonezije, Brazila, Pakistana, Bangladeša i
Nigerije). Glavni grad Moskva nalazi se u europskom dijelu države.

Rusija je najveća država nastala raspadom Sovjetskog Saveza i ujedno se smatra
njezinom nasljednicom.

Rusija se obično dijeli na zapadni europski (oko 3,5 mil. km²) i istočni azijski
dio - Sibir (13,5 mil. km²). Prirodnu granicu ovih dvaju dijelova čini gorje
Ural koje se prostire u smjeru sjever - jug u duljini od oko 2000 km od
Sjevernog ledenog mora do granice s Kazahstanom. Većina stanovnika Ruske
Federacije je naseljena u zapadnom europskom dijelu države, posebno u većim
ruskim gradovima.

Najveći dio europskog dijela Rusije zauzima Istočnoeuropska ravnica, s nizinskim
reljefom koji samo ponegdje prelazi u uzvisine (Valdajska i Srednjeruska na
zapadu, Privolžje uz srednji tok Volge) čiji vrhovi ne prelaze 200 - 400 m. Kroz
ovu nizinu protječe Volga (3688 km), gospodarski i kulturalno najvažnija ruska
rijeka. Prevladava kontinentalna klima koja na krajnjem sjeveru prelazi u
polarnu, a u uskom pojasu crnomorskog priobalja u mediteransku. Od sjevera prema
jugu redaju se pojasevi crnogorične šume, miješane šume, prijelazne
šumsko-stepske zone, te stepa pokrivena plodnom crnicom (černozemom). Uz obale
Kaspijskog mora zbog jakog isparavanja prisutna je i polupustinja.

Na krajnjem jugu europske Rusije granicu s Gruzijom i Azerbajdžanom čini gorje
Kavkaz s najvišom točkom Rusije i cjelokupnog Europskog kontinenta, Elbrusom
(5633 m).

Na zapadu Sibira prostire se golema Zapadnosibirska ravnica kroz koju protječe
najduža ruska rijeka Ob' (s Irtišem 5568 km, 5. na svijetu). Između rijeke
Jenisej na zapadu Lene na istoku nalazi se Srednjesibirska visoravan s vrhovima
do 1700 m. Srednjejakutska ravnica kroz koju protječe Lena dijeli ovu visoravan
od planinskih lanaca istočnog Sibira.

Na jugu i istoku Sibira do obala Tihog oceana prevladava planinski reljef s
lancima čiji su vrhovi uglavnom iznad 2000 m (Beluha u Altajskom lancu - 4506 m,
Ključevska Sopka na Kamčatki - 4750 m). Ovdje se nalazi i najveće i najdublje
rusko jezero - Bajkalsko (31.500 km², dubina 1637 m, najdublje na svijetu).

Područja na kojima su živjeli istočni Slaveni prvi su u jedinstvenu državu
ujedinili Varjazi, vjerojatno doseljenici iz Skandinavije. Prvi zabilježeni
varjaški vladar bio je Rurik, okrunjen oko 860., a njegovi su nasljednici
prenijeli prijestolje iz Novgoroda na sjeveru današnje Rusije u Kijev, danas
glavni grad Ukrajine.

Kijevska Rus', na našim prostorima poznata i kao Kijevska Rusija, bila je jedna
od najvećih država tadašnje Europe s gospodarstvom utemeljenim na trgovini među
Skandinavijom i Bizantom. Odlučujućim za kasniju povijest istočnih Slavena
pokazalo se prihvaćanje Pravoslavlja kao državne religije 988. u doba velikog
kneza Vladimira, koje je za posljedicu imalo snažnu vezu crkve i države i
izolaciju od katoličkog, a kasnije i protestantskog ostatka Europe.

Invazija Mongola u 13. stoljeću dovela je do raspada već oslabljene Kijevske
Rusije na veći broj neovisnih kneževstava, među kojima se u 14. stoljeću počinje
isticati Moskovsko kneževstvo. Moskva je, oslanjanjući se na svoje dobre odnose
s tatarskim osvajačima, započela širenje na okolna područja. Ekspanzija je
ubrzana pod velikim kneževima Ivanom III. (1462. - 1505.) koji je udvostručio
državni teritorij na račun susjednih država i oslobodio Moskvu od Tatara, i
Ivanom IV. Groznim (1547. - 1584.), prvim ruskim vladarem koji se okrunio za
cara.

Država je nakon smrti Ivana Groznog potonula u borbu za njegovo naslijeđe koja
je trajala sve do 1613. kada na vlast dolazi dinastija Romanov. Rusija je
doživjela preporod za vladanja Petra I. Velikog (1682. - 1725.). koji je u
mladosti putovao po Zapadnoj Europi i odlučio reformirati Rusiju po zapadnim
uzorima. Velike promjene doživjela je državna uprava, obrazovanje, vojska,
osnovana je mornarica, a glavni grad je umjesto Moskve postao novoosnovani Sankt
Peterburg (1703.) na ušću rijeke Neve u Finski zaljev.

U sljedeća dva stoljeća Rusija je nizom ratova proširila svoj teritorij
kolonizirajući, za razliku od zapadnoeuropskih država, susjedna područja. Na
zapadu je zauzela Finsku, baltičke zemlje, Poljsku, Bjelorusiju i najveći dio
Ukrajine. Na jugu je svoje područje proširila na Zakavkazje do sjeverne
Armenije, te na najveći dio srednje Azije. Na istoku je ruska kolonizacija
doprla do sjevernoameričke Aljaske, koja je 1867. prodana SAD-u. Osobito je
širenju državnog teritorija pridonijela Katarina II. Velika (1762. - 1796.)
vještim kombiniranjem diplomacije i ratovanja.

Devetnaesto stoljeće obilježeno je i sve jačim zahtjevima srednje klase za
udjelom u vlasti, s povremenim izljevima političkog nasilja (pobuna dekabrista
1825., atentat na cara Aleksandra II. 1881.) praćenim valovima državne
represije. Nakon revolucije 1905. Rusija je dobila predstavničko tijelo, Dumu,
što je donekle ublažilo političke tenzije. Poslijednj car bio je Nikola II. koji
je svrgnut od strane boljševika.

Loše stanje na bojištu u prvom svjetskom ratu, prijeteći kolaps gospodarstva i
pad popularnosti prisilili su cara Nikolaja II. na abdikaciju i u veljači 1917.
Rusija je postala republika. Vlade kneza Lvova i Aleksandra Kerenskog nisu se
uspjele učvrstiti na vlasti pa je 25. listopada 1917. državnim udarom vlast
preuzela stranka boljševika - komunista predvođena Vladimirom Iljičem Lenjinom
(Oktobarska revolucija). Uslijedio je četverogodišnji građanski rat u kojem su
boljševici uspjeli pobijediti opoziciju. Moskva je 1918. ponovo postala glavni
grad, a 1922. sovjetska Rusija postala je Savez Sovjetskih Socijalističkih
Republika (SSSR). Istaknut u ovo doba bio je i Lav Trocki, osnivač Crvene
Armije.

Nakon Lenjinove smrti 1924. vlast je postupno preuzeo Josif Staljin (vladao je
do 1953.) koji je pokrenuo ubrzanu industrijalizaciju i nasilnu kolektivizaciju
poljoprivrede. U drugoj polovici tridesetih godina započeo je i velike čistke u
vodstvu komunističke partije, vojske i države u kojima su mnogi u montiranim
procesima osuđeni na smrt ili dugogodišnju robiju.

U drugom svjetskom ratu Sovjetski savez je dao najveći doprinos pobjedi
saveznika s više od 20 milijuna poginulih i gotovo potpuno razorenim zapadnim
dijelom zemlje. Nakon rata zaoštrio se sukob s vodećom zapadnom demokracijom,
SAD-om - Hladni rat. Rastući utjecaj SSSR-a i uspjesi na mnogim poljima poput
osvajanja svemira i nuklearnog naoružanja skrivali su neuspjehe i zaostajanje
sovjetskog gospodarstva i rastuće društvene tenzije. Godine 1991. komunistički
sustav je propao, a SSSR se raspao na 15 država, među kojima je najveća i
najznačajnija upravo Rusija.

Postsovjetska Rusija je nakon nekoliko godina bolne tranzicije i krize koja je
dosegnula dno 1998. krenula putem gospodarskog oporavka i ubrzanog rasta
potpomognutog visokim cijenama nafte - glavnog ruskog izvoznog proizvoda. Prvog
demokratskog predsjednika Borisa Jeljcina čiji je mandat bio obilježena
liberalizmom i porastom kriminala, osobito za vrijeme privatizacije, zamijenio
je 1999. Vladimir Putin kojeg ruski građani i inozemni promatrači smatraju
efikasnijim, ali i autoritarnijim od svog prethodnika.

Od 1994. traje gerilski sukob čečenskih pobunjenika koji se bore za neovisnost
republike i oružanih snaga Ruske Federacije. Veći broj terorističkih napada u
Čečeniji i ostatku Rusije dovodi se u vezu s ekstremističkim frakcijama
gerilaca. Najteži napad zbio se 2004. - talačka kriza u Beslanu.

Prema popisu stanovništva iz 2002. najbrojniji su Rusi (79,8%), slijede Tatari
(3,8%), Ukrajinci (2,0%), Čuvaši (1,1%) i Čečeni (0,9%) i Armenci (0.8%). Još 17
etničkih grupa ima više od 400 tisuća pripadnika (10.3%). Ruski jezik je
izrazito dominantan, i njime se služi 98% stanovništva.

Podaci o vjerskom sastavu su nepouzdani jer se vjera ne ispituje u popisima
stanovništva. Samo je manji dio populacije aktivno religiozan, a dominiraju
tradicionalne vjerske zajednice: Ruska pravoslavna crkva kojoj pripada slavensko
stanovništvo, te islamska zajednica kojoj pripadaju neki narodi turskog
porijekla (Tatari, Baškiri i dr.) i većina naroda sjevernog Kavkaza (Čečeni,
Inguši i dr.).

Rusija je federativna republika s polupredsjedničkim sustavom vlasti.
Zakonodavnu vlast ima dvodomna Federalna skupština. Zastupnike gornjeg doma,
Savjeta federacije, imenuju federalni subjekti (republike, oblasti, krajevi i
dr.), a zastupnici donjeg doma, Dume, biraju se u izravnim izborima na mandat od
četiri godine mješavinom proporcionalnog i većinskog sustava.

Izvršnu vlast dijele predsjednik i vlada na čelu s premijerom. Predsjednik
republike bira se direktnim izborima dvokružnim sustavom na četiri godine, a
može na položaju provesti najviše dva mandata. Predsjednik predlaže Dumi sastav
vlade kojeg ona potvrđuje natpolovičnom većinom. Ako Duma tri puta odbije
potvrditi vladu, predsjednik je može raspustiti i sazvati nove izbore.
Predsjednik ima i brojne druge ovlasti u području imenovanja, često je
inicijator zakonodavstva i vrhovni je zapovjednik oružanih snaga.

Federalna struktura Rusije je složena i obuhvaća 83 federalnih subjekata s
različitim razinama autonomije. Najveću autonomiju ima 21 autonomna republika
(to su npr. Čečenija, Tatarstan ili najveća Saha (Jakutija)). Osim njih, postoji
i 4 autonomnih okruga i 1 autonomna oblast. Većina ovih autonomnih jedinica
osnovana je za vrijeme komunizma u skladu s tadašnjom politikom o
nacionalnostima koja je svakoj većoj nacionalnosti davala pravo na domicilni
teritorij.

Godine 2000. ustanovljena je nova razina upravne podjele - 7 saveznih okruga od
kojih svaki obuhvaća više federalnih subjekata. Vode ih izaslanici koje imenuje
federalni predsjednik. 2010. broj saveznih okruga narastao je na 8. To su:

Petnaest godina nakon propasti komunizma rusko gospodarstvo se približilo
gospodarstvima srednje razvijenih zemalja slobodnog tržišta. Danas ono ima
visoku stopu rasta BDP-a (8,1% godišnje) i relativno visoku inflaciju (oko
11,7%). Ipak, i danas su u Rusiji uočljivi ostaci starog, komunističkog sustava.

Na današnju sliku gospodarstva je utjecala i brza privatizacija nekih unosnijih
državnih poduzeća početkom devedesetih. Njih je preuzela nekolicina poduzetnika
povezana s tadašnjom političkom elitom (oligarsi). U posljednje vrijeme neki su
oligarsi bili prisiljeni odreći se kontrole nad svojim tvrtkama, a neki su i
zatvoreni ili su emigrirali. Veliki koncerni i dalje dominiraju ruskim
gospodarskim krajolikom, a država najavljuje mjere za poticanje malog i srednjeg
poduzetništva.

Danas se rusko gospodarstvo uglavnom temelji na dvama stupovima: izvozu
energenata (nafte i zemnog plina) i sirovina te rastućoj domaćoj potrošnji.
Tradicionalna sovjetska metalurgija i s njom povezana proizvodnja strojeva,
automobila i zrakoplova preživljavaju zahvaljujući visokim carinama koje
sprječavaju uvoz jeftinijih i kvalitetnijih inozemnih proizvoda. Mnoge tvornice
preorijentirale su se na suradnju sa zapadnim kompanijama i licenčnu proizvodnju
stranih proizvoda (inomarke).

Od 2. travnja 1996. je u Savezu Rusije i Bjelorusije, gospodarskom projektu koji
predviđa i monetarnu uniju, sa rubljem kao zajedničkom valutom. Rusija je jedna
od utemeljiteljica Euroazijske ekonomske zajednice, projekta, kojeg su
utemeljiteljice potpisale 10. listopada 2000., a sve članice ratificirale do 31.
svibnja 2001.. Ovaj je zajednica izrasla iz projekta Zajednice Neovisnih Država.
Članicom je Srednjoazijske organizacije za suradnju od 2004..

Velike udaljenosti i često surovi klimatski uvjeti uvelike su utjecali su na
razvoj prometne infrastrukture u Rusiji. U prijevozu roba, a i putnika još
uvijek dominantnu ulogu ima željeznica. Željeznička mreža ima 87.000 km pruga u
javnoj upotrebi i 63.000 km industrijskih pruga. Udio željeznice u ukupnom
prijevozu robe je 83,2%, a putnika 40,9%. U Rusiji se nalazi i najduža svjetska
željeznička pruga, 9.289 km duga Transsibirska željeznica koja povezuje Moskvu i
Vladivostok na Tihom oceanu.

Iako je cestovna infrastruktura u prilično lošem stanju, bez suvremenih
autocesta, cestovni prijevoz je u usponu. Automobil je danas u Rusiji sve manje
statusni simbol, osobito u velikim gradovima što dovodi do velikih gužvi i jedne
od najvećih stopa smrtnosti u cestovnim prometnim nesrećama u Europi.

Zračni prijevoz je u stalnom porastu pa ima dominantnu ulogu u putničkom
prijevozu na relacijama većim od 1500 km. Najveće zrakoplovne tvrtke su Aeroflot
(5,8 mil. putnika u 2003.) koji održava i redovitu zračnu liniju Moskva -
Zagreb, a leti s moskovskog aerodroma Šeremetjevo, zatim Sibir (Novosibirsk i
moskovsko Domodedovo, 3,4 mil.), Pulkovo (Sankt Peterburg) i KrasAir
(Krasnojarsk).

Rusija je dala istaknute predstavnike na gotovo svim poljima umjetnosti i
znanosti. Rusku akademiju znanosti osnovao je 1724. Petar Veliki. Među
najpoznatijim znanstvenicima i umjetnicima su:



https://hr.wikipedia.org/wiki/Josip_Reihl-Kir

Josip Reihl-Kir (Sirač, 25. srpnja 1955. - Tenja, 1. srpnja 1991.), zapovjednik
osječke policije, ubijen iz zasjede 1991. godine.

Reihl-Kir je rođen 25. srpnja 1955. u Siraču, općina Daruvar. Roditelji
Reihl-Kira, otac slavonski Nijemac i majka Hrvatica, su bili sudionici
Narodnooslobodilačke borbe tokom Drugog svjetskog rata. Ekonomski fakultet je
završio u Osijeku, nakon čega je radio u Srednjoškolskom centru u Đakovu, a od
1981. godine zaposlen je u policiji. Na dužnost zapovjednika policije u Osijeku
postavljen je nakon prvih demokratskih izbora 1990. Bio je miroljubiv, ljutili
su ga nerazumni ispadi i s hrvatske i sa srpske strane te je požrtvovno nastojao
spriječiti otvoreni rat u istočnoj Slavoniji. Činio je to osobnim primjerom –
sam i nenaoružan odlazio je na barikade srpskih pobunjenika oko Osijeka,
pokušavajući ih urazumiti. Nekoliko tjedana prije nego je ubijen, u Tenji je
osobno razoružao svojega kasnijeg ubojicu Antuna Gudelja, jednog od ekstremista
na hrvatskoj strani. Takvo ponašanje nije se svidjelo ekstremnom dijelu HDZ-a.

Ubijen je 1. srpnja 1991., oko 13.30, na prilazima prigradskome osječkom naselju
Tenji, zajedno s još dvjema osobama. Ubio ga je hrvatski policajac Antun Gudelj.
Samo ubojstvo, unatoč kasnijem suđenju ubojici, nikada nije dokraja
rasvijetljeno. Josip Reihl-Kir nije ubijen slučajno, nego zato jer je bio protiv
rata. Njegovo je ubojstvo organizirao ekstremni dio HDZ-a u Osijeku, vjerojatno
u dogovoru sa Zagrebom.

Prava farsa međutim počela je tek poslije ubojstva. Gudelja nitko nije uhitio,
premda je usmrtio zapovjednika osječke policije, potpredsjednika osječkoga
Gradskog vijeća Gorana Zobundžiju i gradskoga vijećnika Milana Kneževića, a
Mirka Tubića ranio. Tri dana boravio je kod brata u Osijeku, potom otišao u
Zagreb te mirno napustio Hrvatsku. Tjeralice nije bilo do 1993.; a balističko
vještačenje obavljeno je tek 1996. godine. Antunu Gudelju se triput sudilo za
ubojstvo načelnika Reihl-Kira, Zobundžije i Kneževića.

U odsutnosti, Gudelj je 1994. osuđen na 20 godina zatvora, na Županijskom sudu u
Osijeku. Na temelju tjeralice, 19. studenoga 1995., uhićen je u frankfurtskoj
zračnoj luci i izručen Hrvatskoj. Dvije godine kasnije (1997.), na prijedlog
sutkinje Ružice Šamote, koja ga je 1994. osudila, Vrhovni sud Republike Hrvatske
oslobađa Gudelja, na temelju Zakona o amnestiji, iako on obuhvaća samo naoružane
ljude koji nisu nikoga ubili, a nikako ne i one za koje je potvrđeno da su
počinili ratni zločin ili teško kazneno djelo, što trostruko ubojstvo sigurno
jest. Gudelj potom odlazi u Australiju.

Reihl-Kirova supruga Jadranka međutim, bez čije bi upornosti cijeli slučaj
vjerojatno bio zaboravljen, ne odustaje od nastojanja da dokaže kako je njezin
suprug ubijen zbog svojeg mirotvorstva. Podnosi ustavnu tužbu, a aktivira se i u
politici te na listi SDP-a 3. siječnja 2000. ulazi u Hrvatski sabor. Godinu
kasnije Ustavni sud ukida dotadašnje presude, određujući da se slučaj ima
vratiti na početak. Smjenu vlasti 2003. Jadranka Reihl-Kir dočekala je
rezignirana i razočarana, bez nade da će HDZ-ova vlada prstom maknuti kako bi
Gudelja dovela na sud. Nije puno pogriješila: novi zahtjev za izručenje Gudelja
Ministarstvo pravosuđa podnijelo je tek 30. rujna 2005., bez ikakve koordinacije
s MUP-om. Australske su ga vlasti u ljeto 2007. izručile Hrvatskoj, a u
listopadu je iste godine počelo novo, treće suđenje.

Zahvaljujući samo višegodišnjoj upornosti udovice Jadranke Reihl-Kir, a nakon
niza političko-pravosudnih peripetija, Gudelju je u svibnju 2009. izrečena kazna
od 20 godina zatvora. Međutim ni Državno odvjetništvo, ni sud nisu pokazali
nikakvu volju da otkriju i kazne one koji su navodili Gudeljevu ubojitu ruku.



https://hr.wikipedia.org/wiki/2Cellos

2Cellos je hrvatski instrumentalni duo koji čine violončelisti Luka Šulić i
Stjepan Hauser.

Luka Šulić i Stjepan Hauser upoznali su se još u adolescentskim danima i zajedno
pohađali Muzičku akademiju u Zagrebu. Šulić je kasnije došao na londonsku
Kraljevsku glazbenu akademiju (eng. Royal Academy of Music), a Hauser na
Kraljevsko sveučilište u Manchesteru (eng. Royal Northern College of Music).
Nakon dugogodišnjeg sviranja klasične glazbe na violončelima, odlučili su
obraditi pjesmu "Smooth Criminal" Michaela Jacksona. Snimka je u siječnju 2011.
postala izuzetno veliki hit na YouTubeu, s više od tri milijuna prikaza u prva
dva tjedna. Odlučili su se za obradu pop/rock pjesama, nakon dužeg razmišljanja
i želje, da naprave nešto novo i originalno u glazbi, što nisu mogli samo
sviranjem klasičnih glazbenih kompozicija.

Pod izdavačkom kućom Sony Masterworks, snimili su svoj prvi album u svibnju
2011. godine. Na albumu su obrade pjesama U2-a, Guns N' Rosesa i Nine Inch
Nailsa, Stinga, Coldplaya, Nirvane i dr. Prva dva singla s albuma bile su pjesme
"Smooth Criminal" i "Welcome to the Jungle."

Od ljeta 2011. sudjeluju na turneji engleskog pjevača Eltona Johna na njegov
osobni zahtjev, nakon što je čuo njihovu snimku i preložio im suradnju. Do sada
su nastupili više od 100 puta na koncertima Eltona Johna širom svijeta.

Nastupili su u velikom broju talk-showa, od kojih su prvi bili "The Ellen
DeGeneres Show" 25. travnja 2011. i show Pereza Hiltona: "Perez TV" nekoliko
dana prije toga. Nastupali su na glazbenom festivalu iTunes u Londonu, 25.
srpnja 2011.

Izveli su pjesmu "Smooth Criminal" u američkoj TV seriji za mlade Glee u trećoj
sezoni u epizodi pod nazivom "Michael", emitiranoj 31. siječnja 2012. godine.
Oni su prvi instrumentalni glazbenici, koji su gostovali u toj seriji.

Od 2011. godine s 2Cellos, u dijelu njihova programa, kao bubnjar nastupa i
Dušan Kranjc.

Prigodom obilježavanja Dana državnosti 2014. Ivo Josipović odlikovao ih je Redom
Danice Hrvatske s likom Marka Marulića.



https://hr.wikipedia.org/wiki/Njema%C4%8Dka_nogometna_reprezentacija

Njemačka nogometna reprezentacija predstavlja Njemačku na nogometnim
natjecanjima. To rade vrlo uspješno; muškarci su osvojili 4 svjetska prvenstva u
nogometu, a žene jedno. Na olimpijskim igrama njemačke momčadi su nastupale
također s uspjehom: Istočna Njemačka je osvojila 4 olimpijske medalje (zlato,
srebro i dvije bronce), dok je Zapadna Njemačka osvojila jednu broncu. Njemački
nogometni savez - DFB kontrolira cjelokupni nogomet u Njemačkoj, pa tako i ovu
reprezentaciju.

Njemačka ima jednu od najuspješnijih nogometnih momčadi na svijetu. Osvojila je
4 svjetska prvenstva, kao i nogometna reprezentacija Italije, a uspješnija od
njih je samo reprezentacija Brazila, koja je osvojila 5 SP-a. Isto tako, Nijemci
su gubili 4 puta u finalima. Nisu nastupili samo na dva SP, ono početno u
Urugvaju, te ono u Brazilu 1950. godine. Također su osvojili 3 Europska
prvenstva u nogometu. Nisu se plasirali na samo jedno EP, ono 1968. godine.

Između 1899. i 1901., odigralo se pet utakmica između Nijemaca i Engleza, koje
su završavale visokim porazima Njemačke. 1900. se osnovao Njemački nogometni
savez, a 5. travnja 1908. se održala i prva službena utakmica njemačke
reprezentacije. Igrali su protiv Švicaraca, a ostalo je 5:3 za Švicarsku.
Zanimljivo, igrače koji će nastupiti za Njemačku je birao Njemački nogometni
savez, pošto nisu imali trenera!

Prvi trener je bio Otto Nerz, školski učitelj iz Mannheima. Vodio je
reprezentaciju od 1923. do 1936. U svom prvom nastupu na Svjetskom prvenstvu
završili su treći. Dvije godine poslije (1936.), kormilo reprezentacije je
preuzeo Sepp Herberger.

Nakon Anschlussa 1938., austrijski igrači su počeli igrati za Njemačku. Na SP
1938., miješana Njemačka je izbačena već u grupnoj fazi natjecanja, i to se više
nikada nije dogodilo. Nakon Drugog svjetskog rata, jedini protivnik koji je
igrao protiv Nijemaca bila je irska reprezentacija. Kao izraz zahvale i
poštovanja prema Ircima, čiji su dresovi zeleni, reprezentacija Zapadne Njemačke
je izabrala zelenu boju za svoje gostujuće dresove.

Od 1949. do 1990., Istočna Njemačka je igrala kao zasebna momčad. Osvojili su
zlatnu olimpijsku medalju na Igrama u Montrealu 1976. godine, srebro na Igrama u
Moskvi 1988., te dvije bronce na Igrama u Tokiju 1964. te na Igrama u Minhenu
1972. godine.

Nakon podjele Njemačke 1945., Zapadna Njemačka je prva okusila uspjeh na SP.
Protiv mađarske reprezentacije, favorita SP-a, u finalu je bilo 3:2 za Zapadne
Nijemce. Ovaj uspjeh se naziva Čudo u Bernu. Ovaj uspjeh je izazvao euforiju u
cijeloj poslijeratnoj Njemačkoj, te je igrao značajnu ulogu u obnavljanju ratom
narušene države.

Nakon lošijih rezultata na SP-ima 1958. i 1962., kormilo je 1964. preuzeo Helmut
Schön. Na SP-u u Engleskoj 1966., Zapadna Njemačka je stigla do finala protiv
domaćina Engleza na Wembleyu. Gol Wolfganga Webera u zadnjem trenutku utakmice
je odveo utakmicu u produžetke. No, u produžetcima, Geoff Hurst je dokrajčio
posao s dva gola za Englesku, te tako postigao hat-trick. Prvi od ta dva gola je
kontroverzan i danas. Ne zna se je li lopta prešla gol-liniju niti uz
najmodernije današnje uređaje! Gol ili ne, Tofik Bahramov je signalizirao sucu
da je bio gol... Istraživanje u Oxfordu 1995. je došlo do zaključka da je lopta
držala crtu, tj. gola nije bilo! No, već spomenuti gol za izjednačenje Nijemaca
je bio kontroverzan. Lopta je vidljivo udarila Nijemca u ruku, no sudac to nije
vidio.

Utakmica stoljeća je bila u Meksiku 1970., u polufinalu SP-a. Nakon 90 minuta
bilo je 1:1, a Franz Beckenbauer je pokazao lavlje srce, igrao je s pomaknutim
ramenom. Utakmicu je dobila Italija s 4:3, a ostala je u sjećanju kao
najuzbudljivija utakmica Svjetskih prvenstava ikad. Nijemci su osvojili treće
mjesto pobijedivši meksičku reprezentaciju s 1:0. Gerd Müller je bio najbolji
strijelac s 10 pogodaka.

1971. je Franz Beckenbauer postao kapetan i odveo je svoju reprezentaciju do
osvajanja EP 1972., pobijedivši SSSR u finalu s 3:0. Potom, 1974., u finalu SP-a
u SR Njemačkoj 1974., pala je i Nizozemska s 2:1.

Dvije utakmice na SP 1974. su bile kontroverzne za Zapadne Nijemce. Prvo su
igrali Istočna Njemačka i Zapadna Njemačka, a Istok je pobijedio 1:0. Druga
kontroverzna je bila finale protiv Nizozemaca i Johanna Cruyffa. Dosuđen je
jedanaesterac za Nizozemsku nakon manje od minute. Ipak, Paul Breitner je zabio
iz drugog jedanaesterca, a Gerd Müller u 45. minuti. Do kraja je ostalo tako,
iako je trebalo biti barem 3:1, pošto je drugi Müllerov gol nepravedno poništen
zbog zaleđa.

To je bilo razdoblje neuspjeha. Nisu obranili nijednu titulu. Prvo im je
Čehoslovačka oduzela EP 1976., a potom su vrlo rano izgubili od austrijske
reprezentacije. Poslije toga, trener Schön je dao ostavku, a naslijedio ga je
njegov bivši asistent Jupp Derwall.

S Derwallom je dobro krenulo. Osvojili su EP 1980. pobijedivši belgijske
nogometaše s 2:1 u finalu. Na SP-u u Španjolskoj 1982., bili su viceprvaci na,
blago rečeno, neobičan način. Izgubili su od Alžira 2:1, da bi se i s tim
porazom kvalificirali dalje pobjedom od 1:0 protiv Austrije. Zanimljivo, jedino
taj rezultat je pružao i Austriji i Nijemcima prolazak dalje... U polufinalu su
prošli francusku reprezentaciju s 3:3 i jedanaestercima, nakon gubitka u
produžetcima od 3:1. U finalu nisu mogli ništa raspoloženim Talijanima. Bilo je
3:1.

Nakon eliminacije u grupnoj fazi natjecanja na EP 1984., Derwall je dobio otkaz,
a na njegovo mjesto došao je Franz Beckenbauer. Zapadna Njemačka je ponovno bila
druga na SP 1986. Dobili su Francuze, da bi ih Diego Armando Maradona sam dobio
u finalu. Ostalo je 3:2 za Argentince. Na EP 1988. su izgubili u polufinalu od
Nizozemske, koja se tako osvetila za poraz u finalu SP 1974. U finalu, Marco van
Basten je zabio nevjerojatan gol za pobjedu Nizozemske.

Predvođeni kapetanom Lotharom Matthäusom, na SP-u u Italiji 1990., na zadnjem
nastupu prije ujedinjenja Njemačke, Zapadna Njemačka je postala prvak svijeta.
Pobjeđivali su Jugoslaviju, UAE, Nizozemsku, Čehoslovačku i Engleze do finala s
Argentincima. Jedini gol je zabio Andreas Brehme u 85. minuti iz jedanaesterca.

Nakon osvojenog SP-a 1990., Beckenbauer je dao ostavku, a naslijedio ga je Berti
Vogts. Nakon ujedinjenja, Istočnim Nijemcima je postal dozvoljeno nastupiti
zajedno sa Zapadnim Nijemcima. Na EP-u 1992. su došli do finala, gdje ih je
zaustavila danska reprezentacija s 2:0. Zanimljivo, Danci uopće nisu trebali
nastupiti. Ostalo je prazno mjesto pošto je FIFA zabranila nastup Jugoslaviji
zbog agresije na Hrvatsku. Na SP-u u SAD-u 1994. su izgubili u četvrtfinalu od
bugarske reprezentacije s 2:1, i to nakon što je Njemačka povela s 1:0.

Osvojili su EP 1996. treći put pobijedivši Engleze na jedanaesterce (to postaje
tradicija). Protiv Čeha u fianlu su gubili 1:0, no nakon izjednačenja, Oliver
Bierhoff je zabio zlatni gol. Na SP-u u Francuskoj 1998., hrvatska nogometna
reprezentacija ih je na putu do 3. mjesta svladala s 3:0 u četvrtfinalu!

Na EP 2000., Njemačka je imala jednu od najboljih reprezentacija svijeta. No,
osramotili su se ispadanjem u grupnoj fazi, a Portugalci su ih sa svojom drugom
momčadi osramotili s 3:0. Christopheru Daumu tada niti doping nije pomogao. Rudi
Völler je preuzeo reprezentaciju tada.

Na SP-u u Japanu i Koreji 2002. pobijedili su Saudijsku Arabiju s 8:0. Potom su
s tri uzastopne pobjede od 1:0 došli do finala. Tu su ih dočekali Brazilci i
pobijedili s 2:0. Na tom natjecanju, Oliver Kahn je proglašen najboljim igračem
turnira, prvi put u povijesti da je vratar dobio takvo priznanje.

Na EP 2004. nisu pobijedili nikoga, a Völler je dao ostavku odmah potom. Nakon
odbijanja Otta Rehhagela i Ottmara Hitzfelda, na čelo je došao Jürgen Klinsmann,
koji nikoga prije nije trenirao. Burno su reagirali svi mediji napadajući
Klinsija, ali je on ostao čvrsto na kormilu.

Na Svjetskom prvenstvu 2006. u Njemačkoj pred domaćom publikom Nijemci su
osvojili treće mjesto.



https://hr.wikipedia.org/wiki/Popis_stanovni%C5%A1tva_u_Bosni_i_Hercegovini_2013.

Popis stanovništva u Bosni i Hercegovini 2013. proveden je u razdoblju od 1. do
15. listopada, prema stanju na dan 1. listopada 2013. godine u 00:00 h, što se
smatra referentnim nadnevkom popisa. Popis je trebao biti organiziran od 1. do
15. travnja, prema stanju na dan 31. ožujka 2013. godine, ali je zbog tehničkih
manjkavosti opaženih tijekom probnog popisa provedenog 2012., kasnije odgođen za
listopad.

Popis stanovništva, kućanstava i stanova najveće je statističko istraživanje
koje ima za cilj prikupiti osnovne podatke o broju, teritorijalnom rasporedu i
sastavu stanovništva prema njegovim demografskim, gospodarskim, obrazovnim,
selidbenim i ostalim obilježjima. Također, Popisom se prikupljaju podatci o
kućanstvima i stanovima te njihovim obilježjima. Podatci koji se prikupljaju
popisom stanovništva koriste se isključivo u statističke svrhe. Povjerljivost
svih podataka i informacija iz ovog popisa zaštićena je prema Zakonu o
statistici Bosne i Hercegovine i Zakonu o zaštiti osobnih podataka.

Popis 2013. provodi se na osnovi Zakona o popisu stanovništva, kućanstava i
stanova u Bosni i Hercegovini objavljenog u Službenim novinama Federacije BiH,
broj 14/12 i Zakona o izmjenama o popisu stanovništva, kućanstava i stanova u
Bosni i Hercegovini 2013. godine (Službeni glasnik BiH br.18/13), kojima se
uređuju sadržaj, priprema, organizacija i provođenje Popisa, obveze državnih i
drugih organa i organizacija uključenih u Popis, obveze i dužnosti državljana
kao davatelja popisnih podataka i osoba koje obavljaju poslove popisa,
objavljivanje popisnih ishoda i financiranje popisa.

Probni popis održan je od 15. do 29. listopada 2012. u općinama: Banja Luka
(Banja Luka, Šarovac), Bihać (Bihać, Velika Gata), Bijeljina (Bijeljina, Janja),
Brčko (Klanac, Donji Brezik, Ograđenovac, Bijeljinska Cesta, Bosanska Bijela),
Cazin (Tržačka Raštela), Centar (Sarajevo), Doboj (Doboj, Osječani Gornji), Foča
(Foča, Brod), Gacko, Goražde (Goražde, Vitkovići, Zupčići), Mostar (Mostar,
Vihovići), Ilidža, Ilijaš (Mrakovo), Istočno Novo Sarajevo (Miljevići), Kakanj,
Kozarska Dubica, Livno (Livno, Veliki Guber, Dobro), Lukavac (Krtova), Neum,
Novi Grad (Sarajevo), Novo Sarajevo, Orašje (Orašje, Kostrč, Tolisa), Pale,
Prijedor (Prijedor, Omarska), Prnjavor (Štivor), Stari Grad (Sarajevo), Šipovo,
Široki Brijeg (Široki Brijeg, Kočerin, Oklaji), Teslić (Barići), Travnik
(Travnik, Turbe), Trebinje, Tuzla (Tuzla, Dobrinja), Ugljevik, Zenica (Zenica,
Banloz) i Zvornik (Donji Lokanj).

Zbog osjetljivosti pitanja o nacionalnoj pripadnosti, političke stranke godinama
se nisu mogle dogovoriti o provedbi popisa. Bošnjačke su stranke inzistirale na
tome da se on ne provodi sve dok se ne okonča proces povratka izbjeglih i
prognanih jer će se u protivnom i zakonski prihvatiti stanje nastalo progonima i
ratnim zločinima. Predlagale su i da se popis eventualno provede no bez
izjašnjavanja o nacionalnoj i vjerskoj pripadnosti, ali su se tome odlučno
protivile stranke iz Republike Srpske koje su tražile da to izjašnjavanje bude
obavezno. Izjašnjavanje o nacionalnoj pripadnosti moguće je samo s opcijama:
Bošnjaci, Hrvati, Srbi, Ne izjašnjava se, te kao Ostali; Opcija Ostali ima
mogućnost upisivanja nacionalne pripadnosti popisanog, ali zbog zakonske odredbe
koja određuje da popisni organ mora biti iz područja popisa, političke udruge u
Bosni i Hercegovini smatraju ovu odredbu neprimjerenom. Također izjašnjavanje
kao Bosanac ili Hercegovac nije predviđeno, što se od nekih vjerskih institucija
podržava, kao uskraćivanje prava na nacionalno ime.

U formularu Popisa u rubrici 24. navedene su mogućnosti za izjašnjavanje o
vjeroispovjesti popisanika: islamska, katolička, pravoslavna, Ne izjašnjava se i
opcija Ostali; Opcija ostali ima mogućnost upisivanja pripadnosti nekoj
vjeroispovjesti, ali ne postoji opcija Ateist, tako da nereligiozne osobe uopće
nemaju mogućnost slobodnog izjašnjenja

Za razliku od odgovora iz rubrike 23. (nacionalna pripadnost) i 24.
(vjeroispovjest), po popisnom zakonu, koja su neobvezna, pitanje iz rubrike 25.
o materinskom jeziku je obvezno i ukoliko se na njega ne odgovori, moguća je
novčana kazna u iznosu od 100 do 10 000 KM Tako se po preporuci Konferencije
europskih statističara (CES), koja naglašava potrebnu slobodu za pojedinca ne
odgovoriti na pitanja o etničkoj pripadnosti, religiji ili jeziku; ako je baš
interes za tim pitanjem, za jezik se preporučuje postaviti najmanje dva odvojena
pitanja, jedno o materinskom (prvom), glavnom (jezik kojim se najbolje služi)
ili jeziku koji se najviše govori kod kuće ili na poslu, te drugo pitanje o
znanju jezika – sposobnost govora ili pisanje na jednom ili više određenih
jezika, ovakva formulacija pitanja smatra neprimjernim.

Po drugoj stavci članka 11. popisnog zakona osobne podatke o odsutnim članovima
kućanstva starijim od 15 godina može dati punoljetni prisutni član kućanstva
kojem su podatci najviše poznati, što može dovesti do davanja pogrješnih
podataka, pogotovo u patrijarhalnim sredinama.



https://hr.wikipedia.org/wiki/Split

Prema posljednjem popisu stanovništva, provedenom 2011. godine, Split ima
178.192 stanovnika, druga je po veličini hrvatska luka i treća luka na
Mediteranu po broju putnika. Upravno je središte Splitsko-dalmatinske županije i
gravitira mu područje triju najjužnijih hrvatskih županija (nekadašnja Zajednica
općina Split), te dio Hercegovine, pa i Bosne. U luci Lori na sjevernoj strani
poluotoka nalazi se sjedište Hrvatske ratne mornarice. Gradsko središte čini
starovjekovna Dioklecijanova palača iz 4. stoljeća (pod UNESCO-vom zaštitom od
1979. godine), što je jedinstven primjer u svijetu.

Pretpostavlja se da je na području današnjeg središta grada još u antici
postojalo naselje Aspalathos/Spalatos (grč.). Podrijetlo njegova imena se izvodi
od biljke brnistre (žuke, lat. Calicotome villosa) koja ovdje raste u izobilju.
Grčki naziv za nju je aspalathos (ασπάλαθος).

U srednjovjekovnim latinskim ispravama i velikom broju dokumenata grad se naziva
Spalatum, a talijanska izvedenica imena je Spalato. Hrvatsko ime grada bilo je
Split, a tijekom 19. stoljeća u službenim se dokumentima hiperijekaviziralo u
Spljet, da bi potom opet bilo promijenjeno u današnje ime grada.

Po drugoj teoriji, koju navodi Toma Arhiđakon ime grada je nastalo od latinske
riječi za Dioklecijanovu palaču (palatium = S-palatium).

Druga zabilježena imena su: Spalatrum, Spalathron, Spalantum, Spaleta, Spalat,
Spalatro.

Svetac zaštitnik Splita je sveti Dujam (Sveti Duje), biskup Salone, mučenik iz
304. godine, a suzaštitnici su sveti Anastazije (Staš) i blaženi Rajnerije
(Arnir). Kao poglavita zaštitnica osobito se štuje i Gospe od Pojišana.

U Splitu je sjedište Splitsko-makarske nadbiskupije. Grad je podijeljen na dva
dekanata i na 26 rimokatoličkih župa:

Od katoličkih crkvenih redova, družba i kongregacija, u Splitu djeluju
Službenice milosrđa (anćele), dominikanci, franjevački Red male braće, klarise,
isusovci, kapucini, konventualci, karmelićani (na Kamenu), karmelićanke
Božanskog Srca Isusova, salezijanci, Kćeri milosrđa Trećega samostanskog reda
sv. Franje. Nekada su djelovali i benediktinci (samostan sv. Marije).

Split je smješten na jadranskoj obali u srednjoj Dalmaciji na Splitskom
(Marjanskom) poluotoku. Od uzvisina, okružuju ga u zaleđu - sa sjevera i
sjeveroistoka planina Mosor, sa sjeverozapada brdo Kozjak, s istoka brdo Perun,
a najstarija gradska jezgra se nalazi podno brda Marjana, koje se nalazi zapadno
od stare gradske jezgre. Splitski poluotok okružuju otoci Brač, Hvar, Šolta i
Čiovo. Trajekti iz luke Split često su jedina veza otoka srednje Dalmacije s
kopnom. Panoramski se Split može razgledati pobliže sa prve marjanske vidilice
ili s 11 km udaljene kliške tvrđave s koje se vidi cijeli Split te splitski
akvatorij s otocima.

Splitu su 1952. upravno pripojena naselja Strožanac, Kaštel Gomilica, Kaštel
Sućurac, Kaštel Kambelovac, Grljevac, Vranjic, Rupotina Donja i Rupotina
Gornja.(N.N. NRH, 16/52)

Godine 1954. su mu pripojena naselja Amižići, Most, Stobreč, Podstrana,
Sirotkovići, Dvori, Korešnica, Gajine Žrnovničke, Kamen, Glavica i Privor (N.N.
NRH, 33/54).

Godine 1952. odnosno 1954. Splitu su bili pripojeni Mravince, Podstrana, Sitno
Gornje i Sitno Donje, Solin i Strana Solinska.(N.N. NRH, 16/52 I 33/54)

Godine 1962. su iz Splita upravno odvojena i osamostaljena mjesta Solin, Kaštel
Kambelovac, Kaštel Sućurac, Kamen, Kaštel Gomilica, Kučine, Slatine("Slatina",
Čiovo), Mravince, Stobreč, Blaca, Podstrana (kojoj je pripojen iz Splita netom
odvojen i osamostaljen Strožanac), Vranjic, Žrnovnica, Srinjine, zatim Sitno
Gajine od kojeg su stvoreni Donje Sitno i Gornje Sitno.(N.N. SRH, 39/62)

Za socijalističke Hrvatske Splitu bili pripojeni Solin, Donje Sitno i Gornje
Sitno . Također su bila ova naselja pripojena Splitu, a poslije su izdvojena:
Blaca, Kamen, Kaštel Gomilica, Kaštel Kambelovac, Kaštel Sućurac, Kučine,
Srinjine i Stobreč. Splitu su bila pripojena i ova naselja: Grabavac, Grljevac,
Sveti Martin, Torčići, Amižići, Korešnica, Sveti Kajo, Majdan (Solin), Meterize.

Tijekom 1980-ih, do preustroja administrativne podjele uspostavom samostalne RH,
Split je bio jedan od osam velikih gradova u SFRJ koji su imali donekle različit
oblik lokalne samouprave, te je jedini od velikih urbanih područja na obali
organiziran u tzv. gradsku zajednicu općina (GZO) Split, a tvorile su je općine
Kaštela, Solin i Split. Ovakav oblik gradske administracije u Hrvatskoj je, osim
Splita, imao jedino Zagreb, koji je i danas zadržao sličan oblik ustroja lokalne
samouprave, primjeren velikim gradovima, dok je Split ukidanjem statusa velikoga
grada s GZO, praktički uskraćen za mogućnost integriranja njegovog urbanog
područja u osmišljeniju i bolje upravljanu cjelinu, podijeljen na tri grada sa
zasebnim upravama i interesima, iako su im "granice" realno nevidljive i protežu
se po sredini gradskih ulica.

Gradu Splitu danas pripada 8 naselja (stanje 2006), to su: Donje Sitno, Gornje
Sitno, Kamen, Slatine, Split, Srinjine, Stobreč i Žrnovnica. Split je podijeljen
na više gradskih kotareva: Bačvice, Blatine-Škrape, Bol, Brda, Firule, Grad,
Gripe, Kman, Kocunar, Lokve, Lovret, Lučac-Manuš, Mejaši, Meje, Mertojak,
Neslanovac, Žnjan-Pazdigrad, Plokite, Pujanke, Ravne njive, Sirobuja, Skalice,
Smokovik, Split 3 (Smrdečac), Sućidar, Šine, Spinut, Trstenik , Veli Varoš,
Visoka, Žnjan .

Prema popisu stanovništva iz 2001. g. grad Split ima 188.694 stanovnika. Po
narodnosti, 95,15% čine Hrvati, dok ostalih 4,85% čine pripadnici nacionalnih
manjina od kojih više od 400 pripadnika imaju bošnjačka, crnogorska, slovenska i
srpska.

88,37% Splićana se uzjasnilo kao pripadnici rimokatoličke vjere, njih 2,121% su
pripadnici pravoslavne vjere, 3,78 % je bilo neizjašnjenih, 5,26% agnostika i
ostalih 0,469% se izjasnilo kao pripadnici drugih vjera. Po popisu stanovništva
iz 1991. godine, naseljeno mjesto Split imalo je 189.388 stanovnika.

Prema popisu stanovništva od 2011. godine, Grad Split ima 178 192 stanovnika. Po
narodnosti, 96,23% čine Hrvati, dok ostalih 3,77% čine pripadnici nacionalnih
manjina od kojih više od 400 pripadnika imaju bošnjačka, crnogorska, slovenska,
albanska i srpska. 98,27% stanovnika Grada Splita govori hrvatskim jezikom kao
materinskim jezikom. 86,15% stanovnika Grada Splita su katolici.

Od ukupno 178.102 stanovnika Grada Splita 2011., u Donjem Sitnom živilo je 313
stanovnika, Gornjem Sitnom 392, Kamenu 1769, Slatinama 1106, Srinjinama 1201,
Stobreču 2978, Žrnovnici 3222, a u samom naselju gradu Splitu 167.121 stanovnik.

Šire područje Splita (Eurostatov Larger Urban Zone-LUZ) broji približno 400.000
stanovnika. Zračna udaljenost između krajnjih točaka aglomeracije, a to su
mjesto Marina zapadno od Trogira i mjesta Pisak (18 km istočno od Omiša), iznosi
gotovo 70 km uzduž obale.

Prema statutu Grad Split obuhvaća područje naselja: Split, Kamen, Stobreč,
Slatine, Donje Sitno, Gornje Sitno, Srinjine i Žrnovnica, te pripadajući
akvatorij.

Iako se, kao upravne jedinice, iduća naselja susjedna Splitu vode kao zasebna,
ona čine jednu funkcionalnu cjelinu odnosno urbanu aglomeraciju: sjeverno -
Vranjic, Solin, Mravince, Kučine, Klis, Dugopolje zapadno - Kaštela, Sveti Kajo,
Divulje, Plano, Trogir, Seget Donji, sjeveroistočno - Žrnovnica, Gornje Sitno,
Donje Sitno, Srinjine, istočno - Kamen, Stobreč, Strožanac, Podstrana, Sveti
Martin, Mutogras, Bajnice, Krilo, Jesenice, Suhi Potok, Sumpetar, Mali Rat,
Orij, Dugi Rat, Duće, Omiš. Pojeftinjenjem trajektnih karata na cijenu autobusne
karte za 1. zonu, slobodno se može reći, i s obzirom na kratkoću vremena
putovanja, i gradić Supetar na otoku Braču je postao južna splitska "četvrt",
što bi se moglo reći i za otok Šoltu, a zanimjivo je da je Šolta nekad i bila u
sastavu općine Split, kao što je i danas istočna polovica (polu)otoka Čiova u
sastavu grada Splita.

Split u posljednjih dvadesetak godina nezavidno stagnira. Ovo se pak ogleda u
krajnjem slučaju čak i u demografskim pokazateljima. Mogu se samo nagađati
razlozi, ali zasigurno je jedan od najvažnijih teritorijalna usitnjenost i
nedostatak koordinacije među pojedinim gradovima u aglomeraciji, koja je potpuno
nepromišljena kao cjelina. Nažalost sve je veće zaostajanje Splita, kao i
ostalih regija u Hrvatskoj koji su uvjetovani prevelikom centralizacijom
Hrvatske, globalizacijom, promjenama na tržištu, te nespremnosti u regijama za
promjene.

Put razvoju je dugotrajan; u zadnje vrijeme vide se pomaci, otvaranjem autoceste
Zagreb-Split (A1) razbija se prometna izoliranost, u Dugopolju gradi se velika
industrijska zona, stvara se novi generalni urbanistički plan (2005.) jedan od
prvih je od pomaka prema otvaranju debate o tome kako bi se grad trebao
razvijati. U prvoj polovici 2006. splitsko gospodarstvo je bilo u porastu od čak
6%, dok je strano ulaganje u grad bilo u porastu nevjerojatnih 76% čime je
postao grad s jednom od najbrže rastućom ekonomijom u Republici Hrvatskoj.

Podrobniji članak o temi: Dodatak:Popis velikih gospodarskih subjekata iz
Splitsko-dalmatinske županije

Aktualni saziv Gradskog vijeća izabran je na općim lokalnim izborima održanim
19.svibnja.2013g. godine. Od ukupno 152.290 birača glasovalo je 72.709 ili
47,74%. Koalicija SDP,HNS,HSU osvojila je 16.552 glasova, koalicija HDZ,HSP
AS,HČSP,HSLS,HDS,BUZ 14.990 glasova, koalicija HGS,HSS,SU 8.762 glasova,
kandidacijska lista grupe birača Marijana Puljak 6.534 glasova,kandidacijska
lista grupe birača Ivan Grubišić 5.633 glasova,kandidacijska lista grupe birača
Anđelka Visković 3.918 glasova.

Najstariji tragovi naselja na području grada Splita su nađeni na gradskom
predjelu Gripe.

Iako se nastanak grada Splita povezuje s gradnjom Dioklecijanove palače,
295.-305.godine, tj. u 4. stoljeću, arheološki nalazi iskopani poslije 2000.
godine (sakralni objekti, amfiteatar, luka na sjevernoj strani Marjana),
dokazuju da je ovo područje bilo naseljeno u starorimskom dobu, davno prije
Dioklecijana. Moguće je da je tu bila i jedna od grčkih kolonija, a zbog
povoljnog zemljopisnog položaja vjerojatno i ilirsko naselje.

Dioklecijan, rimski car od 284. - 305., potekao je iz skromne obitelji i
originalno se zvao Diokles. Poznat je kao veliki reformator Rimskoga Carstva jer
je uveo sustav zvan tetrarhija, što je simultana vladavina četiri vladara. Bio
je progonitelj kršćana koji se smatrao bogom. Velika palača na području
današnjega Splita sagrađena je da u njoj provede umirovljeničke dane
(Dioklecijan je bio jedini rimski car koji je odstupio bez prisile).

Dioklecijanova palača najveća je i najbolje sačuvana kasnoantička palača na
svijetu. Istočni i zapadni zid dugački su 216 m, južni 181 m, a sjeverni 175 m.
U sjevernom dijelu palače bila je smještena posluga i vojska dok su južno bile
same careve odaje. U upotrebi je bio vodovod koji dovodi vodu s izvora rijeke
Jadro, a koristi se jednim dijelom i danas. Najnovija od teorija tvrdi da
Dioklecijanova palača nikad nije bila samo mjesto za odmor, nego prava tvornica
za preradu vune. Godine 480. u palači je otrovan posljednji zakoniti car
Zapadnog Rimskog carstva Julije Nepot (često navođeni Romul Augustul 'vladao' je
samo Italijom). Jedna ulica današnjega Splita nosi njegovo ime.

Danas su od kompleksa sačuvane zidine, 4 vrata (Zlatna - Porta Aurea, Srebrna -
Porta Argentea, Željezna - Porta Ferrea i Mjedena - Porta Aenea), carev mauzolej
(danas Katedrala sv. Dujma), kutne kule, Jupiterov hram ili Hram svih bogova,
središnji trg - Peristil, te neposredno na jug od Peristila, Vestibul.

Značajnije naseljavanje Dioklecijanove palače započelo je vjerojatno od 7.st., u
vrijeme prvih slavensko-avarskih provala. Kasnije se Split proširio i izvan
zidina. Poslije doseljenja Hrvata, Split je ostao romanski grad. Dugo je bio dio
takozvane Bizantske Dalmacije budući da je kao i drugi gradovi na obali
povremeno bio pod vlašću Bizanta, a povremeno pod kontrolom hrvatskih knezova i
kraljeva . Split je kristijaniziran u to doba, pa je tako i carev mauzolej
postao crkva. Naknadno je, u baroku za vrijeme nadbiskupa Marka Antonija de
Dominisa dodan kor, a od 13.-18. st. dozidan je monumentalni zvonik, (u 19. st.
temeljito obnovljen.)

U 10. stoljeću su se u Splitu održali ključni crkveni sabori, koji su odlučili o
sudbini glagoljaša, Ninske biskupije (vidi Grgur Ninski) i crkve u Hrvata. Na
poluotočiću zapadno od Gradske luke se u srednjem vijeku nalazio benediktinski
samostan sv. Stipana pod borima (San Stephanus de Pinis, sub pinis). Po istome
je taj poluotočić i nazvan - Sustipan. Najpoznatiji zaređenik tog samostana je
bio sin hrvatskog kralja Dmitra Zvonimira, Stjepan. Osnivač tog samostana je bio
splitski nadbiskup Lovre, inače prijatelj kralja Zvonimira . Izvori spominju
ovaj samostan prvi put 1020..

Od 11. stoljeća, bizantsku vlast u Splitu nastavljaju različiti vladari
(normanski, ugarski), a grad sve do XV. stoljeća djeluje kao samostalna komuna,
s vlastitim Vijećem i Statutom iz 1312. godine. Statut grada Splita i Libro
d`oro ili Zlatna knjiga čine jedinstvenu cjelinu i dragocjeno su vrelo za
upoznavanje pravno-političkog i uopće društvenog života grada od 13. stoljeća do
propasti Mletačke Republike 1797. godine. Prvi statut nazvan Capitularium iz
1240. godine nije se sačuvao. Sastavljen je za prvog potestata Gargana de
Arscindisa, koji je pozvan iz Ankone za gradonačelnika po ideji Tome Arhiđakona.
Novu kodifikaciju splitskog prava načinio je Perceval, sin Ivana, iz Ferma,
također iz talijanske regije Marche 1312. godine i pisan je kako je tada bilo
uobičajeno u Europi, latinskim jezikom. Postoje razni prijepisi.

Od 15. stoljeća do pada Mletaka 1797., cijela je Dalmacija (s izuzetkom
Dubrovačke Republike) bila pod mletačkom vlašću. Za vrijeme turskih osvajanja,
dijelom splitskog zaleđa zavladali su Osmanlije pa se Split počeo razvijati kao
grad na granici i kao uvozno-izvozna luka. Grad je i ranije bio kulturno
središte u kojem je djelovao jedan od prvih i najboljih hrvatskih književnika,
pisac Marko Marulić, autor poznatog epa Judita.

Od 1805. do 1813. Splitom je, kao i cijelom Dalmacijom, vladala napoleonska
Francuska. Uspomena na kratkotrajnu vlast Francuza u Splitu je prva suvremena
ulica, danas Marmontova, nazvana po francuskom maršalu Augustu Marmontu i
marjanski vrh Telegrin. Po Napoleonovom porazu, Dalmacija je pripala habsburškoj
Austriji.

Nakon austro-ugarske nagodbe i stvaranja dvojne monarhije, Split je pripao
austrijskom dijelu Monarhije kao dio Kraljevine Dalmacije. Split je bio jedno od
žarišta borbe pro-talijanskih (u početku ne pro-talijanskih) autonomaša i
narodnika koji su se zalagali za čvršće veze s ostatkom Hrvatske. Dne 28.
listopada 1882. narodnici pod vodstvom Gaja Bulata su preuzeli vlast u splitskoj
gradskoj općini. Prvi narodnički gradonačelnik Splita bio je Dujam
Rendić-Miočević.Ipak, do kraja prvog svjetskog rata Dalmacija nije ujedinjena s
ostatkom Hrvatske. Unatoč velikom lučkom prometu, izgradnja poveznice s
kontinentalnom željezničkom mrežom započela je tek 1912. (i upitno je je li išlo
prema Zagrebu ili prema Livnu i Banjoj Luci), ali je prekinuta zbog izbijanja
prvog svjetskog rata. Pretpostavlja se da je u tom razdoblju nacionalnog buđenja
nastala hrvatska domobljubna pjesma Marjane, Marjane, koja pjeva odu hrvatstvu
simboliziranog kroz hrvatsku zastavu na vrhu Marjana. Simbolika tog vrha kao
simbola hrvatstva zadržala se do danas i predstavljala je prkos nenarodnim
režimima. S time je u svezi demonstrativni čin u Splitu od 10. travnja 1947. kad
je skupina hrvatskih domoljuba članova Hrvatskog oslobodilačkog pokreta (Frane
Bettini, Ivica Bavčević, Nikola Pensa, Jelka Betica, Vlado Zelinak, Borica
Jonić, Ruža Anić, Katica Šanić, Jakov Kirigin, Tomislav Karaman, Vjekoslav
Matijević i Frane Tente) skinula zastavu s crvenom zvijezdom i izvjesila na vrhu
Marjana 18 metarski hrvatski barjak.

Po svršetku prvog svjetskog rata Dalmacija ulazi u novostvorenu državu
(Kraljevina Srba, Hrvata i Slovenaca), koja kasnije postaje Jugoslavija). Grad
od tada dijeli sudbinu Hrvatske i Hrvata u njoj.

Od tog trenutka Split je počeo intenzivno rasti, postajati sve važnije kulturno,
administrativno i gospodarsko središte. Gospodarskom razvitku Splita vrlo je
pridonijelo, zalaganjem tadašnjeg gradonačelnika dra Ive Tartaglie, dovršenje
željezničke pruge prema Zagrebu (Ličke pruge) godine 1925.. I pripojenje Italiji
Zadra, Istre i Rijeke (gradova i krajeva koji su bili većinski hrvatski) ili
Trsta (koji je imao značajnu slovensku i hrvatsku zajednicu) doprinosi tome.
Brojni Hrvati koji ne žele pod talijansku vlast i žele izbjeći talijaniziranje i
tal. vlast, sele, prenoseći svoje glavnice i poduzeća, i u Split. Dok su mirovni
pregovori bili u tijeku, postojala je mogućnost da Split padne pod talijansku
vlast. Kako su se savezničke vojne vlasti izmjenjivale, tako su dolazile i
talijanske. Talijanske provokacije umalo su napravile veliki problem.
Naposljetku Split zahvaljujući velikom zalaganju hrvatskih političara nije pao
pod Italiju. Uz prethodno navedene uvjete koji su pridonijeli rastu Splita,
Split je postao i sjedište velike upravne jedinice, Primorske banovine. Tijekom
1930-ih HSS je znatno ojačao u Splitu. Uoči rata postao je dijelom Banovine
Hrvatske. Pokrenuti su projekti i izrađeni planovi daljnjeg rasta Splita.
HSS-ova je mreža pridonijela stabilnom rastu Splita i radila na suradnji radnika
i poslodavaca. Komunisti u Splitu pribjegavali su nasilnim metodama.

Nakon što su Osovinske sile napale Kraljevinu Jugoslaviju, Jugoslavija se brzo
raspala jer nitko nije htio biti u toj nasilnoj tvorevini u kojoj je bio
balkanski fašizam. Oduševljeni Splićani istakli su hrvatska obilježja, osjetivši
dah slobode nakon desetljeća velikosrpske hegemonije. No uskoro je uslijedio
šok. Prljavim političkim trgovinama pada pod talijansku vlast Rimskim ugovorima,
jer su ustaške vlasti morale platiti danak svom mentoru. Veliki dio Hrvata
osjetio se izdanima. Teror talijanskomg fašističkog režima na svim poljima imao
je za posljedicu veliki odaziv Splićana u pokret otpora ili odlazak na teritorij
NDH. U povodu dolaska Talijana u Split i uspostave NDH, neki istaknuti čelnici
HSS-a i uopće rodoljubi napustili su Split, pa su u Splitu ostali samo poneki.
Ponižavanja su bila svakodnevna. Usprkos tome što je bio vrlo prosaveznički,
Split nije prošao bez bombardiranja. Pored osovinskih bombardiranja, Split je
nažalost pretrpio i nepotrebna saveznička bombardiranja koja su za posljedicu
imala velike civilne žrtve. Glad je uz to trpio zbog velike oskudice i gladi.
Nakon pada Italije, NOVH dolazi na vlast u Split. Partizanska je uprava trajala
petnaest dana. Potkraj rujna 1943. njemačke vojne postrojbe zauzele su grad i
vratile pod vlast NDH (nakon prvih dana prije Rimskih ugovora). Mnogo mlađih
Splićana povuklo se je s partizanima. Dio stanovništva pridružio se je zbjegu
koji će preko Visa otploviti u Italiju, potom u El Shatt. Uz nove pritiske novih
gospodara, građane su najteže pogađala svakodnevna nadlijetanja, bombardiranja i
mitraljiranja anglo-američkih zrakoplova. Prvih pola godine 1944. nad Splitom i
bližom okolicom bilo je 1890 naleta, 640 uzbuna i 21 bombardiranje. Poginulo je
preko 450 osoba. Grad je stalno bio pod zračnom uzbunom, a građani su bili u
stalnoj napetosti. Osobito su bila teška bombardiranja 3. lipnja 1944. godine.
Nerazumnost bombardiranja dokazuje to što od Firula do Meja, od Bačvica do
Kopilice, od Poljičke ceste do padina Marjana, malo je koja ulica ostala
pošteđena. Potpuno je srušena 121 kuća, teže je oštećeno 217, a lakše 210.
Ubijeno je 227 nedužnih civila. Crkva sv. Duje (Dioklecijanov mauzolej) i zvonik
pravim su čudom ostali pošteđeni. U isto vrijeme, objekti koji su vojne naravi i
za koje je bilo za očekivati da će biti bombardirani, nisu pogođeni: ni jedna
bomba nije pogodila tvrđavu Gripe (koja dominira gradom i veoma je uočljiva!)
niti neku od zgrada u kojima su se nalazili njemački vojni stožeri: Banovinu,
hotel Amabasador, Jadransku banku na Rivi i t.d. Splićani, mahom prosaveznički
orijentirani, bili su rastuženi i ogorčeni. Dok su Splićani proklinjali
Saveznike, partizansko ilegalno glasilo NOO Splita (Glas Splita br. 11, od 8.
lipnja 1944.) pisalo je kao da je iz neke druge stvarnosti, ni riječju ne
osudivši nepotrebnu i sasvim promašenu savezniču akciju. U tom broju glasila
pisalo je : "Savezničko bombardiranje Splita imalo je velike koristi za našu
oslobodličku borbu. Okupatorske bande zahvatila je divlja panika, tako da su
navrat nanos bježali iz grada. Stvorena je strahovita zbrka u čitavom vojnom i
administrativnom aparatu ustaške vlasti u gradu. (...) U jednom trenutku
krahirao je sav napor ustaša da u gradu stvore prilike koje bi im konvenirale za
nesmetano vršenje njihove protunarodne politike..." Poslije rata, za cijelo
vrijeme postojanja socijalističke Jugoslavije, sve do 1990. godine, kritičko
pisanje ili govorenje o ovim anglo-američkim razaranjima Splita i ostalih
dalmatinskih gradova bila je nepoželjna tema. O ovoj se tabu temi malo govorilo
i samo politički podobni jugokomunistički kadrovi smjeli su o tome govoriti. Dan
nakon tog velikog razaranja bombardiranjem, 4. lipnja, biskup dr. Kvirin Klement
Bonefačić preko apostolskog nuncija u Beču javio je papi Piju XII. da su
njemački i ustaški vojnici napustili grad, te ga je zamolio neka se zauzme da bi
se Split proglasio otvorenim gradom. Vijesti Radio Londona prenio je 5. lipnja
dnevnik Novo doba u kojima se kaže "Napadaj je obavljen na zahtjev maršala
Tita." Oslobođenjem od okrutnog osovinskog režima 26. listopada 1944. nisu došla
toliko priželjkivana sloboda i demokracija. Premda su mnogi Splićani s radošću
dočekali svoje sugrađane koje su doživjeli kao osloboditelje, nad gradom se
nadvio novi strah. Netolerantni totalitaristi iz komunističkih redova okrutno su
se obračunavali s uglednim intelektualcima, a HSS-ovci su im osobito bili na
meti, jer su bili prethodna demokratski izabrana vlast s većinskom potporom u
Splitu. Neki su ubijeni početkom rata (Luka Čulić), a neki pred oslobođenje
Splita (Vojko Krstulović), a neki su morali pobjeći (Desimir Jakaša). U Splitu
je nakon oslobođenja uspostavljeno nekoliko partizanskih logora koji su
egzistirali tijekom preostalih mjeseci rata, ali i nakon Drugog svjetskog rata
(1944.-1946.). Neki od tih logora su tzv. logor Gripe, Rok, te logor Firule
(koji je ostao od Talijana), koje je držala OZN-a, te gdje su dovođeni brojni
partizanski borci dezerteri, zarobljeni domobrani, ustaški, njemački i
talijanski vojnici, te brojni civili. Postojanje tih logora bila je tabu tema za
cijelo vrijeme postojanja socijalističke Jugoslavije. Prema svjedočenju msgr.
Ivana Bilića iz 2011., na Lovrincu (koji je onda bio kilometrima daleko od
grada) se ondje nalaze tri masovne grobnice: "I kad sam povirio iza jednog
brijega, a to bi bilo sjeverno od nove zgrade mrtvačnice i istočno od stare gdje
je sada uprava... Vidio sam tri masovne grobnice, duge između 120 i 150 metara,
široke oko četiri metra, na njima nasuto zemlje oko metar i pol. Tu su nekoć
bile podzidane njive. Ondje i danas leže ostaci, moguće i do desetak tisuća
ljudi koji su od listopada 1944. pa do polovice 1946. dovođeni iz cijele
Dalmacije i ubijeni bez suđenja." Smaknuća građana bila su dijelom plana
totalitarista iz redova Partije kojim su htjeli uništiti "klasne neprijatelje" i
zastrašiti ostatak stanovništva. Stanovnici su likvidirani bez suđenja, bez
ikakvih dokumenata. Lovrinačko stratište primjer je sličnih kakvih je po cijeloj
Hrvatskoj, a naloge za bratoubilačka smaknuća davali su sami Hrvati. Splitskim
mukama ni tad nije bio kraj. Bio je očigledan sumrak građanske i kršćanske
uljudbe, a početak ateističko-komunističkoga jednoumlja. Nakon brojnih fizičkih
likvidacija „narodnih neprijatelja“ narodna vlast pokreće sustavnu degradaciju
građanskog života uopće. Prema prokušanom sovjetskom uzoru valjalo je „rastočiti
ostatke gnjile buržoazije“. Povjerljivi aktivisti rajonskih odbora obilazili su
kućanstva, popisivali ukućane i tražili „višak“ stambena prostora. Uslijedila bi
prisilna useljavanja ili raseljavanja. Iz zabačenih sela i manjih mjesta u grad
se dovodilo probrane partizanske obitelji. Nasilnim useljavanjem priprostih,
često i veoma drskih došljaka, degradirala se stoljećima stvarana uljudba
gradskoga življenja. U Splitu bi se 1945, primjerice, ujutro pojavio kurir s
rješenjem kojim se nekoj obitelji iz trosobna stana određuje novi smještaj u
jednosobnom podrumskom stanu ili u zajednici s nekom drugom obitelji.
Preseljenje se moralo obaviti još istoga dana. Uvlačenje komunistima pouzdanih
došljaka u stanove građanskih obitelji budilo je opću nesigurnost. Splićani su
se stalno osjećali nadziranima, a nerijetko bivali su i šikanirani. Novi
sustanari ne samo da su ih prisluškivali već su potajno nadzirali tko im dolazi
u posjete! Bilo je to doba kada su gotovo svaki stan, svaka zgrada ili ulica
imali dežurnoga doušnika. Namećući građanima psihozu stalne prismotre, vlast im
je uskratila temeljne postulate civilnoga društva: slobodu mišljena i govora.
Ponižavanje građana koje su svoj imutak generacijama mukotrpno stjecali,
uslijedilo bi nakon prisilne seobe. Prebačeni iz velikih stanova u sobičke, nisu
imali kamo s vrijednom velikom imovinom. Da bi tobože pomogla „rasteretiti“
građane, narodna vlast otvarala je tzv. komisione radnje u kojima su se slobodno
prodavali „suvišni predmeti“. Prodajnu cijenu odredio bi „provjereni“ poslovođa,
a od klijenata se naplaćivao postotak za obavljenu uslugu. Bio je to još jedan
od državnih trikova. Naime, kad bi se pojavio iznimno vrijedan predmet, prava
umjetnina, pouzdani poslovođa po partijskoj bi dužnosti obavijestio određene
drugove koji su ih po želji otkupljivali po daleko povoljnoj cijeni. Tako je
počela stasati nova društvena kategorija komunista-kolekcionara. Kada bi se neki
od „zaslužnih drugova“ zaželio dočepati naročito luksuzna stana ili atraktivne
vile – ukoliko već nisu bili konfiscirani – te bi objekte privremeno službeno
proglasili uredskim prostorijama. Poslije nekoliko mjeseci „ured“ bi iselio, a
uselila bi se obitelj dotične civilne ili vojne „glavešine“ koja se često
sastojala od samo nekoliko članova domaćinstva. Novostečene prostrane stambene
prostore crvena je vrhuška odreda popunjavala probranim inventarima oduzetim
likvidiranim ili osuđenim „narodnim neprijateljima“. Nije bilo primopredaje,
niti su se „posuđeni“ predmeti popisivali. Oni su naprosto postali svojina
„novih stanara“. Na taj su način jugokomunisti terorom odgajali zaplašenu,
šutljivu većinu s kojom će manje-više uspješno manipulirati sljedećih
četrdesetak godina. Imovina koju su mahnito zgrnuli novi partijski podobnici
narasla je toliko da je već pri kraju prve petoljetke stasala kao buduća „nova
klasa“ koja je po kultu osobne raskoši ubrzo daleko nadmašila nekadašnje i
najimućnije predstavnike „gnjile buržoazije“.

Početkom Domovinskog rata su velikosrpske snage jutra 15. studenog 1991. napale
Split s mora, a noć uoči napada je prethodila izmjena paljbe između hrvatskih
postrojba i vojarna JNA i JRM. Malo je poznato da je Split već jednom prije bio
napadnut, ali u manjem obujmu. 24. rujna 1991. su torpedni čamci JRM ispalili
nekoliko granata na Marjan . Dana 18. prosinca 1991. tzv. niški specijalci
zatočili su u vojnoj luci Lora, koja je još uvijek bila pod kontrolom JNA, 24
hrvatska dragovoljca, radnika Brodosplita, koji su sudjelovali u preuzimanju
oduzetog hrvatskog naoružanja. Prema Žitničkom sporazumu, JNA je trebala vratiti
oružje koje je u svibnju 1990. oduzela hrvatskoj Teritorijalnoj obrani.
Uslijedilo je zlostavljanje hrvatskih zarobljenika, koji su pušteni tek ujutro
19. prosinca.

Sveučilište u Splitu utemeljeno je 1974. godine. Sadašnji rektor Sveučilišta je
prof. dr. Šimun Anđelinović. U sklopu Sveučilišta u Splitu djeluje dvanaest
fakulteta. Pripajanjem splitskog Filozofskog fakulteta sa sjedištem u Zadru
novonastalom zadarskom sveučilištu 2002. godine, u Splitu je osnovan novi
Filozofski fakultet.

U Splitu djeluje nekoliko instituta od kojih su najznačajniji Institut za
oceanografiju i ribarstvo, koji se bavi istraživanjem mora i morskoga života,
Institut za jadranske kulture i melioraciju krša, Hrvatski hidrografski
institut, Teološko-katehetski Institut, Franjevački institut za kulturu mira,
Mediteranski institut za istraživanje života (MEDILS) koji je pokrenuo
znanstvenik dr. Miroslav Radman i Institut Građevinarstva Hrvatske.

Podrobniji članak o temi: Dodatak:Osnovne i srednje škole u Splitu U Splitu
djeluju 23 osnovne škole i 18 srednjih škola.

U Splitu djeluje nekoliko lokalnih televizijskih (TV Jadran, Mreža TV-Split,
Splitska televizija i Kanal 5) i radijskih postaja (HR Split, Radio Dalmacija,
Radio KL-Eurodom, Radio Riva, Radio Sunce. 1990-ih su bile poznate postaje Radio
M i Radio Gradska mreža, a 1980-ih je djelovao iz Splita Radio Brač.

Najveće dalmatinske dnevne novine Slobodna Dalmacija izlaze u Splitu (odnedavno
se tiskaju u Dugopolju).

U Splitu su se održala i brojna međunarodna športska natjecanja, primjerice MIS
1979., PEP 1981. i atletsko EP 1990. godine.

U Splitu djeluju brojna športska društva, a mnoga od njih su se okitila i
kontinentalnim naslovima. Među ostalima, u Splitu djeluju:

U Splitu djeluju i brojni klubovi borilačkih sportova (karate, tae-kwon-do,
judo, aikido, boks, kick-boks, full-contact, tajlandski boks) koji su dali
brojne velikane borbenih vještina u europskim i svjetskim mjerilima. Od
najuspješnijih boraca spomenimo Branka Cikatića, Marka Žaju, Sinišu
Andrijaševića. Izbornik hrvatske karataške reprezentacije Slaven Mikelić je
jedan od najtrofejnijih hrv. izbornika .

Nadalje,Split ima i boćarske klubove,klub hokeja na travi te klubove dizača
utega (Nikolaj Pešalov).

Iz Splita je poznati vozačem moto-trka Ivanom Šolom, pilot prve hrvatske
bob-posade, koja je također bila sastavljena od Splićana.

Od športskih priredaba koje se održavaju u Splitu, valja spomenuti veličanstvenu
Mrdujsku regatu jedriličara, koja je otvorena gotovo svima, od vrhunskih
profesionalaca, do onih koji su toliko svladali vještinu jedrenja da bi
izbjegavali sudare na moru. Tako se zbog velikog broja sudionika 2004. godine
startna crta mjerila miljama.

Do kasnih 1980-tih, u Splitu se ljeti održavao nogometni "Trofej Marjana", na
kojemu su sudjelovali brojni veliki svjetski nogometni klubovi (Ajax, Girondins
de Bordeaux, Vasco da Gama i dr.) i velike svjetske nogometne reprezentacije,
među kojima su najpoznatije SSSR i Hrvatska.

Napomena: Ovaj tekst ili jedan njegov dio preuzet je s internetskih stranica
Matice hrvatske. Vidi dopusnicu Matice hrvatske za Wikipediju na hrvatskome
jeziku.



https://hr.wikipedia.org/wiki/Hrvatska_abeceda

Hrvatska abeceda ili gajica, jedna je od mnogih koje se temelje na latiničnome
pismu i prema prva četiri slova toga pisma (a, be, ce, de) zovu abecedom.
Abeceda se razlikuje od jezika do jezika, koji imaju i drukčiji red slova, zato
govorimo o posebnoj abecedi hrvatskoga jezika. Osim hrvatskoga, ovo pismo
koriste i srpski, bošnjački i crnogorski jezik, a inačice ove abecede koriste
slovenski jezik te transliteracija makedonskog jezika.

To su ujedno i nazivi velikih i malih, tiskanih i pisanih slova hrvatske
abecede.

Od 30 slova u hrvatskome jeziku 27 ih se piše pomoću jednoga znaka (jednoslovi),
a 3 pomoću dva znaka (dvoslovi) i to dže, elj i enj. Dvoslovi imaju dva velika
oblika: Dž i DŽ, Lj i LJ, Nj i NJ. Prvi se rabi kad se samo prvo slovo u riječi
piše veliko, drugi kad je cijela riječ napisana velikim slovima (LJERKA, ne
LjERKA) te u pisanju složenih kratica. Đuro Daničić predložio je zamjenu
dvoslova dj, dž, lj i nj za jednoslove đ, ģ, ļ i ń, prihvaćen je samo đ.

Područjem abecede, u užem smislu, bave se jezikoslovci koji proučavaju pravopis,
a u širem smislu i oni koji proučavaju pravogovor.

Hrvatska abeceda nazvana još i hrvatska latinica (posebno prilagođeno latinično
pismo namjenjeno za pisanje hrvatskog jezika) te gajica po njezinome reformatoru
Ljudevitu Gaju. Po uzoru na češku latinicu Ljudevit Gaj je u hrvatsku latinicu
uvrstio slova C, S, Z i Č, Š, Ž. Preuzeo je također iz češkog Ň te slovačkog Ľ
koja su kasnije zamijenjena sa NJ i LJ. Pored toga je uvidio glas za posebno
slovo Ǧ koje je kasnije zamjenjeno u DŽ po uzoru na poljski. Češko slovo Ť Gaj
je još na početku zamjenio sa TJ no malo kasnije je namijesto toga počeo rabiti
slovo Ć. Umijesto češkoga Ď koje je Gaj prepoznao kao slovo između DJ i GJ, još
godine 1892. zamjenjuje za slovo Đ koje se također i danas rabi u hrvatskoj
abecedi. Glede toga kako hrvatski jezik ima različit glas jata (ije, i, e ) za
jedinstveno slovo umijesto navedenih glasova Ljudevit Gaj je po uzoru na svog
prethodnika Ivana Belostenca namjeravao je uvrstiti slovo Ě, ali većina to slovo
nije prihvaćala nazivajući ga podrugljivo "rogato E". Hrvatski preporoditelj
Ljudevit Gaj (1809.—1872.) 1830. objavljuje u Budimu (Budimpešta) reformiranu
hrvatsku abecedu u knjižici "Kratka osnova horvatsko-slavenskog pravopisanja
poleg mudroljubneh, narodneh i prigospodarneh temeljov i zrokov".

Složena kratica (nastala od početnih slova riječi u nazivu) SFRJ izgovara se
es-ef-er-je (čest je primjer krivog izgovora es-ef-er-jot; kako se zapravo
kratica bivše države izgovara na njemačkom i poljskom jeziku).



https://hr.wikipedia.org/wiki/Lionel_Messi

Lionel Andrés Messi (Rosario, 24. lipnja 1987.) argentinski je nogometaš koji
trenutačno igra za španjolsku Barcelonu. Messi se smatra jednim od najboljih
nogometaša na svijetu svih vremena. Njegov igrački stil izazvao je usporedbe s
Diegom Maradonom, koji je Messija proglasio svojim "nasljednikom".

Messi je počeo igrati nogomet u ranoj dobi, a njegov je potencijal ubrzo
primijetila Barcelona. S 13 godina (2000. godine) je napustio mladu momčad
Newell's Old Boysa i s obitelji se preselio u Europu, budući da je Barcelona
ponudila da će platiti liječenje njegove deficijencije hormona rasta.
Debitiravši u sezoni 2004./05., srušio je ligaški rekord za najmlađeg igrača
koji je zaigrao u ligaškoj utakmici, a postao je i najmlađi strijelac u
povijesti. Slijedila su velika priznanja budući da je Barcelona u Messijevoj
debitantskoj sezoni osvojila prvenstvo i Ligu prvaka. Prekretnicom se pokazala
sezona 2006./07.: postao je standardni prvotimac, postigavši hat-trick u El
Clásicu i završivši sezonu s 14 golova u 26 ligaških utakmica. Njegova
vjerojatno najbolja sezona bila je 2008./09., u kojoj je postigao 38 golova i
bio sastavni dio momčadi koja je osvojila tri trofeja. U prosincu 2009. osvojio
je Zlatnu loptu France Footballa, nagradu World Soccera za nogometaša godine i
FIFA-inu nagradu za nogometaša godine.

Messi je bio najbolji strijelac sa šest postignutih pogodaka, uključujući dva u
finalu, Svjetskog nogometnog prvenstva mladih. Ubrzo nakon toga, postao je
standardni član argentinske seniorske nogometne reprezentacije. 2006. je postao
najmlađi Argentinac koji je zaigrao na Svjetskom nogometnom prvenstvu, a
sljedeće je godine bio osvajač srebrne medalje na Copa Américi. Na Olimpijskim
igrama 2008. u Pekingu osvojio je zlatnu medalju, svoje prvo međunarodno
priznanje.

Messi je rođen 24. lipnja 1987. u Rosariu u Argentini, u obitelji Jorgea
Messija, tvorničkog radnika, i Celie (djevojački Cuccitini), honorarne
čistačice. Očeva strana obitelji potječe iz talijanskog grada Ancone odakle je
njegov predak, Angelo Messi, 1883. emigrirao u Argentinu. Ima dva starija brata
Rodriga i Matíasa kao i sestru Mariu Sol. Messi je s pet godina počeo igrati
nogomet za Grandoli, mjesni klub koji je trenirao njegov otac Jorge. Messi se
1995. preselio u Newell's Old Boys čije je sjedište u njegovu rodnom gradu
Rosariu. Kad mu je bilo 11, dijagnosticiran mu je manjak hormona rasta.
Prvoligaš River Plate pokazao je zanimanje za Messijev napredak, ali nije imao
dovoljno novca za plaćanje liječenja, budući da je ono stajalo 900 dolara
mjesečno. Carles Rexach, sportski direktor Barcelone, saznao je za njegov talent
budući da je Messi imao rođake u Kataloniji, a Messi i njegov otac dogovorili su
probni rok. Barcelona ga je potpisala nakon što su ga vidjeli kako igra,
ponudivši mu plaćanje medicinskih računa ako bi bio spreman preseliti se u
Španjolsku. Obitelj mu se preselila u Europu, a on je počeo igrati za omladinsku
klupsku momčad.

Messi je svoj neslužbeni debi u prvoj momčadi ostvario u prijateljskoj utakmici
protiv Porta 16. studenog 2003. (sa 16 godina i 145 dana). Za manje od godinu
dana ostvario je svoj ligaški debi protiv Espanyola 16. listopada 2004. (sa 17
godina i 114 dana), postavši tako treći najmlađi igrač ikad koji je zaigrao za
Barcelonu i najmlađi klupski igrač koji je igrao u La Ligi (rekord je u rujnu
2007. srušio njegov suigrač Bojan Krkić). Kad je postigao svoj prvi seniorski
gol za klub protiv Albacetea 1. svibnja 2005., Messiju je bilo 17 godina, 10
mjeseci i 7 dana, čime je postao najmlađi igrač Barcelone koji je postigao
pogodak u La Ligi sve do 2007. kad je Bojan Krkić srušio ovaj rekord, pogodivši
na Messijevu asistenciju.

16. rujna, drugi put u tri mjeseca, Barcelona je najavila obnavljanje Messijeva
ugovora – ovaj se put radilo o povećanju plaće kao redovitom prvotimcu i
produženju ugovora do lipnja 2014. Messi je 26. rujna stekao španjolsko
državljanstvo te je konačno mogao ostvariti svoj debi u prvom razredu
španjolskog nogometa. Messijevo prvo istrčavanje na domaćem terenu bilo je 27.
rujna u Ligi prvaka protiv talijanskog Udinesea. Navijači na Barceloninu
stadionu, Camp Nou, ispratili su Messija ovacijama po njegovoj zamjeni, budući
da su njegove majstorije s loptom i kombinacije s Ronaldinhom oduševile
prisutne.

Messi je u 17 ligaških nastupa šest puta tresao mreže, a u šest je nastupa u
Ligi prvaka pogodio jedanput. Međutim, sezona mu je završila 7. ožujka 2006.
nakon što je tijekom utakmice drugog kruga Lige prvaka protiv Chelsea pretrpio
rupturu mišića. Barcelona je sezonu završila trijumfalno, postavši prvak
Španjolske i Europe.

Messi se u sezoni 2006./07. ustalio kao standardni prvotimac, postigavši 14
pogodaka u 26 utakmica. 12. studenog, na utakmici protiv Zaragoze, Messi je
slomio stopalo, što ga je udaljilo s terena tri mjeseca. Messi se od ozljede
oporavio u Argentini, a vratio se protiv Racing Santandera 11. veljače, gdje je
nastupio kao zamjena u drugom poluvremenu. 11. ožujka, u El Clásicu Messi je bio
u vrhunskoj formi, postigavši hat-trick u remiju 3:3 kojeg je Barcelona okončala
s deset igrača na terenu. Sva tri pogotka bila su izjednačujuća, a treći je
postignut u sudačkoj nadoknadi. Tako je postao prvi igrač nakon Ivana Zamorana
(za Real Madrid u sezoni 1994./95.) koji je postigao hat-trick u El Clásicu.
Osim toga, Messi je i najmlađi igrač ikad koji je postigao pogodak u velikom
derbiju. U nastavku je prvenstva još češće pronalazio mrežu; 11 od njegovih 14
ligaških golova u sezoni postignuto je u posljednjih 13 utakmica.

Messi je dokazao i kako etiketa "novog Maradone" nije bila samo napuhavanje,
gotovo repliciravši Maradonine najslavnije golove u istoj sezoni. 18. travnja
2007., postigao je dva gola tijekom polufinala Kupa kralja protiv Getafea, od
kojih je jedan bio iznimno sličan Maradoninom slavnom golu protiv Engleske na
Svjetskom prvenstvu 1986. u Meksiku. Svjetski mediji počeli su ga uspoređivati s
Maradonom, dok su ga oni španjolski nazvali "Messidona". Pretrčao je otprilike
istu razdaljinu, 62 metra, prešao isti broj igrača (šest, uključujući vratara),
pogodio iz vrlo slične pozicije te potrčao prema korner zastavici kao i Maradona
21 godinu ranije. Na konferenciji za novinare nakon utakmice, Messijev suigrač
Deco je rekao: "Bio je to najbolji gol kojeg sam vidio u životu." Messi je i
protiv Espanyola postigao gol jako sličan onom Maradoninu kojeg je dao rukom u
četvrtfinalu Svjetskog prvenstva 1986. protiv Engleske. Messi se odrazio prema
lopti i rukom je proslijedio pokraj vratara Carlosa Kamenog. Unatoč protestima
igrača Espanyola gol je priznat iako su televizijske snimke jasno ukazivale na
igranje rukom.

Tijekom sezone 2007./08., Messi je u jednom tjednu zabio pet golova odvevši
Barcelonu među prve četiri momčadi La Lige. 19. rujna je pogodio jednom u
domaćoj pobjedi protiv Lyona 3:0 u Ligi prvaka. 22. rujna protiv Seville
postigao je dva zgoditka, a 26. rujna još dva u 4:1 pobjedi nad Zaragozom. 27.
veljače 2008. odigrao je svoju 100. službenu utakmicu za Barçu protiv Valencije.

Nominiran je za nagradu FIFPro u kategoriji napadača. U anketi internetskog
izdanja španjolskih novina Marca izabran je za najboljeg igrača svijeta sa 77
posto glasova. Kolumnisti iz novina El Mundo Deportivo i Sport izjavili su da bi
Zlatna lopta trebala pripasti Messiju, što je potvrdio i Franz Beckenbauer.

Messi je 4. ožujka tijekom utakmice protiv Celtica pretrpio rupturu mišića koja
ga je izbacila s terena na šest tjedana. Bila je to četvrta ozljeda te vrste
koju je Messi zadobio u posljednje tri sezone.

Nakon Ronaldinhova odlaska iz kluba, Messi je naslijedio njegov broj 10. 1.
listopada 2008., tijekom susreta Lige prvaka protiv Šahtara, Messi je pogodio
dva puta u posljednjih sedam minuta, ušavši kao zamjena za Thierryja Henryja i
tako preokrenuo rezultat od 1:0 na 1:2 za pobjedu Barcelone. Sljedeća ligaška
utakmica protiv Atlético Madrida etiketirana je kao prijateljski susret između
Messija i njegova dobrog prijatelja Sergia Agüera. Messi je postigao gol iz
slobodnog udarca i asistirao za još jedan u pobjedi Barcelone od 6:1. Messi je
ponovno oduševio protiv Seville postigavši gol iz voleja s 23 metra, a zatim
predriblavši vratara i pogodivši za drugi iz mrtvog kuta. 13. prosinca 2008.
godine, tijekom prvog Clásica sezone, Messi je pogodio za drugi gol u
Barceloninoj pobjedi 2:0. Završio je i kao drugi u izboru za FIFA-inog igrača
godine sa 678 bodova.

Messi je postigao svoj prvi hat-trick u 2009. u utakmici Kupa kralja protiv
Atlético Madrida koju je Barcelona dobila s 3:1. 1. veljače je, ušavši na
poluvremenu kao zamjena, opet zabio dva važna pogotka u pobjedi Barcelone protiv
Racing Santandera 1:2 nakon vodstva Racinga. Drugi od dva pogotka bio je
Barcelonin 5000. ligaški gol. U 28. kolu La Lige, Messi je postigao svoj 30. gol
sezone u svim natjecanjima, sudjelujući u pobjedi 6:0 protiv Malage. 8. travnja
2009. pogodio je dvaput u pobjedi protiv Bayerna u Ligi prvaka, postavivši tako
osobni rekord od devet golova u natjecanju. 18. travnja Messi je zabio svoj 20.
ligaški gol sezone u pobjedi 1:0 kod Getafea, čime je Barcelona zadržala svoju
prednost od šest bodova ispred Real Madrida.

Pri završetku Barcelonine sezone, Messi je dvaput zabio (svoj 35. i 36. gol u
svim natjecanjima) te tako zapečatio veliku pobjedu od 6:2 nad Real Madridom na
Santiago Bernabéuu što je bio najteži poraz Reala od 1930. Nakon postizanja oba
gola, otrčao je prema kamerama, podigao svoj dres i pokazao majicu s natpisom
Síndrome X Fràgil, kako bi pokazao suosjećanje s djecom koja pate od bolesti.
Messi je sudjelovao i u akciji koja je prethodila pogotku Andrésa Inieste u
sudačkoj nadoknadi protiv Chelseaja u polufinalu Lige prvaka kojim je Barcelona
prošla u finale s Manchester Unitedom. 13. svibnja je osvojio svoj prvi Kup
kralja, postigavši jedan gol i asistiravši za druga dva u pobjedi 4:1 nad
Athletic Bilbaom. Pomogao je svojoj momčadi i u osvajanju dvostrukog naslova
konačnim trijumfom u La Ligi. 27. je svibnja pomogao Barceloni da odnese i
trofej Lige prvaka postigavši drugi pogodak u 70. minuti; postao je i najbolji
strijelac Lige prvaka s devet golova. Osvojio je i nagrade UEFA-e za najboljeg
napadača i igrača Lige prvaka čime je zaokružio fantastičnu europsku sezonu. Ta
je pobjeda označila trostruki trijumf Barcelone koja je u jednoj sezoni osvojila
Kup kralja, La Ligu i Ligu prvaka, te postala prvi španjolski klub koji je ikada
osvojio tri naslova.

Nakon osvajanja europskog Superkupa 2009., Barcelonin menadžer Josep Guardiola
priznao je kako je Messi vjerojatno najbolji igrač kojeg je ikada vidio.

Messi je 18. rujna potpisao novi ugovor s Barcelonom, do 2016. te s otkupnom
klauzulom od 250 milijuna eura, čime je postao najplaćeniji igrač u La Ligi sa
zaradom koja se kreće oko 9,5 milijuna eura godišnje. Četiri dana kasnije, 22.
rujna, Messi je postigao dva gola i asistirao za još jedan u Barçinoj pobjedi od
4:1 protiv Racinga u prvenstvu. 29. rujna je postigao svoj prvi europski gol
sezone u 2:0 pobjedi nad Dinamo Kijevom.

1. prosinca nogometni magazin France Football objavio je kako je Messi dobitnik
Zlatne lopte s 473 boda, 240 više od drugoplasiranog Cristiana Ronalda. 10.
prosinca časopis World Soccer proglasio ga je nogometašem godine. Messi je
sezonu nagrada zaključio 21. prosinca trećim najvećim priznanjem, FIFA-inom
nagradom za nogometaša godine.

Messi je u posljednjem mjesecu 2009. s Barcelonom nastupio i na Svjetskom
klupskom prvenstvu. Barcelona je natjecanje kao europski prvak započela u
polufinalu, gdje je svladala meksički Atlante, a u finalu argentinski
Estudiantes. Messi je postigao dva pogotka, po jedan u svakoj utakmici, a drugi
je ujedno odlučio pobjednika turnira. Proglašen je i najboljim igračem turnira.
Messi je 10. siječnja 2010. postigao svoj prvi hat-trick u 2010., ali i u
sezoni, protiv Tenerifea u pobjedi 0:5. 17. siječnja je zabio svoj 100. gol za
klub u 4:0 pobjedi protiv Seville.

Zatim je ostvario niz od 11 pogodaka u pet utakmica. Prvo je pogodio u 84.
minuti protiv Málage za pobjedu 2:1, a zatim dva gola protiv Almeríje u remiju
2:2. Uslijedio je tjedan u kojem je bio strijelac osam pogodaka; započeo je
hat-trickom protiv Valencije u domaćoj 3:0 pobjedi, nastavio se u Ligi prvaka s
dva gola Stuttgartu u pobjedi 4:0, kojom je Barcelona osigurala plasman u
četvrtfinale, te sve zaključio novim hat-trickom Zaragozi u gostujućoj pobjedi
od 4:2, postavši tako prvi Barcelonin igrač koji je u prvenstvu postigao dva
uzastopna hat-tricka. Protiv Osasune 24. ožujka odigrao je svoju 200. službenu
utakmicu za Barcelonu. 6. travnja po prvi je put u karijeri postigao četiri gola
u jednoj utakmici u pobjedi 4:1 protiv Arsenala u uzvratnoj utakmici
četvrtfinala Lige prvaka. Tako se izjednačio s Rivaldom kao Barcelonin najbolji
strijelac u tom natjecanju. Messi je 10. travnja postigao svoj 40. gol sezone
kad je bio strijelac prvog pogotka u gostujućoj pobjedi od 2:0 protiv Real
Madrida u El Clásicu.

Sezonu je u španjolskoj ligi završio kao najbolji strijelac s 34 gola, čime je
izjednačio Ronaldov klupski rekord po broju pogodaka u jednoj ligaškoj sezoni,
postavljen u sezoni 1996./97. Osim toga, postao je i dobitnik Zlatne kopačke kao
najbolji strijelac europskih liga.

Dana 21. kolovoza 2010. godine zabio je hat-trick u pobjedi od 4:0 nad Sevillom
u finalu španjolskog superkupa (u prvoj utakmici je Sevilla pobjedila 3:1) te
tako osigurao prvi trofej Barceloni na startu nove sezone.

19. rujna 2010. godine Messi je pretrpio ozljedu gležnja nakon nesmotrenog
starta Ujfalušija u utakmici trećeg kola španjolske lige protiv Atletico
Madrida. Prve prognoze su govorile o lomu gležnja što bi značilo izbivanje s
terena od najmanje 6 mjeseci. No srećom sljedećeg dana magnetska rezonanca je
pokazala da je riječ o lakšoj ozljedi tj. o uganuću ligamenata gležnja desne
noge. U sljedećoj ligaškoj utakmici protiv UD Almeríje Messi je zabio svoj drugi
hat-trick sezone u visokoj pobjedi Barcelone 8:0. Drugi njegov pogodak u toj
utakmici mu je bio jubilarni 100-i gol u La Ligi. Početkom 2011. godine na
svečanoj gala večeri u Zurichu Messi je drugu godinu zaredom osvojio Zlatnu
loptu ispred svojih momčadskih kolega Xavija i Inieste s 22.65% glasova. 5.
veljače 2011. godine Barcelona je postavila rekord s najviše uzastopnih pobjeda
u prvenstvu a on je iznosio 16 utakmica, nakon što su pobijedili Atletico Madrid
s 3:0 na Camp Nouu. Sva tri pogotka u toj utakmici je zabio je naravno Messi te
mu je to bio treći hat-trick sezone. Nakon utakmice je izjavio: "čast je srušiti
rekord koji postavljen od igrača kao što je "Di Stefano" i ako je rekord
postojao tako dugo to je zato što ga je teško ostvariti a mi smo uspijeli
zahvaljujući pobjedama nad vrlo jakim ekipama"

Nakon što mjesec dana nije uspio postići pogodak, zabio je u ligaškom susretu
protiv UD Almerije svoj 47. gol u sezoni , čime je izjednačio svoj klupski
rekord od prošle sezone.12. travnja 2014. godine nadmašio je taj rekord u
susretu lige prvaka zabivši gol protiv Šahtara čime je postao igrač koji je
zabio najviše golova u jednoj sezoni u povijesti kluba.23. travnja 2014. godine
Messi je postigao svoj 50. gol u sezoni u pobjedi nad Osasunom 2:0, nakon što je
ušao u igru u 60. minuti.Završio je sezonu osvojivši La ligu i s 31 golom je
zauzeo 2. mjesto na ljestvici najbolji strijelaca lige iza Ronalda koji je zabio
40. Bio je prvi na ljestvici najboljih asistenta s 18 asistencija u sezoni. 20.
travnja 2014. godine Barcelona je u finalu Kupa kralja izgubila od vječnog
rivala Real Madrida , a jedini gol na utakmici zabio je Cristiano Ronaldo. Messi
je turnir završio sa 7 golova i podijelio je prvo mjesto najboljeg strijelca s
Ronaldom.

U prvoj utakmici polufinala Lige prvaka protiv Real Madrida, Messi je ubilježio
nezaboravan nastup. U pobjedi Barcelone od 2:0 Messi je zabio oba pogotka a
posebno je fascinantan drugi gol. Naime Messi je uzeo loptu na polovici
igrališta i sjurio se prema golu Reala. Nanizao je nekoliko igrača u svom
poznatom slalomu i na kraju matirao golmana.Kasnije je taj pogotak proglašen
najljepšim u toj fazi natjecanja. U finalu lige prvaka na Wembleyu Messi je
pomogao Barceloni da dođe do svog 4. naslova u povijesti tog natjecanja. U
finalu protiv Manchester Uniteda Messi je zabio jedan gol i dao svoj doprinos u
pobjedi. To mu je bio 12. gol u ligi prvaka te sezone. Messi je završio sezonu
2010/11. s 53 gola i 24 asistencije i svim natjecanjima ukupno.

Započeo je sezonu osvojivši španjolski super kup protiv Real Madrida gdje je
postigao ukupno 3 gola i 2 asistencije u dvije utakmice, s ukupnim rezultatom
5:4. Sljedeća utakmica bila je protiv Porta u finalu europskog superkupa.
Barcelona je pobijedila s 2:0 a Messi je odigrao sjajnu utakmicu i postigao
pogodak u jedinom natjecanju u kojem nije do tada. Svojom igrom osvojio je i
FIFA-inu Zlatnu loptu (FIFA Ballon d'Or) i nagradu za nogometaša godine. Iako su
mnogi hvalili njegov uspjeh, neki su kritizirali njegov neuspjeh s argentinskom
reprezentacijom na Svjetskom prvenstvu 2010. u Južnoafričkoj Republici. Nakon
što je primio nagradu, kao i uvijek zahvalio se na glasovima međunarodnih
nogometnih trenera i kapetana reprezentacija.

U lipnju 2004. debitirao je za Argentinu, odigravši za reprezentaciju do 20
godina prijateljsku utakmicu protiv Paragvaja. 2005. je bio dio momčadi koja je
osvojila svjetsko prvenstvo mladih u Nizozemskoj. Na istom je natjecanju osvojio
Zlatnu loptu, nagradu za najboljeg igrača turnira, i Zlatnu kopačku, nagradu za
najboljeg strijelca.

17. kolovoza 2005. s 18 je godina odigrao svoju prvu utakmicu za seniorsku
reprezentaciju protiv Mađarske. Trebao je biti zamijenjen u 63. minuti, ali je
isključen u 65. jer je sudac Markus Merk smatrao kako je laktom udario braniča
Vilmosa Vanczáka, koji je vukao Messija za dres. Odluka je bila prijeporna, a
Maradona je čak tvrdio kako je unaprijed smišljena. Messi se vratio u momčad 3.
rujna u kvalifikacijskom porazu Argentine 1:0 u gostima kod Paragvaja. Prije
utakmice je izjavio: "Ovo je moj ponovljeni debi. Prvi je bio malo prekratak."
Zatim je protiv Perua odigrao prvu utakmicu za reprezentaciju od prve minute;
nakon utakmice Pékerman je opisao Messija kao "dragulj".

28. ožujka 2009., u kvalifikacijskoj utakmici protiv Venezuele, Messi je po prvi
put nosio dres s brojem 10. Bila je to prva službena utakmica Diega Maradone na
klupi Argentine. Argentina je pobijedila 4:0, a Messi je postigao prvi pogodak.

Ozljeda koja ga je na kraju sezone 2005./06. na dva mjeseca udaljila s terena
ugrozila je njegovo pojavljivanje na Svjetskom prvenstvu. Messi je 15. svibnja
2006. ipak izabran u argentinsku selekciju. Igrao je u posljednjoj utakmici
prije prvenstva s argentinskom U-20 reprezentacijom 15 minuta te prijateljsku
utakmicu s Angolom od 64. minute. S klupe je promatrao prvu utakmicu Argentine
protiv Obale Bjelokosti. U sljedećoj utakmici protiv Srbije, Messi je postao
najmlađi igrač koji je predstavljao Argentinu na svjetskom prvenstvu kad je u
74. minuti ušao kao zamjena za Maxija Rodrígueza. Nekoliko trenutaka nakon
ulaska asistirao je Hernanu Crespu te postigao pogodak u pobjedi 6:0, čime je
postao najmlađi strijelac na turniru i šesti najmlađi u povijesti svjetskih
prvenstava. Messi je u remiju 0:0 s Nizozemskom zaigrao od prve minute. U osmini
finala protiv Meksika, Messi je ušao kao zamjena u 84. minuti, kad je rezultat
bio 1:1. Postigao je pogodak, ali je on poništen zbog zaleđa nakon čega je
Argentina prošla dalje u produžetku. Trener Pékerman ostavio je Messija na klupi
u četvrtfinalnom okršaju protiv Njemačke, koju su izgubili s 4:2 na
jedanaesterce.

Svoju prvu utakmicu na Copa Americi 2007. odigrao je 29. lipnja 2007., kad je
Argentina u prvoj utakmici porazila Sjedinjene Države s 4:1. Messi je u toj
utakmici pokazao svoje playmakerske vještine: pripremio je gol za napadača
Hernána Crespa te nekoliko puta zaprijetio američkom golu. Tevez ga je zamijenio
u 79. minuti i zabio nekoliko minuta kasnije.

Drugu je utakmicu odigrao protiv Kolumbije, u kojoj je izborio jedanaestarac
koji je Crespo pretvorio u izjednačenje 1:1. Sudjelovao je i u akciji za drugi
pogodak Argentine budući da je fauliran ispred šesnaesterca, nakon čega je Juan
Roman Riquelme pogodio iz slobodnog udarca i povisio vodstvo Argentine na 3:1.

U trećoj utakmici protiv Paragvaja trener je odmarao Messija jer se Argentina
već plasirala u četvrtfinale. U 64. je minuti zamijenio Estebana Cambiassa dok
je rezultat bio 0:0. U 79. je minuti pripremio gol za Javiera Mascherana. U
četvrtfinalu, protiv Perua, Messi je postigao drugi gol nakon Riquelmeova
dodavanja u pobjedi 4:0. U polufinalnom okršaju s Meksikom, Messi je postigao
pogodak lobom preko Oswalda Sancheza u pobjedi Argentine 3:0. Argentina je u
finalu s 3:0 poražena od Brazila.

Nakon što je zabranila Messiju da zaigra za svoju zemlju na Olimpijskim igrama
2008. u Pekingu, Barcelona je pristala pustiti ga nakon razgovora kojeg je
održao s Josepom Guardiolom. Pridružio se momčadi Argentine i postigao prvi gol
u pobjedi 2:1 protiv Obale Bjelokosti. Zatim je postigao prvi zgoditak i
asistirao Ángelu Di Maríi u drugoj utakmici u pobjedi 2:1 u produžetku protiv
Nizozemske. Nastupio je i u polufinalnom susretu protiv Brazila, kojeg je
Argentina dobila 3:0 i tako prošla u finale. U utakmici za zlatnu medalju, Messi
je ponovno asistirao Di Maríi za jedini pogodak u pobjedi protiv Nigerije.

Nakon uspješne klupske sezone s Barcelonom Messi se pronašao na popisu izbornika
Diega Maradone za Svjetsko prvenstvo u Južnoafričkoj Republici, gdje je
reprezentacija smještena u skupinu B s Grčkom, Južnom Korejom i Nigerijom.

U prvom kolu, 12. lipnja, u pobjedi 1:0 protiv Nigerije Messi je odigrao svih
devedeset minuta i propustio nekoliko izglednih prilika. 17. lipnja, u drugom
kolu protiv Južne Koreje, sudjelovao je u akcijama za sva četiri pogotka
Argentine u pobjedi 4:1 te pomogao Gonzalu Higuainu da postigne hat-trick.
Odigrao je i cijeli susret trećeg kola protiv Grčke (pobjeda 2:0) te je
proglašen igračem utakmice.

U osmini finala protiv Meksika bio je asistent za prvi gol Carlosa Teveza u
pobjedi 3:1. Gol je priznat iako je bilo jasno da je postignut iz zaleđa. Messi
je Svjetsko prvenstvo završio u četvrtfinalu, kad je Argentina doživjela poraz
od Njemačke 4:0.

Nogometaši Argentine svladali su reprezentaciju Venezuele s 4-1, čime je se ova
reprezentacija pridružila reprezentacijama SAD-a i Kolumbije u polufinalu Copa
Américe Centenario, što se održava na tlu Sjedinjenih Američkih Država.
Argentinska reprezentacija je na stadionu u Foxboroughu, predgrađu Bostona, gdje
svoje domaće utakmice igra NFL momčad New England Patriots, već u prvom
poluvremenu dvoboja s Venezuelom imali dva pogotka prednosti zaslugom dvostrukog
strijelca Gonzala Higuaína. U 60. minuti je Gaitán asistirao Messiju za treći
argentinski pogodak. Messi je se svojim pogotkom izjednačio na listi najboljih
argentinskih strijelaca s dotada vodećim Gabrielom Batistutom. Obojica su tada
imali 54 pogotka u reprezentativnom dresu. U finalu, Argentina nije uspjela
savladiti Čile, koji su ponovno bili uspješniji od Gaučosa te su obranili naslov
prvaka Južne Amerike. Nakon 120 minuta bez pogodaka o pobjedniku su još jednom
morali odlučivati jedanaesterci. Prvi jedanaesterac Argetine je pucao Messi, no
njegov je udarac, završio u tribinama. Nakon poraza u završici, Messi je se
oprostio od reprezentacije. "Donio sam odluku, reprezentacija je za mene
završena priča. Učinio sam sve što sam mogao, a boli što nikad nisam postao
prvak. Vjerujem da sam ovu odluku donio u svoje ime i u ime mnogih koji su to
priželjkivali. Trudio sam se, pokušavao, ali jednostavno nije išlo", rekao je
Messi.

Messi je u braku s Antonellom Roccuzzo, koja je isto tako podrijetlom iz
Rosaria. Vjenčali su se krajem 2010. Imaju sina Thiaga koji je rođen 2. studenog
2012.

Nalazi se na omotu videoigre Pro Evolution Soccer 2009, a uključen je i u
promotivne kampanje za igru. Messi je, zajedno s Fernandom Torresom, zaštitno
lice videoigre Pro Evolution Soccer 2010. Messija sponzorira njemačka kompanija
za proizvodnju sportske opreme Adidas, a pojavljuje se i u njihovim
televizijskim reklamama.



https://hr.wikipedia.org/wiki/Mjanmar

Mjanmar, Mijanmar, Mianmar drugim imenima Burma, Mjanma, Mianma, službeno
Republika Unija Mjanmar je država u jugoistočnoj Aziji na obalama Bengalskog
zaljeva i Andamanskog mora (dijelova Indijskog oceana). Graniči na zapadu s
Bangladešom, na sjeverozapadu s Indijom, na sjeveroistoku s Kinom, na istoku s
Laosom te na jugoistoku s Tajlandom.

Ime Mijanmara odnosno Burme političko je pitanje. Od neovisnosti do 1989.
službeno ime zemlje bilo je Unija Burma. Tada je vojna vlada proglasila današnje
ime, no promjenu nisu priznale oporbene snage u Burmi i emigraciji, kao ni vlade
SAD-a, Ujedinjenog Kraljevstva i Kanade. Ipak, novo su ime priznali Ujedinjeni
narodi u skladu sa svojim pravilom da svaka zemlja, tj. vlada, ima pravo
odrediti vlastito ime.

Burma je od 1531. do 1885. bila središte neovisnoga kraljevstva koje je svoj
vrhunac doživjelo sredinom 18. stoljeća kada je pod mijanmarskom vlašću bio
velik dio susjednog Tajlanda i neke indijske pokrajine. Britanci su postupno, u
tri rata od 1824. do 1885. osvojili zemlju i uključili je u sastav Britanske
Indije.

Od neovisnosti 1948. Burma je, usprkos gospodarskom oporavku, pokazivala znakove
političke nestabilnosti koja je kulminirala 1958. kada je vojni vrh preuzeo
vlast, a zatim ponovno 1962. kada je vojska svrgnula demokratski izabranu vladu.
Politika generala Ne Wina bila je mješavina marksizma i nacionalizma većinskih
Burmanaca s gotovo potpunom izolacijom zemlje. Nakon njegovog povlačenja 1988.
vlast je preuzela skupina njemu bliskih vojnika na čelu s generalom Sau Maungom
koja je isprva nastavila reforme započete pred kraj Winovog razdoblja, ali je
nakon 1990. pojačala izolaciju zemlje, ne dopustivši formiranje demokratske
vlade nakon izbora na kojima je pobijedila stranka predvođena Aung San Suu Kyi,
kćerkom oca mijanmarske neovisnosti Aung Sana. Ona je odbila napustiti Mijanmar
i od tada se uglavnom nalazi u kućnom pritvoru.

U rubnim dijelovima zemlje te na istoku dominiraju planinski lanci i visoravni
(najviši vrh 5.881 m visoki Hkakabo Razi na tromeđi s Indijom i Kinom). U
središnjem dijelu nalazi se dolina glavne mijanmarske rijeke Irrawaddy i njenih
pritoka, ispresijecana niskim gorjima koja se pružaju u smjeru sjever-jug. Klima
je, osim u najsjevernijim dijelovima, monsunska.

Podrobniji članak o temi: Burmanske etničke skupine Dominiraju etnički Burmanci
(oko 70% stanovništva) čija je tradicionalna religija teravadski Budizam. U
planinama i visoravnima na sjeveru i istoku žive manjinski narodi koji se često
oružano sukobljavaju sa središnjim vlastima oko zahtjeva za neovisnošću. Najveći
među njima su Shan (oko 9%) i Karen (oko 7%).

Desetljeća promašene politike marksizma i izolacije učinila su Mijanmar jednom
od najsiromašnijih zemalja svijeta. Većina stanovnika još se uvijek bavi
poljoprivredom. Reformski napori u posljednjem desetljeću bili su tek djelomično
uspješni, a sankcije SAD-a, Ujedinjenog Kraljevstva i Japana uvedene 2003.
dodatno su pogoršale tešku gospodarsku situaciju.



https://hr.wikipedia.org/wiki/Me%C4%91unarodno_priznanje_Kosova

Kosovo je proglasilo 17. veljače 2008. neovisnost od Srbije. Na izvanrednoj
svečanoj sjednici kosovskog parlamenta, za Deklaraciju o neovisnosti izjasnilo
se svih 109 prisutnih zastupnika. Kosovo je još od 1999. godine, nakon što je
Sjevernoatlanski savez bombardirao Saveznu Republiku Jugoslaviju (SRJ) zbog rata
na Kosovu, bilo pod upravom UN-a, ali se još uvijek smatralo kao dio SRJ, tako
da je ta deklaracija bila prvi korak ka neovisnosti. Još u srpnju 2007. su
Sjedinjene Američke Države dale do znanja kako će priznati novonastalu državu:
nakon sastanka kosovskoga izaslanstva s američkom državnom tajnicom Condoleezzom
Rice u Washingtonu, kosovski premijer Agim Ceku je izjavio kako su dobili
američka jamstva da će nakon novih 120 dana pregovora s Beogradom, Kosovo dobiti
neovisnost: "Pokazali smo dobru volju da razgovaramo i s Beogradom kako bi
izgradili normalne odnose, i kako bi svi pridonijeli miru, stabilnosti i
sigurnosti", kazao je kosovski premijer. Neovisnost Kosova je uvjet stabilnosti
u regiji i u jugoistočnoj Europi, dodao je.

Vlada Srbije još je iste večeri donijela odluku o poništenju te deklaracije kao
protupravnog čina privremenih institucija u Prištini, a potom je sazvala
izvanrednu sjednicu Skupštine Srbije. Sjednica je održana 18. veljače i na njoj
je 225 zastupnika glasovalo za potvrdu odluke Vlade o poništenju jednostranog
proglašenja neovisnosti Kosova. Nije bilo suzdržanih ni glasova protiv, dok
zastupnici Liberalno-demokratske partije, Lige socijaldemokrata Vojvodine i
Stranke vojvođanskih Mađara nisu glasovali.

Neovisnost Kosova je podijelila međunarodnu zajednicu: većina zapadnih
demokracija podržala je taj čin, dok su Rusija i Kina oštro osudile takav
postupak:Kineski veleposlanik Wang Guangwya je izrazio zabrinutost zbog
kosovskog poteza rekavši kako on predstavlja "izazov temeljima međunarodnog
prava", te pozvao na nastavak pregovora Prištine i Beograda o statusu Kosova.

U svibnju 2016. godine Kosovo je postalo punopravnim članom nogometnih
organizacija UEFA i FIFA.

Prve reakcije iz svijeta stigle su još istog dana, 17. veljače. Sean McCormack
je za State Department izjavio da su SAD „primile k znanju“ ovu odluku kosovskog
parlamenta, dok je Rusija oštro osudila ovu jednostranu odluku i hitno sazvala
sastanak Vijeća sigurnosti UN-a.

Sjednica Vijeća sigurnosti održana je 18. veljače u 15 sati po lokalnom vremenu
(New York, SAD). Veleposlanik Rusije pri UN, Vitalij Čurkin, rekao je da će
Rusija inzistirati na poštovanju rezolucije UN-a br. 1244, prema kojoj se jamči
teritorijalni integritet Srbije. Nakon dvosatne rasprave, u kojoj je Rusija
podržala zahtjev Srbije da Vijeće potvrdi teritorijalni integritet i suverenitet
Srbije, sjednica je završena bez donošenja rezolucije zbog različitih stavova
Kine i Rusije s jedne strane, i SAD-a, nekih zemalja EU, ali i Hrvatske koja je
tada bila nestalna članica Vijeća sigurnosti, s druge strane.

Prva zemlja koja je priznala neovisnost Kosova bila je Kostarika, koja je to
napravila još 17. veljače, a potom i Afganistan. Sutradan, 18. veljače 2008.,
priznanje su objavile i SAD, Francuska, Velika Britanija, Albanija i Turska.
Nakon izjave Condleeze Rice, premijer Srbije Vojislav Koštunica najavio je
povlačenje veleposlanika iz SAD. Mnogi su branili svoju odluku o priznanju tezom
da je Srbija nakon nasilnog rata na Kosovu i masovnog kršenja ljudskih prava
izgubila pravo na vladanjem tom regijom.

Europska unija također je održala sastanak ministara vanjskih poslova 18.
veljače u Bruxellesu. Kao i UN, zbog nemogućnosti zauzimanja zajedničkog stava,
EU je objavila da ostavlja odluku svakoj od svojih članica da samostalno odluči
hoće li priznati neovisnost Kosova ili ne. Većina članica EU već je priznala ili
je najavila priznanje Kosova. S druge strane, Španjolska, Cipar, Rumunjska,
Slovačka i Grčka isprva su odbile priznati jednostranu odluku kosovskoga
parlamenta (kasnije će Grčka zauzeti neutralan stav i izraziti veliku
zabrinutost za mir području jugoistočne Europe).

Iako su stotinjak od 193 države članica UN-a priznale Kosovo, među njima i SAD i
Britanija, mnoge su se usprotivile takvom postupku. Neke od najvećih država
svijeta; Rusija, Kina, Indija, Brazil, Alžir i Iran kategorično su odbile takav
čin i najavile da neće priznati Kosovo.

Među zemljama koje su objavile da neće priznati Kosovo bila je i Venezuela.
Predsjednik Hugo Chavez kritizirao je neovisnost Kosova stoga jer je "ostvarena
pritiskom SAD-a".

Predsjednik Srbije, Boris Tadić, na izvanrednoj sjednici UN-a održanoj 18.
veljače 2008. rekao je da je Deklaracija o neovisnosti Kosova protuzakonit čin
kosovskog parlamenta i da predstavlja otvoreno kršenje UN-ove rezolucije br.
1244 iz 1999. godine kojom se jamči suverenitet i teritorijalni integritet
Republike Srbije. Tadić je podsjetio da je "nakon 1999. godine 250.000 Srba i
drugih nealbanaca protjerano s Kosova, a 17. ožujka 2004. spaljeno 35 crkava i
samostana, 800 kuća i još 5.000 Srba i drugih nealbanaca napustilo je svoje
domove", pitajući retorički je li neovisnost nagrada Albancima za to nasilje. Na
inzistiranje nekih zemalja da je za situaciju na Kosovu kriv Slobodan Milošević,
Tadić je rekao da Milošević više nije nazočan u političkom životu Srbije, a da
su Albanci i prije Miloševićevog dolaska na vlast tražili samostalnost.

Srbijanski ministar vanjskih poslova, Vuk Jeremić, u skladu s akcijskim planom
usvojenim na sjednici Vlade Srbije, povukao je veleposlanike Srbije iz SAD,
Francuske i Turske. U svim zemljama koje su priznale neovisnost Kosova,
veleposlanicima je naloženo uručiti prosvjednu notu dotičnim vladama. Odlučeno
je, međutim, da prekida diplomatskih odnosa neće biti. Ministar Jeremić također
je pozvao Stalno vijeće OESS-a da osudi jednostranu odluku kosovskog parlamenta
i da ne dozvoli priključenje Kosova ovoj organizaciji, kao ni UN-u. Tadić je na
izvanrednoj sjednici UN-a pozvao glavnog tajnika UN-a dati naputak svom
predstavniku na Kosovu za poništenje ove odluke kosovskog parlamenta i
raspustiti Skupštinu Kosova zbog nepoštovanja Rezolucije UN-a br. 1244.

Vlada Srbije i Savez studenata Beograda pozvali su sve građane Srbije na miting
protiv jednostranog proglašenja neovisnosti koji je održan 21. veljače u 17 sati
u Beogradu. Prethodnog dana već su bili održani prosvjedi u drugim gradovima
širom Srbije (Niš, Kragujevac, Bor). Tijekom poslijepodneva u središtu Beograda
okupili su se građani iz cijele Srbije. Skup je počeo u 17 sati na trgu kod Doma
Narodne Skupštine, a završio molitvom za Kosovo u beogradskom hramu sv. Save na
Vračaru. Gotovo sve institucije, banke i brojne trgovine u užoj jezgri grada
zatvorene su od 14 sati, a odlukom Ministarstva prosvjete četvrtak je neradni
dan za sve osnovne i srednje škole u Srbiji.

Tijekom prijepodneva iz brojnih gradova krenuli su autobusi koje su za prijevoz
građana organizirali lokalni odbori političkih stranaka, a Željeznice Srbije
također su već ranije najavile besplatan prijevoz za one koji iz pravca Niša i
Novog Sada žele doći u Beograd te su organizirani i izvanredni vlakovi. Prema
podatcima koje je objavila Televizija B92, iz unutrašnjosti Srbije prema
Beogradu krenulo je petstotinjak autobusa s oko 23 tisuće ljudi. Prosvjednicima
su se obratili i premijer Republike Srpske Milorad Dodik, rektori prištinskog i
beogradskog Sveučilišta Zdravko Pitošević i Branko Kovačević, predstavnici
srpskih stranaka u Crnoj Gori Andrija Mandić i Predrag Popović, ali i športaši,
tenisač Novak Đoković i košarkaš Dejan Bodiroga, kao i redatelj Emir Kusturica.

Paralelno s mitingom pod imenom „Kosovo je Srbija“, dogodili su se i neredi čiji
je rezultat jedan mrtav, 200 ozlijeđenih (od kojih 35 policajaca), 192 uhićenih,
spaljene i demolirana veleposlanstva država koje su priznale Kosovo, ali i
veleposlanstvo Republike Hrvatske koja tada još nije bila priznala neovisnost
Kosova, a opljačkan je i demoliran veliki broj trgovina, banaka, objekata
McDonaldsa, razbijeni su izlozi i semafori. Ukupna šteta na imovini grada
Beograda procjenjuje se na osam milijuna dinara.

Nakon što su Sjedinjene Države u ponedjeljak priznale nezavisnost Kosova, s
programa Radio televizije Srbije nestale su američke serije i filmovi koje su
zamijenile ruske i srbijanske serije izvučene iz naftalina, piše Blic. Međutim,
Aleksandar Tijanić, direktor RTS-a, tvrdi da na nacionalnoj televiziji nema
cenzure, kao i da su sa programa, zbog velikog broja izvanrednih emisija
posvećenih Kosovu, skinute sve serije i filmovi, ne samo američke proizvodnje.
Prema njegovim riječima, u narednih nekoliko dana RTS će se vjerojatno vratiti
na redovnom programu.

29. veljače 2008., Unatoč brojnim nemirima i incidentima na granici, srpski
državni vrh dokazao je kako misli ozbiljno i najavio tužbu protiv SAD-a i svih
država koje su priznale 'lažnu državu Kosovo'. Savjetnik premijera Koštunice je
najavljujući tužbu zatražio od SAD-a poništenje svoje 'protupravne odluke':
"Ukoliko SAD ponište svoju protupravnu odluku, Srbija će onda povući tužbu koja
će biti podnesena protiv Amerike. Ako SAD ne ponište svoju protupravnu odluku,
onda ćemo se suditi pred svim mogućim međunarodnim sudovima" - zaključio je
Branislav Ristivojević.

Istodobno, vlada Srbije podnijela je 18. veljače 2008. kaznene prijave protiv
Hashima Thaçija, Fatmira Sejdiua i Jakupa Krasniqia pod optužbom za veleizdaju
zbog osnivanja lažne države na srbijanskomu državnom prostoru.

8. ožujka 2008. Vojislav Koštunica podnio je ostavku vladi i raspisao izbore u
Srbiji zbog podijeljenosti koalicije oko Kosova.

Mađarska koalicija u Vojvodini 28. ožujka 2008. je predstavila svoju koncepciju
autonomije u kojoj se zauzima za personalnu i teritorijalnu autonomiju po
etničkom načelu, te političku autonomiju - koja predviđa razmjernu zastupljenost
Mađara u svim parlamentima, punu autonomiju Vojvodine, reorganizaciju lokalne
samouprave i novu organizaciju državne uprave i pravosuđa. Dokument predviđa
uspostavu etničke autonomije zasnovane na teritorijalnom načelu u općinama u
kojima većinu predstavljaju Mađari, ali i naseljima u kojima su pogrešno
povučene granice ili je u njima kolonizacijom namjerno promijenjen etnički
sastav stanovništva, priopćili su čelnici Mađarske koalicije. Žigmanov ističe da
je isticanje takvoga programa mađarskih stranaka u izborno vrijeme razumljivo i
opravdano, to prije što manjinsko pitanje u Srbiji nije sukladno riješeno.

U Republici Srpskoj premijer Milorad Dodik je zaprijetio otcjepljenjem od Bosne
i Hercegovine ako Kosovo postane neovisno. Predsjednik nevladine organizacije
Srpski narodni pokret (SNP) "Izbor je naš" Dane Čamković 20. veljače 2008. je
otvorenim pismom pozvao premijera Dodika da organizira donošenje deklaracije o
proglašenju neovisnosti Republike Srpske.

Poslije proglašenja nezavisnosti Kosova, pobunjene pokrajine Abhazija i Južna
Osetija, s većinskim ruskim stanovništvom, opetovale su svoje zahtjeve za
međunarodno priznanje nezavisnosti, no to se još nije dogodilo.

8. listopada 2008. na Općoj skupštini UN-a je prihvaćena rezolucija o potrebi
konzultiranja Međunarodnoga suda o neovisnosti Kosova. Opća skupština UN-a u
srijedu je, na prijedlog Srbije, prihvatila rezoluciju kojom se od Međunarodnoga
suda (ICJ) u Haagu traži savjetodavno mišljenje o tomu je li jednostrano
proglašenje neovisnosti Kosova u skladu s međunarodnim pravom. Za prijedlog
rezolucije je glasovalo 77 zemalja, 6 je bilo protiv, a 74 su bile suzdržane.

Kosovski dnevnici na albanskome 9. kolovoza veliku pozornost posvetili su
sjednici Opće Skupštine UN-a od srijede, na kojoj je prihvaćena srbijanska
inicijativa kojom se od Međunarodnog suda pravde (ICJ) u Haagu traži
savjetodavno mišljenje o tome je li jednostrano proglašenje neovisnosti Kosova
sukladno međunarodnom pravu. Predsjednik Kosova Fatmir Sejdiu izjavio je, u
prvim reakcijama na prihvaćanje srbijanske rezolucije, kako kosovske institucije
i svi oni koji ih stalno podupiru smatraju pitanje neovisnosti Kosova riješenim
i nepovratnim.

22. srpnja 2010. Međunarodni sud u Haagu je donio savjetodavno mišljenje prema
kojemu jednostrano proglašenje neovisnosti Kosova ne krši međunarodno pravo. Od
14 sudaca 10 je glasovalo za odluku kojom se potvrđuje sukladnost odluke s općim
međunarodnim pravom, Rezolucijom 1244 i privremenim Ustavnim okvirom za Kosovo,
odnosno postojećim pravnim sustavom koji je na Kosovu uspostavljen 1999.
Srbijanski ministar vanjskih poslova Vuk Jeremić, koji je bio u Haagu na
sjednici suda, izjavio je kako će odluka ICJ-a izazvati nestabilnost u brojnim
područjima svijeta gdje postoje teritoriji koji žele proglasiti neovisnost te da
„Srbija nikada neće priznati Kosovo“. S druge strane, vijest je na Kosovu
dočekana s oduševljenjem. Kosovski ministar vanjskih poslova Skender Hyseni je
rekao kako Priština sada od Srbije očekuje da se prema Kosovu odnosi kao prema
suverenoj državi. "Očekujem od Srbije da nam se približi, da s nama razgovara o
pitanjima od zajedničkog interesa, od zajedničke važnosti, ali takvi razgovori
mogu biti vođeni samo kao razgovori između suverenih država", izjavio je.

17. rujna 2009. je Vojislav Koštunica skrenuo pozornost na dokument kojeg je
potpisalo srbijansko državno tijelo. Radi se o Protokolu o suradnji između
Ministarstva unutarnjih poslova i EULEX-a, policijsko-pravosudnog tijela EU na
Kosovu. Prema Koštunici su srbijanske vlasti time priznale Kosovo, jer su
priznale da postoji granica između Srbije i Kosova, a "granica je ključni
atribut državnosti". Sporazum utvrđuje prekograničnu suradnju Srbije i Kosova, a
Koštunica je naglasio da svaka država koja potpiše takvu vrstu sporazuma
formalno priznaje da se njezin državno ozemlje proteže do granične crte odnosno
da se preko te crte počinje protezati ozemlje neke druge države.

Godine 2011. Srbija je priznala osobne iskaznice i registarske pločice vozila
koje izdaju vlasti Republike Kosovo.

U prosincu 2012. Srbija i Kosovo su uveli "časnike za vezu" s funkcijom
ambasadora.

U prosincu 2012. započela je provedba zajedničkog upravljanja državnom granicom
između Kosova i Srbije.

U travnju 2013. Srbija je prihvatila obvezu da neće ometati Kosovo na putu
europskih integracija i da neće poticati druge da to čine.

U srpnju 2013. Srbija je prihvatila sporazum prema kojem je Kosovo dobilo
poseban međunarodni pozivni telefonski broj od 1. siječnja 2015.

U kolovozu 2013. Srbija je prihvatila sporazum o uspostavi trajnih graničnih
prijelaza između Srbije i Kosova tijekom 2014.

Podrobniji članak o temi: Popis diplomatskih predstavništava na Kosovu Do danas,
više od sto država je priznalo neovisnost Kosova (uključujući Republiku Kinu
(Tajvan)), od toga čak četiri republike bivše Jugoslavije: Slovenija, Hrvatska,
Crna Gora i Makedonija.

Predsjednik međunarodno nepriznate države Turska Republika Sjeverni Cipar je 18.
veljače 2008. podržao neovisnost Kosova, ali Sjeverni Cipar nije dao službeno
priznanje neovisnosti Kosova kako se ponekad navodi.

Prema nekim novinskim člancima, Mali je navodno bio 92. država koja je priznala
neovisnost Kosova 9. kolovoza 2012. Zamjenik kosovskog premijera g. Behgjet
Pacolli izjavio je da Mali nije priznao Kosovo i objasnio da je situacija
proizašla iz unutarnjih problema u Maliju.

U ožujku 2012. predsjednik vlade Sao Tome i Principe je donio rezoluciju o
priznanju Kosova, no u siječnju 2013. predsjednik države je odluku poništio.

Prema navodima srbijanskih medija, Gvineja Bisau i Oman su povukle svoje
priznanje, međutim, dužnosnici navedenih zemalja su ili opovrgnuli povlačenje
priznanja[nedostaje izvor] ili nisu potvrdili povlačenje priznanja.

Države koje su službeno priznale putovnicu Republike Kosovo kao važeći putni
dokument za ulaz u zemlju, iako nisu priznale Kosovo kao neovisnu državu:



https://hr.wikipedia.org/wiki/Marko_Pjaca

Marko Pjaca (Zagreb, 6. svibnja 1995.) je hrvatski nogometni reprezentativac,
koji je trenutačno igrač Juventusa.

Marko je svoje nogometne korake započeo u omladinskim pogonima Dinama, ZET-a i
Lokomotive. Svoje prve seniorske utakmice je zaigrao za zagrebačku Lokomotivu da
bi 2014. prešao u Dinamo Zagreb za 1 milijun €.

U redove prvaka Marko je stigao u ljeto 2014. godine i već u svojem debiju, na
otvaranju sezone protiv Slavena, došao do prvog pogotka. Iako u početku nije
dobivao veliku minutažu Marko je sjajno koristio prilike koje su mu se pružale i
postajao sve važniji dio momčadi. U prvoj sezoni u Maksimiru svakako će posebno
pamtiti fantastičan hat-trick protiv Celtica u 4:3 pobjedi Dinama u utakmici 6.
kola Europske lige. Modri su osvojili duplu krunu, a Marko je u sezoni 15/16
doživio svoju konačnu potvrdu i "procvao" u sjajnog igrača. Nakon neugodne
ozljede krajem prvog dijela sezone Marko se oporavio i na proljeće "sam osvojio
naslov prvaka". Dinamo je u nizu dobivao utakmice 1:0, a strijelac je u svima
bio upravo Pjaca koji je golovima nezaustavljivo "rušio" Split, Istru, Osijek,
Slaven i ostale protivnike na putu prema duploj kruni.

Ono što se danima nagađalo u srpnju 2016. godine je 21. srpnja dobilo službenu
potvrdu. Pjaca je potpisao petogodišnji ugovor sa višestrukim talijanskim
prvakom Juventusom. Pjaca jesvoju posljednju utakmicu u dresu Dinama odigrao u
Ligi prvaka protiv makedonskog FK Vardara, 20. srpnja 2016., zabio dva pogotka i
uz ovacije Maksimira napustio igru par minuta prije kraja. "Za mene je ovo
najljepši mogući oproštaj od svojeg kluba koji sam mogao imati. Dva gola,
asistencija, prolazak dalje i pljesak tisuća navijača dok sam izlazio – neću to
nikada zaboraviti. " rekao je Pjaca. Zagrebački Dinamo je dobio 23 milijuna eura
za Pjacu, čime je postavio novi rekord po pitanju izlaznih transfera iz HNL-a. U
kolovozu 2016. godine je Pjaca debitirao za Juventus u prijateljskom susretu
protiv West Ham Uniteda. Pjaca je ušao s klupe u 58. minuti. Službeni debi u
dresu novog kluba Marko je upisao 27. kolovoza u prvenstvenom ogledu protiv
Lazija kada je u nastavku utakmice ušao umjesto Paula Dybale.

Dana 4. rujna 2014. Marko je po prvi put nastupio za seniorsku nogometnu
reprezentaciju Hrvatske u Puli na stadionu Aldo Drosina protiv Cipra.

Hrvatski nogometni izbornik objavio je u svibnju 2016. popis za nastup na
Europskom prvenstvu u Francuskoj, na kojem se nalazi Pjaca.



https://hr.wikipedia.org/wiki/Gianluigi_Buffon

Gianluigi Buffon (Carrara, 28. siječnja 1978.), talijanski nogometaš, standardni
vratar Juventusa i talijanske nogometne reprezentacije. Godine 2001. Juventus ga
kupuje od Parme za 48,5 milijuna eura, čime postaje najskuplji vratar na
svijetu. Slovi za jednog od najboljih svjetskih vratara, a institut za nogometnu
povijest i statistiku proglasio ga je najboljim vratarom svih vremena.

Karijeru počinje u nogometnom klubu Parma 1995. godine. Bio je član Talijanskog
olimpijskog tima 1996. na Olimpijskim igrama u Atlanti. Odigrao je prvu
profesionalnu utakmicu za Parmu u Serie A protiv AC Milana. Poslije odličnih
nastupa u dresu Parme dobiva poziv u talijansku reprezentaciju; pozvan je da
zamjeni ozlijeđenog Gianlucu Pagliucu u kvalifikacijskoj utakmici za Svjetsko
nogometno prvenstvo 1998. protiv Rusije u Moskvi. Bio je pozvan na finalni
turnir Svjetskog nogometnog prvenstva, ali nije odigrao niti jednu utakmicu.
Nakon što je uspješno pomogao Italiji u kvalifikacijama za Europsko nogometno
prvenstvo 2000., 2001. prelazi iz Parme u Juventus za 48,5 milijuna eura, čime
postaje najskuplje plaćeni vratar na svijetu, a taj iznos ni do danas nije
nadmašen. Igrao je na Svjetskom prvenstvu 2002. godine.

Godine 2003. UEFA ga proglašava najkorisnijim igračem i najboljim vratarom. U
ožujku 2004. Pelé ga je svrstao među 125 najboljih živućih igrača. Te iste
godine igra na Europskom prvenstvu u Portugalu. Na Svjetskom prvenstvu 2006.
prima samo dva gola (jedan je autogol suigrača Cristiana Zaccarda, a drugi
jedanaesterac Zinedinea Zidanea u finalu). Buffon je sačuvao svoj gol 453
minute, što ga stavlja na peto mjesto nesavladanih vratara svih vremena na SP.
Na tom prvenstvu Italija osvaja titulu svjetskih prvaka. FIFA ga je ponovo
proglasila najboljim vratarom 2006. Svoju stopedesetu utakmicu za Italiju je
odigrao protiv Bugarske, 6. rujna 2015. Talijanski nogometni izbornik objavio je
u svibnju 2016. popis za nastup na Europskom prvenstvu u Francuskoj, na kojem se
nalazi Buffon.



https://hr.wikipedia.org/wiki/Ramazan

Ramazan (arap.: رمضان, Ramaḍān) je deveti mjesec u islamskom kalendaru.To je za
muslimane sveti mjesec jer je u njemu počela Objave Kurana, u mubarek noći
Kadra. U tijeku ramazana muslimanima je zabranjeno ratovanje, a strogo naređen
post.

Ramazanski post je treći od pet stupova Islama (praktična dužnost muslimana). Za
vrijeme Ramazana islamskim je vjernicima od zore do zalaska sunca zabranjeno
konzumiranje bilo kakve hrane, pića (uključujući i vodu), te seksualni odnosi i
pušenje duhana. Od njih se također očekuje da što vjernije slijede učenje
Muhameda, što uključuje i nastojanje oko boljih međuljudskih odnosa. Važnost se
pridaje čistoći misli i djela. Po riječima Poslanika Muhameda, uz jelo i piće,
ove stvari kvare post: laž, psovka, ogovaranje, kleveta i strastven pogled.

Ako se nešto u zaboravu pojede ili popije, to ne kvari post, uz uvjet da vjernik
s time prestane čim se prisjeti da posti. S druge strane, ako se nemarom
prilikom abdesta (obrednog pranja pred namaz) ili kupanja proguta samo kap vode,
post je automatski pokvaren. Na taj način Islam razlikuje nepažnju od
nemarnosti.

U Islamu su djela valjana ako se učine u ime Alaha pa je potrebno prije zore
odlučiti (učiniti nijjet) postiti u ime Alaha.

Post se prekida u trenutku zalaska sunca. Taj dnevni obrok zove se iftar i dobro
je djelo organizirati iftar za prijatelje, rodbinu i sl. Tradicijski se u iftar
pribraja i jelo Harira. Zapisane su riječi Poslanika Muhameda (prenosi ih
Albani): "Tko nahrani postača imat će nagradu kao i onaj što je postio, a
postaču nagrada neće biti umanjena."

Prije nego je muslimanima propisan post u mjesecu ramazanu (a to je druga godina
po Hidžri), Muhamed je preporučivao post u "tri desetine": prvih deset dana
mjeseca muharrema, posljednjih deset dana ramazana te prvih deset dana mjeseca
zul- hidždžeta po islamskom kalendaru.

Ramazanski post završava s krajem mjeseca ramazana, dakle, 1. shawwala. Taj
blagdan se naziva Ramazanski bajram (arap. عيد الفطر Eid ul-Fitr). Tog se dana
klanja poseban, tzv. Bajram-namaz te se posjećuju preminuli rođaci na grobljima.
Obitelji razmjenjuju darove i obilnim obrocima proslavljaju doček jos jednog
velikog muslimanskog blagdana Bajrama.

Sunitski muslimani u ovom mjesecu mole navečer u džamijama dodatne molitve
Taraweeh (teravije) koje su do tri puta dulje od dnevnih. Teravija namaz nije
obavezan, već dobrovoljan. Također, njegova duljina nije fiksna nego je poželjno
oduljiti ga.

Uz sadekatul- fitr muslimani uobičajeno u mjesecu ramazanu daju i zekat, čime
ispunjavaju četvrtu praktičnu dužnost islama (četvrti od pet stubova islama).



https://hr.wikipedia.org/wiki/Jupiter

Jupiter je planet s najvećim promjerom i najvećom masom u Sunčevu sustavu, peti
po udaljenosti od Sunca (prosječna udaljenost mu je 778 milijuna kilometara);
jednom obiđe Sunce za 11,862 godina. Masa mu je 318,4 puta veća od Zemljine, a
gustoća mu je samo oko 1/4 gustoće Zemlje. Velik dio volumena tvori vodik, koji
zbog velike mase i gravitacije Jupiter nije izgubio od postanka Sunčeva sustava
(4,57 milijarde godina), kao što se zbilo s drugim planetima. Prema astronomskim
ispitivanjima, podatcima te prema teorijskoj obradbi, Jupiter se sastoji od
razmjerno malene silikatne jezgre, okružene dvama slojevima tekućega vodika;
donji sloj, pod većim tlakom, ima metalna svojstva, to jest vodikovi su
elektroni u slabo vezanom ili u slobodnom stanju; gornji je sloj tekući vodik u
molekularnom stanju (H2). Iznad površine nalazi se atmosfera debljine oko
1000 km (1/70 polumjera planeta). U atmosferi je utvrđena prisutnost vodika,
metana, helija, amonijaka, amonijeva hidrosulfida i smrznute vode. Pretpostavlja
se da postoje i drugi spojevi (vodikov sulfid, različiti organski spojevi,
kompleksni anorganski polimeri).

Jupiter se vrlo brzo vrti (rotira), što, uz njegov velik promjer, uzrokuje jake
centrifugalne sile, pa je izrazito spljošten prema polovima; ekvatorski mu je
promjer 142 800 km, a polarni samo 134 000 km. Atmosfera, koja se zbog njezine
gustoće sa Zemlje jedino i vidi, raslojena je na pojase i zone. Rotacija mu je
nejednolika: na ekvatoru jedan okret traje 9 h 50 min 30 s, a na 10° sjeverne
ili južne širine 9 h 55 min 41 s. Jupiter ima oko 10 puta veće magnetsko polje
od Zemlje. U njegovoj su atmosferi zamjetljive meteorološke i magnetske pojave
slične onima na Zemlji, ali mnogo veće raširenosti i trajanja (na primjer oluje
slične tropskim ciklonima). Do sada je otkriveno 67 Jupiterovih satelita, a
četiri najveća otkrio je Galileo Galilei (do 1610.; galilejanski mjeseci). Dva
najveća, Ganimed i Kalista, veći su od planeta Merkura. Potom slijede Ija i
Europa, približno veličine Mjeseca.

Motrenja pomrčine Jupiterovih satelita služila su u pomorstvu za određivanje
položaja broda, zemljopisne dužine, u doba kada nije bilo pouzdanih kronometara
ni radiosignala. Na temelju neravnomjernosti u pojavama pomrčina satelita, s
obzirom na njihovu udaljenost od Zemlje, izračunao je Ole Rømer prvi put brzinu
svjetlosti. Jupiterovi prsteni sastoje se od čestica mikroskopske veličine.
Prošireni Halo prsten udaljen je od središta planeta 1,40 do 1,72 Jupiterovog
polumjera, najsjajniji Glavni prsten na udaljenosti je od 1,72 do 1,81
polumjera, a rijetki Paučinasti (engl.: Gossamer Ring) prsten udaljen je 1,81 do
3 polumjera. Jupiter je četvrto najsjajnije nebesko tijelo, nakon Sunca, Mjeseca
i Venere (prividna magnituda). Jupiter ima 2,5 puta veću masu od ukupne mase
ostalih sedam planeta u Sunčevom sustavu i 71% od svekolike planetske mase u
Sunčevu sustavu.

Jupiter je dobio ime po vrhovnom bogu starih Rimljana, kojeg su Grci zvali Zeus.
Vidi Jupiter. Po uzoru na stara češka imena planeta, kajkavci su jedno vrijeme
upotrebljavali ime Kraljomoć (Kralyomoch po starom kajkavskom pravopisu).

Jupiterova atmosfera sastoji se od gustih slojeva oblaka čija visina seže do 1
000 kilometara. Slojevi oblaka dijele se u tri glavne skupine koji se međusobno
razlikuju po boji, s prugama usporednim ekvatoru. Pri rubu je zatamnjen, jer tu
pogled prodire kroz deblji sloj atmosfere, pa se i oblaci teže razaznaju. Među
oblačnim prugama razlikuju se bjelkaste odnosno blijedozućkaste zone i tamniji
pojasi, koji su crvenkastosmeđih nijansi. Na vrhu atmosfere se nalaze crveni
oblaci čiji sastav je mješavina leda i vode. Kristali amonijevog hidrosulfida
čine bijele i smeđe oblake koji su u središnjem dijelu atmosfere. Dno atmosfere
pokrivaju plavičasti oblaci koji svoju boju zahvaljuju kristalima amonijakovog
leda. Općenito se može reći da je atmosfera ovoga diva među planetima Sunčeva
sustava sastavljena od 75 % vodika i 23 % helija. Ostatak otpada na vodenu paru,
metan, amonijak i slične kemijske spojeve. Sa Zemlje prate se promjene širine,
boje i kontrasta zona i pojasa te razne pjege, od kojih je Velika crvena pjega
najviđenija i najstalnija pojava. To je područje eliptičnog oblika u Jupiterovoj
atmosferi čija je veličina otprilike 12 000 x 25 000 km. Velika crvena pjega je
u stvari velika oluja koja traje već stoljećima. Vjetrovi koji pušu unutra same
oluje mogu premašiti 600 km/h. Nije samo područje Velike crvene pjege aktivno u
Jupiterovoj atmosferi. Cijela atmosfera je vrlo turbulentna i aktivna. Prosječna
brzina vjetra u gornjim slojevima jupiterove atmosfere je 500 km/h.

Brzina vrtnje Jupitera određena je nakon dugogodišnjih promatranja uočljivih
znakova. U ekvatorskom području, 7° na jug i sjever, prosječan period vrtnje
(rotacije) jednak je 9 sati 50 minuta i 30 sekundi. Znakovi na većim
jovigrafskim širinama otkrivaju duži period. Različit period vrtnje različitih
širina svojstvo je nebeskih tijela koja nisu kruta. Period rotacije pojedinih
detalja u oblacima drukčiji je zbog atmosferskih gibanja. Velika crvena pjega u
razmaku od stotinu godina imala je prosječan period 9h 55 min 38 s. Period
rotacije fluida neposredno ispod atmosfere određen je uz pomoć radio valova i
pojava u magnetskom polju, koje se okreću s istom brzinom, na 9 h 55 min 29,7 s.
Stanje atmosfere i cijelog Jupitera razmatra se na temelju poznavanja strukture
tvari u najširem rasponu fizičkih uvjeta. Zbog velike mase planeta, tlak se u
dubini penje na više desetaka milijuna bara. Tlakovi i temperature koji vladaju
u unutrašnjosti Jupitera dovode do agregacijskog stanja vodika koje se naziva
plinovito - tekućim i tekućim metalnim vodikom.

Što je tekući metal? U sobnim uvjetima živa je tekuća tvar, a ujedno i metal.
Takva tvar vrlo dobro vodi električnu struju i toplinu. Nasuprot tome, plinoviti
i običan tekući vodik dobri su izolatori, dakle loše provode električnu struju i
toplinu. Prijelaz u stanje tekućeg metala vodik trpi pri tlaku od oko 1 000 000
bara. Stoga je najvjerojatnije da najveći dio Jupiterove unutrašnjosti zauzima
tekući metalni vodik. Kada se tlak spusti na 20 do 30 bara, vodik iz stanja
mješavine plinovitog i tekućeg prelazi u čisto plinovito stanje. Područje gdje
se odvija takav prijelaz uzima se za osnovu ili bazu atmosfere.

Atmosfera je visoka 1000 km, a oblaci su u njezinim donjim slojevima. Svjetlost
koja se odbila od Jupitera pristiže samo iz gornjih dijelova oblačnog pokrova.
Kemijski sastav atmosfere divovskih planeta obilježen je obiljem vodika i
helija; na vodik otpada 5 puta veći obujam nego na helij. Osim tih dvaju
kemijskih elemenata, spektrografski je ustanovljen metan CH4, amonijak NH3 i
vodena para H2O. Javljaju se još tragovi etana C2H6, acetilena C2H2, fosfina PH3
i ugljikovog monoksida CO. Za svijetle zone ustanovljeno je da se sastoje od
kristala amonijaka. One su oblačni sloj ograničen na neke jovigrafske širine. U
procijepu između zona zapaža se niži neprekinuti sloj; pojasi su dakle samo
vidljivi dijelovi tog sloja. Žućkastonarančaste i smeđe nijanse pojasa tumače se
kristalima amonijeva hidrosulfida NH4SH, a crvena boja nekih detalja, kao i
Velike crvene pjege, tumače se kristalima fosfora. Ispod sloja pojaseva nalazi
se treći, najniži sloj oblaka, koji se neposredno ne može vidjeti, a sastoji se
od kristala vode (leda).

Temperatura raste od razine gdje tlak iznosi 0,1 bar, na obje strane, i prema
dolje, i prema gore, u ionosferu. Najniža temperatura iznosi oko 100 K (−173
°C). Temperature su određene opažanjem infracrvenog i radio valnog zračenja
planeta. Prosječna temperatura koju otkriva Jupiterovo zračenje jednako je 140 K
(−133 °C), što je za 20 K više od ravnotežne temperature, temperature koju bi
imao da mu je jedini dotok energije sa Sunca. Do vanjskih slojeva Jupitera stiže
od Sunca 51 W/m2 (Sunčeva konstanta). Stoga se temperatura od 140 K dade
rastumačiti jedino vlastitim izvorom energije smještenim na Jupiteru. Jupiter
sam zrači nešto manje od Sunčeve konstante. Izvorom energije moglo bi biti
stezanje planetskog tijela koje se odvija zbog vlastite gravitacijske sile. Ili
se stezanje nastavlja i danas (za opaženu količinu energije bilo bi dovoljno da
se polumjer godišnje smanji za 1 mm), ili je proces zaustavljen, a Jupiter samo
otpušta nakupljenu toplinu.

Da bismo razumjeli vladanje Jupiterove atmosfere s oblačnim pokrovom, moramo
zapaziti nekoliko važnih okolnosti. Prva je u jednoličnosti "površine" planeta.
Zamislimo li Zemlju kao nepregledan ocean, bez imalo kopna, našli bismo je u
stanju sličnom stanju na Jupiteru. Pokreti u atmosferi planeta koji nema kopna
već samo tekuću površinu sasvim su drukčiji no pokreti u Zemljinoj atmosferi.
Tekuća površina spremno reagira na svaku promjenu tlaka. Poveća li se tlak na
jednom mjestu, snižava se lokalni nivo, što znači da se obujam zraka nad tom
površinom povećao, pa će tlak morati pasti i vratiti se na početnu vrijednost.
Dok su u Zemljinoj atmosferi razlike tlakova i gustoća velikim dijelom
uzrokovane različitim zagrijavanjem kopna i mora, na planetu s tekućom površinom
nema vodoravnih razlika tlakova i gustoća. Osim toga, do tekućeg sredstva ispod
guste i visoke atmosfere Sunčeve zrake izravno ne pristižu.

Druga je okolnost u izvorima topline. Jupiter ima dva izvora. Zbog unutarnjeg
izvora topline razlike u temperaturi oblaka između ekvatorskih i polarnih
krajeva iznose svega nekoliko stupnjeva. Zato Jupiterova klima malo ovisi o
Sunčevoj toplini. Meridionalna cirkulacija, dizanje masa u ekvatorskom području
i spuštanje u polarnom, zamaskirana je brzom vrtnjom (rotacijom).

Brza rotacija je treća okolnost koja bitno određuje ponašanje atmosfere. Zbog
nje je građa oblačnog pokrova uređena u smjeru vrtnje. No rotacija dovodi i do
veoma zavojitih gibanja zračnih masa koje se pokreću u smjeru juga ili sjevera.
Smjer zakretanja ovisi o tome giba li se masa na sjevernoj ili na južnoj
polutki. Na sjevernoj vjetrovi skreću udesno, na južnoj ulijevo. Učinak je
izražen mnogo jače nego na Zemlji, a izazvan je Coriolisovom silom (inercijska
sila što se javlja u sustavu koji se vrti).

Četvrtu okolnost čine niske temperature. Pri niskim temperaturama energija se
prenosi veoma sporo, bilo da se prenosi zračenjem ili vođenjem. Dijelovi
atmosfere sporo se hlade i sporo zagrijavaju. U zoni zrak se diže i hladi, a
zatim ispunjava područje nižeg tlaka, to jest ponire u područje pojasa. Okomito
atmosfersko kruženje odvija se u ravnini meridijana, pa dolazi do skretanja
zračnih masa. Kada vjetar skrene u smjer paralele, skretanje prestaje, jer
Coriolisova sila ne djeluje na tijela koja se gibaju po paralelama vodoravno
(Coriolisova sila je inercijska sila koja se javlja u sustavu kada pokretno
tijelo mijenja udaljenost od osi vrtnje). Sjeverna granica zone pokazuje
strujanje u smjeru vrtnje (rotacije), a južna suprotno; na južnoj je polutki sve
obratno.

Pri dodiru slojeva koji se gibaju suprotnim smjerovima dolazi do vrtložnog
gibanja, javljaju se valovi i pjege, u kojima se odvija ciklonalno i
anticiklonalno gibanje. Jedna takva pjega je i Velika crvena pjega, kojoj je
veličina 15 000 x 15 000 km. Ona je preživjela više stoljeća. Period njezina
obrtanja iznosi 6 dana. Jedna manja pjega koja znade proći u blizini Velike
crvene pjege viđa se 40 godina. Mnogobrojni ovalni vrtlozi i valovi dugotrajnog
su obilježja zato što plove u jednoličnom sredstvu, u kojemu se toplina sporo
prenosi s jednog mjesta na drugo. Još nije objašnjeno kako se Velika crvena
pjega uspjela održati na "životu" toliko dugo.

Vjetar se u ekvatorskoj zoni kreće s najvećom brzinom, većom od 100 m/s;
naravno, to je brzina mjerena u odnosu na brzinu vrtnje. Iznad oblaka neposredno
se nastavlja ionosfera. Ona se pruža daleko u prostor i obuhvaćena je
magnetosferom, područjem sa svojstvenim oblikom magnetskog polja. Koncentracija
elektrona u ionosferi iznosi najviše od 105 do 106 ion/cm3, u predjelu prvih 3
000 km iznad oblačnog sloja. Temperatura ovdje premašuje 1 000 K.

Mjerenja gravitacijskog polja ukazuju na postojanje značajne koncentracije
stjenovitog i ledenog materijala u Jupiterovoj unutrašnjosti, vjerojatno jezgre
mase 10 do 15 puta veće od Zemlje. Tlak u unutrašnjosti Jupitera dostiže više
desetaka milijuna bara.

Na moguću kameno-ledenu jezgru nastavlja se debeli sloj metalnog vodika. Naime,
pri tlaku od oko 2 × 1011 Pa, vodik prelazi u metalno tekuće stanje. To je
stanje pri kojem su molekule vodika tako gusto složene da pojedine atome
susjedna molekula privlači jednako kao i atom partner u istoj molekuli.
Posljedica toga je razbijanje molekula. Pored toga događa se da i elektrone u
ljuskama privlače susjedne jezgre, pa dolazi do ionizacije (odvajanja elektrona
od jezgri). Vodik postaje vrlo vodljiv (slično metalima), pa se zato ovo stanje
zove metalni tekući vodik. Ovaj sloj vjerojatno sadrži i primjese helija i
raznog leda. Postojanje metalnog vodika je dokazano u laboratorijima na Zemlji
1996.

Na sloj metalnog vodika se u blagom prijelazu nastavlja sloj vodika i helija u
molekularnom obliku koji iz tekućeg stanja (dublji slojevi) prelazi u plinovito
(bliže površini). Atmosfera koju vidimo je samo vanjski dio ovog sloja. Ovaj
sloj sadrži i manje količine vode, ugljikovog dioksida, metana i drugih
jednostavnih spojeva.

Jupiter je po sastavu 90% vodik i 10% helij (po masenom udjelu), s tragovima
vode, metana i amonijaka. Taj sastav približno odgovara i sastavu prvotnog
oblaka od kojeg je i nastao Sunčev sustav.

Jupiterova unutrašnjost je vrlo vruća, temperature u središtu su čak 20 000 K,
pa Jupiter 1,5 puta više energije zrači u svemir nego što je prima od Sunca.
Ravnotežna temperatura (ona koju bi imao da ga grije samo Sunce) za Jupiter
iznosi 140 K, ali je stvarna temperatura njegovih vanjskih dijelova oko 160 K.
To se objašnjava Kelvin-Helmholtzovim mehanizmom (potencijalna energija
gravitacijskog polja sažimanjem prelazi u unutarnju energiju). Za opaženu
količinu energije bi bilo dovoljno da se Jupiter sažme za 1 mm godišnje.

Postoji neopravdano mišljenje da Jupiteru nedostaje samo malo mase da bi postao
zvijezda. Iako velik, Jupiter je po dimenzijama vrlo daleko od zvijezda ili
smeđih patuljaka. Trebala bi mu 80 puta veća masa da u njegovu središtu započnu
nuklearne reakcije.

Jupiter svoju stazu oko Sunca obiđe za 11,87 godina. Zbog eliptičnosti putanje
udaljenost između Jupitera i Sunca se mijenja od 4,95 do 5,5 AJ.

Jedan Jupiterov dan traje 9 sati i 50 minuta. Zbog te brze rotacije na Jupiteru
nastaju snažna vrtloženja i turbulencije u atmosferi. Periodi rotacije se
razlikuju od sloja do sloja zbog različitih atmosferskih gibanja.

Godine 1955. otkrivena je radio-emisija s Jupitera, što je upućivalo na jako
magnetsko polje. Jako magnetsko polje Jupitera posljedica je debelog sloja
metalnog vodika i brze vrtnje (rotacije). Magnetska je os priklonjena za 11°
prema osi rotacije. Smjer magnetskog polja suprotan je magnetskom polju na
Zemlji, što znači da je sjeverni magnetski pol zaista na sjevernoj polutki
planeta. U atmosferi, ono iznosi oko 10-3 T (4 000 puta jače od Zemljinog).
Jupiterovo magnetsko polje je oko 100 puta veće od Zemljinog. Proteže se
nekoliko milijuna kilometara u smjeru Sunca i čak oko 650 milijuna km u
suprotnom pravcu, te doseže i do Saturnove putanje. Magnetsko polje stvara jake
struje visoko-energetskih čestica koje su 10 puta jače od onih u Van Allenovim
pojasima. Ovdje se kreću električne struje nabijenih čestica koje premašuju dozu
smrtonosnu za čovjeka.

Ono obuhvaća i putanje Jupiterovih satelita, pa se time djelomično objašnjava
velika vulkanska aktivnost na Iou. Između Jupitera i Ioa izmjerena je električna
struja jakosti 5 milijuna Ampera (5 MA). Naelektrizirane čestice ubrzane do vrlo
velikih brzina udaraju u Iovu površinu i izbijaju atome s površine. Izbijeni
atomi čine Iov torus, veliki prstenasti oblak električki nabijenih čestica oko
Iove putanje. Do položaja na kojem se nalazi satelit Io (Ija) magnetosfera se
vrti s jednakom kutnom brzinom kao i Jupiter. Ona je izvor dekametarskih radio
valova promjenjive jačine, uzrokovanih električnim pražnjenjima. Uopće je
Jupiter jedan od najjačih izvora kozmičkih radio valova. Snimljene su munje i
polarna svjetlost. Iz magnotosfere znadu se osloboditi električke čestice i u
obliku kozmičkih zraka stići do Zemlje, a zabilježene su i kod Merkura. Na
stanje magnetskog polja veoma utječu najbliži Jupiterovi sateliti koji se gibaju
u tom području. Poseban utjecaj pokazuje Io. Nalazi se na udaljenosti od 3
Jupiterova promjera i stalan je izvor plinova.

Godine 1979. svemirska letjelica Voyager 1 je otkrila Jupiterove prstene.
Prsteni se uglavnom sastoje od mikrometarskih čestica prašine, a prostiru se sve
do površine planeta. Najbliži Jupiteru je Halo prsten, širok oko 20 000 km, koji
ima oblik torusa. Na Halo se nastavlja 7 000 km široki Glavni prsten. Unutar
glavnog prstena se nalaze i Jupiterovi sateliti Metida i Adrasteja. Smatra se da
su ova dva satelita izvor materijala (udari meteorita izbacuju krhotine u
svemir) za Glavni pojas, dok su druga dva mala unutarnja satelita - Amalteju i
Tebu - izvori materijala za vrlo rijetke Amalthea Gossamer (unutar Amaltejine
putanje) i Thebe Gossamer (između putanja Amalteje i Tebe) prstene koji se
nastavljaju na Glavni prsten (Paučinasti prsteni).

Podrobniji članak o temi: Jupiterovi prirodni sateliti Prema dosadašnjim
saznanjima oko Jupitera kruže 67 prirodna satelita (mjeseca). Razdvajanje po
skupinama napravljeno je po svojstvima nebeskih tijela kao i po svojstvima
njihovih putanja. Na primjer galilejanski sateliti su veliki i nalik su malim
planetima, dok su sateliti iz skupine Ananke ili iz skupine Amalteja mala tijela
nepravilnog oblika i asteroidnog podrijetla. Kako su mase galilejanskih satelita
velike, usporedive s masom Mjeseca, to oni jedan drugome znatno remete staze.
Iako su im ekscentriciteti maleni, oni se ipak neprekidno mijenjaju. Zbog
velikog broja prirodnih satelita, postoji podjela po sljedećim skupinama:

Jupiterovi unutarnji sateliti su Amalteja, Metida, Adrasteja i Teba, a to su
nepravilna, planetoidna tijela, i nalaze se s vanjske strane prstena. Prsten je
male gustoće. Vanjski mu polumjer iznosi 129 000 km. Najsjajniji dio prstena
širok je 6 000 km. Bliže Jupiteru sjaj mu veoma opada, no tvar se, sve
usitnjenija, prostire do površine Jupitera. Tipične čestice veličine su 1 μm.
Debljina prstena manja je od 30 km, no oko njega zapaža se jedan svijetleći halo
mnogo veće širine. Amalteja je stijena nepravilna oblika, crvena je i tamna. U
središte Jupitera stalno je uperena njena duža os.

Galilejanski sateliti (Io ili Ija, Europa, Ganimed, Kalisto) po sfernom obliku,
čak i po veličini sliče terestričkim plenetima. Kao i prva skupina satelita, oni
se gibaju u ravnini Jupiterova ekvatora, a staze su im slabo izdužene. Ophodno
vrijeme iznosi im od jednog do desetak dana. Period vrtnje sinkroniziran je s
periodom obilaska, a to znači da uvijek jednom stranom gledaju prema Jupiteru.
Najveći među njima i ujedno najveći Jupiterov satelit je Ganimed. Gustoća tih
satelita opada po redu udaljenosti. To se svojstvo ne protivi predodžbi da su
svi oni stvoreni u okolini Jupitera i s njime istodobno. Pred sobom imamo Sunčev
sustav u malom. Krajolici galilejanskih satelita iznenađujući su. Sudeći po
prosječnoj gustoći, Io i Europa pretežno su izgrađeni od silikata, a Ganimed i
Kalisto od jednakih dijelova silikata i vode.

Io ima najsnažnije vulkansko djelovanje od svih tijela Sunčeva sustava. Po
veličini i gustoći nalik je Mjesecu. Prekriven je slojevima crvenonarančaste
boje, sa svijetliježućkastim i bijelim površinama, te tamnim mrljama. Čitava je
površina proizvod vulkanske djelatnosti. Pritom je ekvatorsko područje
aktivnije. Osim vulkana ima i planina, visokih do 10 km. Postoje mnogobrojni
rasjedi i pukotine, duge nekoliko stotina kilometara. Tipičan vulkanski oblik je
kaldera. Jedna polutka sadrži stotinjak kaldera mjera većih od 20 km. Najveće
imaju i 250 km. Čitavih 5% površine prekrivaju kaldere. One su obično
zagaravljene, crnosmeđe i blagih padina, a oko njih se šire valovi i rijeke
krute lave, u raznim nijansama žutocrvenog. U vrijeme erupcije, lava s
plinovitim oblakom izbija s brzinom od 500 do 1 000 m/s i diže se uvis 70 do 300
km.

Boje tla dadu se rastumačiti sumporom i sumporovim dioksidom. Vrlo rijetka
atmosfera sastoji se od sumporovog dioksida. Vodena para nije uočena. Kako je
voda jedan od glavnih sastojaka vulkanizma na Zemlji, nedostatak vodene pare na
Io znak je da je unutrašnjost dehidrirana. Talište sumpora nalazi se na
temperaturi od 385 K (112 °C). U toku erupcije sumpor se hladi i pokriva tlo, a
pri naglom hlađenju poprima razne nijanse. Velike bijele površine vjerojatno su
snijeg ili mraz od sumpora ili sumporovog dioksida. Vulkanizam je uvjetovan
rastaljenom unutrašnjosti. Izvor topline mogle bi biti plime (plimna sila). Iako
je Io Jupiteru blizu kao i naš Mjesec Zemlji, zbog mnogo puta veće Jupiterove
mase, plime su razmjerno veće. Energija se prenosi na tijelo satelita trenjem
plimnog vala, no ako je vrtnja sinkronizirana, plimni val je stojni. Tada se
energija dobiva jedino ako se jakost plime mijenja, pa se nebesko tijelo steže i
rasteže. Premda je staza Io slabo izdužena, poremećenja do kojih dolazi posebno
zbog utjecaja Europe dovode do ritmičkog mijenjanja udaljenosti do Jupitera, pa
se i plimni val ritmički diže i spušta. Tim bi mehanizmom Io bio u središtu
rastaljen još od vremena nastanka. Druga je mogućnost da se Io zagrijava jakim
električnim strujama koje teku u Jupiterovoj magnetosferi. Zagrijavanje satelita
ma kojim od mehanizama u dugim je geološkim razdobljima trebalo dovesti do
razdvajanja kemijskih sastojaka po dubini. Lako hlapljivi sastojci, poput vode,
napustili su planet, a obilni sumpor izdigao se iz unutrašnjosti do površinskih
slojeva debljine od nekoliko kilometara.

Zbog vulkanske erozije današnji reljef kore nije stariji od 10 do 100 milijuna
godina, nema stoga ni jednog vidljivog meteoritskog kratera. Vulkanska aktivnost
praćena je izdvajanjem topline. Pojedini dijelovi površine imaju temperaturu od
500 K. U infracrvenom području, Io zrači oko 2 W/m2, što se dade usporediti s
najaktivnijim geotermalnim predjelima, s tom bitnom razlikom što je ovdje snaga
zračenja raspoređena po čitavu globusu satelita.

Europa je posve prekrivena ledom i mnogo je sjajnija od Mjeseca, od kojega je i
nešto manja. Ledenu površinu šaraju izlomljene sivkaste pruge, duge više tisuća
kilometara, široke stotinu kilometara. Inače površina ne pokazuje nikakve
osobite visinske razlike. Sivkaste pruge nisu pukotine u kori već, vjerojatnije,
ponovno zaleđeni razmak među ledenim santama. U području sumračnice uočeni su
hrptovi visine nekoliko stotina metara. Zavojiti su, široki do deset, a dugi
više od stotinu kilometara. Dio površine poprskan je tamnim mrljama, koje se pri
većem povećanju razlučuju u udubine i izbočine. Nađeno je nekoliko udarnih
kratera, promjera oko 20 km. Površina Europe zapravo je ledena santa premale
čvrstoće da sačuva kratere i sama je stalno podvrgnuta promjenama. Zato je i
razmjerno mlađa, možda oko sto milijuna godina.

Ganimed ima površinu geološki veoma raznoliku. Starija je površina tamnija,
mlađa svijetlija. Trećinu polutke okrenute od Jupitera zauzima tamni oval.
Predjel Galileja (lat. Regio Galileo), dugačak je oko 4 000 km. U reljefu se
vide mnogobrojni udarni krateri, s bijelim zrakama i bez njih; one prestavljaju
led izbačen iz kore (rastopljen i ponovo zaleđen). Nema mnogo velikih kratera.
Svojstveni dijelovi reljefa su trakasti sustavi usporednih planina, koji znadu
teći jedan preko drugoga kao da su češljani. Trake su duge više stotina
kilometara, uže od 100 km, a sadrže desetak usporednih planina. Ima terena
nevjerojatno izmiješanih oblika. Zapažaju se i pomaci velikih površinskih ploča,
klizanja i razmicanja, nastala pucanjem i širenjem kore.

Temisto je mali Jupiterov satelit između putanja Kalista i Lede, otkriven je 30.
rujna 1975., ali mu se zagubio trag sve do 2000. godine kada je ponovno
pronađen. Zbog toga je ovaj satelit do listopada 2002. imao dva privremena
imena: S/1975 J 1 i S/2000 J 1. Temisto je prvi satelit izvan orbita 8 najbližih
satelita (4 unutrašnja + 4 velika galilejanska). Temisto se giba progradno (ili
direktno, to jest u smjeru Jupiterove rotacije). Temisto je jedini član grupe
Temisto čiji su članovi progradni nepravilni sateliti. Srednji promjer mu iznosi
tek oko 8 km.

Himalija, Leda, Liziteja, Elara i S/2000 J 11 iz te skupine imaju staze veoma
izdužene i nalaze se u ravnini za 30° nagnutoj prema Jupiterovu ekvatoru, a svi
su gotovo u jednoj ravnini. Srednje udaljenosti malo im se razlikuju, pa im se
mnogo ne razlikuje ni ophodno vrijeme.

Grupa Ananka je grupa Jupiterovih prirodnih satelita sa sličnim parametrima
orbite. Ova grupa spada među Jupiterove retrogradne nepravilne satelite. Oni su
znatno izduženih staza, no bitna im je karakteristika retrogradno kretanje.
Maleni su i nepravilna oblika. Grupa ima između 7 i 16 članova, ovisno o tome
koliko strogo shvaćamo definiciju grupe. Poznati članovi uže grupe, redom od
većih prema manjim, su: Ananka (najveći satelit, po njemu se zove grupa),
Praksidika, Jokasta, Harpalika, Tiona, Euanta, Euporija. Dodatnih 9 rubnih
članova grupe su: S/2003 J 16, Mnema, S/2003 J 3, S/2003 J 18, Ortozija,
Telksinoa, Hermipa, Helika, S/2003 J 15.

Grupa Karma je grupa Jupiterovih prirodnih satelita sa sličnim parametrima
staze. Samo jedan satelit izlazi iz okvira grupe i ima ekscentricitet izvan
(0,4295) raspona i to od 0,23 do 0,27. Ova grupa spada među Jupiterove
retrogradne nepravilne satelite. Grupa ima 17 članova. Redom od Jupitera prema
vani, to su: S/2003 J 17, S/2003 J 10, Pasiteja, Haldena, Arha, Izonoa, Erinoma,
Kala, Aitne, Tajgeta, S/2003 J 9, Karma (najveći satelit, po njemu se zove
grupa), S/2003 J 5, S/2003 J 19, Kalika, Eukelada i Kalihora.

Grupa Karpo ima samo satelit Karpo (također Jupiter XLVI). Progradni nepravilni
satelit s oko 3 kilometra u promjeru i ophodnim vremenom od 458,625 dana.

Grupa Pasifaja je grupa Jupiterovih prirodnih satelita sa sličnim parametrima
putanje. Ova grupa spada među Jupiterove retrogradne nepravilne satelite. Za
razliku od preostale dvije retrogradne grupe Jupiterovih nepravilnih satelita
(grupa Ananka i grupa Karma), ova je grupa vrlo raspršena po inklinaciji, što se
tumači velikom starošću grupe koje se od vremena svojeg nastanka postepeno
raspršila. Grupa ima 13 članova. Redom od Jupitera prema vani, to su: Euridoma,
S/2003 J 23, Hegemona, Pasifaja (najveći satelit, po njemu se zove grupa),
Sponda, Kilena, Megaclite, S/2003 J 4, Kaliroa, Sinopa, Autonoa, Aeda i Kora.

Zbog svoje vidljivosti golom oku na noćnom nebu Jupiter je bio poznat u antičkim
vremenima. Godine 1610. Galileo Galilej pomoću teleskopa otkriva 4 prirodna
satelita koji su prozvani: Io, Europa, Ganimed i Kalista. Ovu grupu prirodnih
satelita nazivamo galilejanskim satelitima. Galileo je na Saturnu našao
izrasline u obliku ušiju. Smatrao je da je to trojno tijelo. Da je to zapravo
prsten, ustanovio je 1665. Christiaan Huygens koji je te godine otkrio i najveći
Saturnov prirodni satelit, Titan. Ole Rømer je 1675. iskoristio pomrčine
Jupiterovih satelita da ocijeni brzinu svjetlosti. Giovanni Domenico Cassini je
u razdoblju od 1671. do 1684. otkrio 4 dalja Saturnova satelita i pukotinu
unutar prstena (Cassinijeva pukotina). Viđao je i pjege na Jupiteru, te njegovu
spljoštenost. Isaac Newton je spljoštenost rastumačio vrtnjom. Zatim je William
Herschel 1781. otkrio Uran kao nebesko tijelo 6. prividne veličine. Uran je i
prije bio viđen jer je u dometu vidljivosti oka. Herschel je 1787. otkrio
Uranove satelite Titaniju i Oberona, a 1789. Saturnove satelite Mimas i Enkelad,
te je odredio Saturnov period vrtnje.

Do otkrića Neptuna dolazi 1846. (Urbain Le Verrier i Johann Gottfried Galle), a
u razmaku od dvije sedmice nađen je njegov pratilac Triton. Jedan točan položaj
Neptuna iz 1612. pronađen je i u zapisima Galileia. James Clerk Maxwell je 1858.
ustvrdio da je Saturnov prsten sastavljen od djelića (segmenata) meteorskog
materijala, a J. Keller je to 1895. spektroskopski i dokazao. Pažnju astronoma
zaokupljale su površine planeta od sedamdesetih godina 19. stoljeća. Izučavala
se struktura Jupiterovih pruga, a 1878. obratila se pažnja na Veliku crvenu
pjegu, iako je ona zapažena već od 1664. (Robert Hooke i Giovanni Domenico
Cassini). Bljedunjave pruge nađene su još na Saturnu. Tridesetih godina 20.
stoljeća spektroskopski je ustanovljeno prisustvo metana na svim velikim
planetima, a amonijak je nađen samo na Jupiteru. Oko 1960. spektrom je dokazano
i prisustvo vodika.

Sa Zemlje je do sada poslano 7 svemirskih letjelica, koje su bile uspješne u
svom cilju. Prva letjelica koja je uspjela stići do Jupitera bila je
međuplanetarna sonda Pioneer 10, koja se 4. prosinca 1973. približila Jupiteru
na 130 000 km. Točno godinu dana kasnije približio mu se na 43 000 km Pioneer
11. Poslala je prve slike niske rezolucije. Pioneer 10 je također vratila i
telemetrijske podatke o magnetosferi i atmosferi Jupitera. Letjelice Voyager
(Voyager 1 i Voyager 2) opremljene boljim kamerama i mjernim instrumentima nego
letjelice tipa Pioneer. Voyager 1 je prišao Jupiteru 5. ožujka 1979. na daljinu
od 278 000 km, snimajući još satelite Io, Ganimed i Kalista. Voyager 2 je
obletio Jupiter 9. srpnja 1979. snimajući usto sve galilejanske satelite.
poslale su na Zemlju 1979. slike i telemetrijske podatke, što je pridonijelo
proširenju znanja o planetu Jupiter, otkrivši sljedeće:

Ekspedicije svemirskih letjelica čine prekretnicu u izučavanju divovskih planeta
i njihovih satelita. 4. ožujka 1979. otkriven je Jupiterov prsten. Saturn je
primio posjet Pioneera 11. rujna 1979., Voyagera 1 u studenom 1980., a Voyagera
2 u kolovozu 1981. Voyagera 2 je u siječnju 1986., osam godina nakon lansiranja,
stigao u najveću blizinu Urana, a 1989. i do Neptuna. Plin helij je na Jupiteru
spektroskopski dokazan iz Pioneera 10. Na temelju opažanja u optičkom i radio
valnom području, i sa Zemlje i s letjelica, te izravnim mjerenjima iz letjelica
može se veoma sigurno govoriti o građi tijela koje pripadaju Jupiterovoj skupini
planeta.



https://hr.wikipedia.org/wiki/Nikola_Tesla

Nikola Tesla (Smiljan, 10. srpnja 1856. - New York, 7. siječnja 1943.) bio je
hrvatski i američki znanstvenik i izumitelj srpskoga podrijetla. Rođen u Lici,
ali je gotovo cijeli život radio u SAD-u, gdje je i ostvario sve izume.
Gimnaziju je pohađao u Gospiću, potom u Rakovcu kraj Karlovca, gdje je
maturirao. Na Visoku tehničku školu u Grazu upisao se 1875. Godine 1881. radio
je u Središnjem telegrafskom uredu u Budimpešti, a potom u Telefonskoj centrali,
u kojoj je načinio niz tehničkih poboljšanja. U jesen 1882. zaposlio se u Parizu
u Edisonovoj telefonskoj podružnici. Već je za vrijeme studija upozorio na
nedostatke istosmjernoga elektromotora. U Budimpešti je zamislio primjenu
višefaznih izmjeničnih struja za ostvarenje okretnoga magnetskoga polja koje bi
uzrokovalo vrtnju u elektromotoru. U nastojanju da razvije zamišljeni sustav
izmjeničnih struja, otišao je 1884. u SAD, gdje se s preporukom voditelja
Edisonova predstavništva u Europi zaposlio kod T. A. Edisona, gdje je iznosio
svoje zamisli o proizvodnji i isplativijem prijenosu izmjeničnih struja, ali
nije nailazio na razumijevanje. Godine 1885. osnovao je Tesla u New Yorku
vlastitu tvrtku Tesla Electric Light and Manufacturing Company za proizvodnju
električnih lučnica (elektrolučna svjetiljka), a 1887. tvrtku Tesla Electric
Company, s laboratorijem, u kojem je najprije konstruirao elektromotore
izmjenične struje. U jesen iste godine prijavio je prve patente o proizvodnji i
prijenosu višefaznih izmjeničnih struja i njihovoj primjeni za učinkovit pogon
izmjeničnih elektromotora. Tim je izumima pokazao da je za većinu primjena
izmjenična struja znatno prikladnija od istosmjerne.

Teslin sustav višefaznih električnih struja i njegovu električnu rasvjetu
prikazala je tvrtka Westinghouse na Svjetskoj izložbi u Chicagu 1893., te je
predložila Teslin sustav izmjeničnih struja za hidroelektranu na slapovima
Niagare. Hidroelektrana je bila završena 1896., a njome je, visokonaponskim
dalekovodom (visoki napon je bitno smanjio gubitke), bio opskrbljivan oko
40 kilometara udaljen grad Buffalo, a potom i udaljeniji gradovi. U isto je doba
po New Yorku bilo raspoređeno nekoliko stotina malih elektrana istosmjerne
struje, jer se ona zbog velikih gubitaka mogla prenositi samo na udaljenosti do
3 kilometra. Za nekoliko godina Teslin se sustav višefaznih izmjeničnih struja
počeo rabiti u cijelome svijetu, a tijekom više od jednoga stoljeća u osnovi se
nije promijenio. Visokofrekvencijske izmjenične struje primijenio je za bežični
prijenos signala i energije. S transformatorom vrlo visokoga omjera
transformacije (poslije nazvanim Teslin transformator) postizao vrlo visoke
napone i stvarao vrlo snažna električna polja. Izumio je radiokomunikacije i
daljinsko upravljanje. Načinio je model broda kojim je s pomoću električnih
signala bežično upravljao na daljinu, a javno ga je 1898. pokazao u New Yorku.

Bavio se i istraživanjima u strojarstvu, na primjer 1913. patentirao je turbinu
s mnoštvom tankih diskova a bez lopatica (Teslina turbina). Kako nije imao
interesa i vremena baviti se razvojem i prilagodbom svojih izuma tržištu, mnogi
koji su razvijali njegove izume i prisvajali su ih. Vrhovni sud SAD-a tek je
1943., nakon Tesline smrti, poništio američke patente radija G. Marconija, jer
su Teslini raniji patenti već sadržavali sve što je opisao Marconi. Tesla je za
svoje izume dobio mnoga priznanja i počasne doktorate. Nobelova ga je nagrada
mimoišla jer ju nije htio podijeliti s Edisonom. Stotine izuma, većinom iz
elektrotehnike, prijavio je u 112 patenata u SAD-u i gotovo isto toliko u drugim
zemljama, a mnogi su izumi ostali samo zabilježeni u njegovim dnevnicima ili
stručnim časopisima. Najveće je priznanje Teslinu radu bilo dano na 11. općoj
konferenciji za mjere i utege 1960., kada je za jedinicu jakosti magnetskoga
polja (fizikalna veličina koju inženjeri ponekad nazivaju gustoća magnetskog
toka ili magnetska indukcija). prihvaćen naziv Tesla. Jedini je to naziv mjerne
jedinice po nekome Slavenu među 19 naziva po zaslužnim znanstvenicima u
Međunarodnom sustavu mjernih jedinica. Po Tesli je nazvan planetoid ili asteroid
2244 Tesla, te krater na Mjesecu Tesla (krater).

Nikola Tesla rođen je 9./10. srpnja 1856. u mjestu Smiljan kod Gospića. Tesla je
bio srpskog ili hrvatskog podrijetla (Teslin dnevnik): njegov otac Milutin bio
je pravoslavni svećenik, a njegova majka Georgina Mandić (zvana Đuka) bila je
bez naobrazbe, ali vrlo inteligentna žena.

Temeljem određenih nalaza su izronile i teze o hrvatskom podrijetlu Nikole
Tesle. Prema tim materijalima, koje je našla prof. Ljubica Štefan, o porijeklu
prezimena Tesla je govorio sam Tesla kad je u svom dnevniku pisao da je njegov
djed taj nadimak dobio zbog toga jer je "imao isturene prednje zube pa ga je
narod prozvao Tesla prema alatki kojom se obrađuje drvo i otud i moje sadašnje
prezime Tesla". U tim tekstovima je stajalo "Drago mi je što me i Hrvati
smatraju svojim jer su moji preci hrvatski koljenovići Draganići iz Zadra. Kao
hrvatski plemići u 16. stoljeću došli su u Liku i tu ostali. U Liku su moji
prepreci došli preko Novog Vinodola. Preci moje majke, Kalinići, također su
hrvatski plemići iz Novog Vinodola. Moj pradjed stjecajem okolnosti morao je
otići u Bosansku krajinu (turska Hrvatska) i tamo se oženio pravoslavnom
djevojkom i prešao na pravoslavlje. On je imao isturene prednje zube pa ga je
narod prozvao Tesla prema alatki kojom se obrađuje drvo i otud i moje sadašnje
prezime Tesla. To je zapravo nadimak. Moj djed je bio časnik u ličkoj regimenti,
a moj otac pravoslavni prota!“

No svakako tezu o hrvatskom porijeklu podržava i Talijanska enciklopedija
znanosti, književnosti i umjetnosti "Treccani": to je talijansko istraživanje i
nove povijesno-znanstvene spoznaje Republika Italija nagradila zlatnom medaljom
za kulturu i umjetnost 1988..

Budući izumitelj svjetske slave pohađao je njemačku osnovnu školu u Smiljanu, a
istu je završio u Gospiću. Nakon toga upisao se u Nižu realnu gimnaziju u
Rakovcu kod Karlovca. Slobodno je vrijeme najviše volio provoditi s
prijateljima. No, uživao je i u hvatanju ptica (ljubav prema pticama pratit će
ga čitav život) i čitanju. U vrijeme puberteta volio se kartati ali tako
zarađeni novac nikada nije nosio kući već ga je poklanjao drugima. Nakon
završetka gimnazije dvije se godine nije školovao. Roditelji su na Nikolu vršili
pritisak da postane svećenik ali on se tome protivio i upisao se na studij
tehničkih znanosti u Grazu. Na Visoku tehničku školu u Grazu upisao se 1875.
Prvu je godinu primao stipendiju Vojne krajine, a druge je godine stipendija
izostala jer je Vojna krajina bila razvojačena. Zamolio je 1876. i 1878.
stipendiju Matice srpske u Novome Sadu, ali ju nije dobio. Početkom 1880. otišao
je u Prag u želji da nastavi studij, ali nema podatka da je završio studij na
kojem od sveučilišta. Tijekom studija upoznao se s Voltaireovim djelima te je
odlučio pročitati sve što je ovaj napisao. U konačnici je pročitao sva njegova
djela, ali ne samo to nego ih je i naučio napamet. Nakon završetka studija
zaposlio se u telefonskom društvu i priključivao telefone po kućama u naredne
dvije godine.

Jedno vrijeme radio je kao inženjer Telefonskog društva u Budimpešti, gdje je
načinio niz tehničkih poboljšanja. Nakon Budimpešte zaposlenik je Edisonove
tvrtke (Continental Edison Company) u Parizu. Tesla je tada imao visoko
mišljenje o Edisonu. Na zadatku u Strasbourgu (1883.) izvan radnog vremena
konstruira prvi indukcijski motor. Već je za vrijeme studija upozorio na
nedostatke istosmjernoga elektromotora. U Budimpešti je zamislio primjenu
višefaznih izmjeničnih struja za ostvarenje okretnoga magnetskoga polja koje bi
uzrokovalo vrtnju u elektromotoru. U nastojanju da razvije zamišljeni sustav
izmjeničnih struja, otišao je 6. lipnja 1884. u SAD, gdje se s preporukom
voditelja Edisonova predstavništva u Europi zaposlio kod T. A. Edisona, gdje je
iznosio svoje zamisli o proizvodnji i isplativijem prijenosu izmjeničnih struja,
ali nije nailazio na razumijevanje.

6. lipnja (1884.) odlazi u Sjedinjene Države i postaje američki državljanin. U
New York je stigao s četiri centa u džepu, nekoliko vlastitih pjesama,
proračunima za leteći stroj i preporukom Edisonova suradnika Charlesa Batchelora
u kojoj je pisalo: "Gospodine Edison, poznajem dva velika čovjeka. Jedan ste vi,
a drugi je mladić koji stoji pred Vama". Nakon ovakve preporuke Edison ga je
zaposlio u svojoj tvrtki, ali se dva izumitelja nikako nisu mogla složiti u
načinu rada što je vodilo ka neizbježnom sukobu. Tesla je prekinuo rad s
Edisonom kada ga je ovaj uvrijedio zbog načina rada napisavši oproštajnu poruku
sa sadržajem: "Doviđenja gospodine Edison."

Godine 1885. osnovao je Tesla u New Yorku vlastitu tvrtku Tesla Electric Light
and Manufacturing Company za proizvodnju električnih lučnica (lučna svjetiljka),
a 1887. tvrtku Tesla Electric Company, s laboratorijem, u kojem je najprije
konstruirao elektromotore izmjenične struje. U jesen iste godine prijavio je
prve patente o proizvodnji i prijenosu višefaznih izmjeničnih struja i njihovoj
primjeni za učinkovit pogon izmjeničnih elektromotora. Tim je izumima pokazao da
je za većinu primjena izmjenična struja znatno prikladnija od istosmjerne. Kako
bi u elektromotoru, bez primjene komutatora, stvorio okretno magnetsko polje,
upotrijebio je nekoliko parova zavojnica, napajanih izmjeničnim strujama koje su
bile vremenski pomaknute, pa su se razlikovale u fazama. Za to je morao prvo
konstruirati električni generator koji proizvodi višefaznu struju. Isprva su to
bile samo dvije struje, no poslije je razradio sustave s tri, šest i više fazno
pomaknutih struja. Cijeli sustav obuhvaćao je generator dvofazne izmjenične
struje i motor s dvama parovima zavojnica, napajanih takvom strujom. Teslini
elektromotori za izmjenične struje (sinkroni, asinkroni i krletkasti)
jednostavni su po konstrukciji, a to znači i jeftiniji za proizvodnju i
održavanje od onih za istosmjernu struju. U Američkom institutu elektroinženjera
održao je 16. svibnja 1888. zapaženo predavanje Novi sustav motora i
transformatora izmjenične struje.

U svibnju 1888. američki izumitelj i industrijalac George Westinghouse, čelni
čovjek Westinghouse Electric Company-a iz Pittsburga kupuje prava na Teslin
patent višefaznog sustava naizmjenično pokretanog dinama, transformatora i
elektromotora. To je dovelo do sukoba između Edisonova direktnog sustava i
Tesla-Westinghouseovog izmjeničnog pristupa u kojem je ovaj drugi odnio pobjedu.
Uskoro Tesla osniva vlastiti laboratorij u New Yorku (1887.) gdje radi sve do
svoje smrti (1943). U to je vrijeme izumio elektromotor koji će biti osnova svih
strojeva koji se pokreću izmjeničnom strujom. Posvetio se i drugim izumima kao
što su na primjer visokofrekventni elektricitet. U svom laboratoriju
eksperimentirao je sa sjenogafom, slično onome što je činio Wilhelm Conrad
Röntgen kada je 1895. otkrio X-zrake. Tesla je i dalje obavljao pokuse u
području visokofrekvencijskih struja i njihove primjene za rasvjetu. Teslin
navoj osmišljava 1891. koji će potom postati indukcijski navoj najčešće korišten
u radio tehnologiji.

Zapaženo predavanje održao je 20. svibnja 1891. na Sveučilištu Columbia u New
Yorku pod naslovom Pokusi sa strujama vrlo visoke frekvencije i njihova primjena
u umjetnoj rasvjeti. O Teslinim izumima pisala su sva svjetska glasila, a Tesla
je držao predavanja širom Amerike i Europe. Gotovo sve o čemu je govorio bilo je
novo, na svakom predavanju prikazivao je začudne, uvijek različite pokuse. U
Parizu je primio vijest da mu je majka na umoru, te je otputovao u Gospić. Na
povratku je na poziv gradonačelnika M. Amruša održao 24. svibnja 1892.
predavanje u Gradskoj vijećnici u Zagrebu. Tim je predavanjem podigao
samopouzdanje inženjera u Hrvatskoj na visoku razinu pa su izgradili i pustili u
pogon hidroelektranu za izmjeničnu struju na Krki (Hidroelektrana Jaruga) samo
nekoliko mjeseci nakon one na Niagari. Teslin sustav višefaznih električnih
struja i njegovu električnu rasvjetu prikazala je tvrtka Westinghouse na
Svjetskoj izložbi u Chicagu 1893., te je predložila Teslin sustav izmjeničnih
struja za elektranu na slapovima Niagare. Hidroelektrana je bila završena 1896.,
a njome je, visokonaponskim dalekovodom (visoki napon je bitno smanjio gubitke),
bio opskrbljivan oko 40 kilometara udaljen grad Buffalo, a potom i udaljeniji
gradovi. U isto je doba po New Yorku bilo raspoređeno nekoliko stotina malih
elektrana istosmjerne struje, jer se ona zbog velikih gubitaka mogla prenositi
samo na udaljenosti do 3 kilometra. Za nekoliko godina Teslin se sustav
višefaznih izmjeničnih struja počeo rabiti u cijelome svijetu, a tijekom više od
jednoga stoljeća u osnovi se nije promijenio.

Daljnja su istraživanja odvela Teslu u područje struja još viših frekvencija,
pri još višim naponima. Radeći sa strujama visokih frekvencija, Tesla je otkrio,
istražio i primijenio mnoge do tada nepoznate pojave i tako osnovao nove grane
elektrotehnike. Visokofrekvencijske izmjenične struje primijenio je i za bežični
prijenos signala i energije. O tome je održao predavanje 24. veljače 1894. na
Franklinovu institutu u Philadelphiji, te 3. ožujka na sastanku Udruženja za
električnu rasvjetu u St. Louisu. Usporedo s time radi na novim izumima kao što
su radijsko upravljanje letjelicama, osmišljava i preteče radara, iskorištavanje
sunčeve energije, radio komunikaciju s drugim planetima i tako dalje.

Godine 1895. u Teslinu je laboratoriju izbio požar, koji je uništio sve uređaje,
nacrte, arhiv i Tesline privatne stvari. U samo godinu dana podigao je novi
laboratorij, u kojem je s transformatorom vrlo visokoga omjera transformacije
(poslije nazvanim Teslin transformator) postizao vrlo visoke napone i stvarao
vrlo snažna električna polja. U njima su električna pražnjenja bila burna,
slična munjama, a svjetleće su cijevi svijetlile iako nisu bile spojene s
vodovima. U radu s visokofrekvencijskim strujama ustanovio je kako one i uz
visoke napone nisu opasne za čovjeka, te je predvidio njihovu primjenu u
liječenju. Daljnja su istraživanja Teslu navela na zamisao kako bi se s pomoću
takvih snažnih visokofrekvencijskih elektromagnetskih polja mogla prenositi
električna energija na velike udaljenosti bez upotrebe električnih vodiča. Prvi
je korak prema tom cilju bio bežično slanje signala na daljinu. Izumio je
radiokomunikacije i daljinsko upravljanje. Načinio je model broda kojim je s
pomoću električnih signala bežično upravljao na daljinu, a javno ga je 1898.
pokazao u New Yorku. U to su doba drugi izumitelji radija prenosili signale na
udaljenost od samo nekoliko kilometara. U osnovnom patentu, koji je prijavio
1897. a dobio 1900., u obrazloženju stoji kako će uređaji imati i druge korisne
primjene kao što je na primjer prijenos signala.

Kako je njegova pozornost ponajprije bila usmjerena na bežični prijenos
električne energije, Tesla je 1897. izgradio veliku odašiljačku i prijamnu
postaju na osami u Colorado Springsu i u njoj je usavršavao sustave za bežični
prijenos signala i električne energije, uz primjenu napona od nekoliko milijuna
volta. Pri bežičnom prijenosu električne energije na daljinu glavna je poteškoća
bila, a ostala je i do danas, malena učinkovitost sustava. U Colorado Springsu,
gdje je boravio od svibnja 1899. do rane 1900., došao je do vjerojatno svog
najvećeg otkrića - stojnih valova. Pomoću ovog otkrića dokazao je da Zemlja može
poslužiti kao električni vodič i može reagirati kao glazbena vilica na
električne vibracije na određenoj frekvenciji. Tako je upalio 200 žarulja koje
nisu bile povezane žicom na udaljenosti od 40 kilometara, a koje su svaka
pojedinačno osvjetljavale krug od 41 metra oko sebe. U to vrijeme bio je posve
siguran da prima signale s druge planete, a zbog čega je bio ismijavan.

Za zamišljeni svjetski sustav radiokomunikacija počeo je 1901. graditi veliku
radijsku postaju na Long Islandu u New Yorku. Vraćajući se 1900. u New York s
kapitalom američkog financijera J. Pierre Pont Morgana od 150 tisuća dolara
započeo je konstrukciju tornja koji bi bežičnim putem odašiljao signale. Tesla
je tvrdio da je zajam osigurao tako što je 51 % prava na svoje patente na polju
telefonije i telegrafije ustupio Morganu. Pomoću tog tornja želio je osigurati
slanje slika, poruka, vremenskih prognoza i burzovnih izvještaja bežičnim putem.
Za antenu je bio izgrađen stup visok 57 metara, na vrhu s kupolom od žica,
promjera 20 metara. Njime je želio bežično odašiljati signale i električnu
energiju, svima dostupnu i bez naplate. Zbog nerazumijevanja investitora za
sustav u kojem se energija i signali ne bi naplaćivali, gradnja je 1905. bila
obustavljena, a iz bojazni da antena ne posluži njemačkim špijunima, bila je
srušena 1917. miniranjem. To je bio najveći Teslin poraz. Tada je svoj rad
preusmjerio na turbine i druge projekte. Zbog nedostatka novca njegove ideje su
ostale u bilježnicama koje se još uvijek proučavaju. Odlikovan je (1917.)
Edisonovom medaljom, najvećim odlikovanjem Američkog instituta elektroinženjera.

Za sebe je tvrdio da nije izumitelj već otkrivač stvari koje postoje u prirodi
oko nas. Za svoju uspješnost u izumiteljskom poslu sam tvrdio je da zahvaljuje
svojoj urođenoj sposobnosti nevjerojatne vizualizacije stvari, procesa i
događaja. Sukladno tome sve svoje pokuse bi prvo osmislio u glavi, a potom ih
praktično proveo u djelo. Tvrdio je kako je tu sposobnost imao od malena te da
ponekad nije znao razlikovati svoju maštu od stvarnosti. Stoga je prolazio rukom
ispred očiju da bi se uvjerio što je stvarnost, a što mašta. Bio je izuzetno
visok (199 centimetara) i nevjerojatne tjelesne kondicije. To vjerno oslikava
slučaj kada se jedne zime poskliznuo na zaleđenom njujorškom pločniku i umjesto
da padne napravio je salto i dočekao se na noge. Učiniti takvo što bio bi
problem i nekom mlađem, a ne Tesli koji je tada imao 80 godina. Uz to imao je
izražen smisao za lijepo, lijepe manire i govorio je šest jezika.

Imao je veoma mali broj bliskih prijatelja. Među njima bili su pisci Robert
Underwood Johnson, Mark Twain i Francis Marion Crawford. U financijskim
pitanjima bio je prilično nespretan, ekscentričan i kompulzivan. I među
znanstvenicima i u javnosti pratio ga je glas samotnjaka i ekscentrika. Njegov
ekscentrizam sprječavao ga je da ga ljudi slušaju i da ostvaruje zaradu od
svojih izuma. Iako mu je bio potreban novac 1912. je odbio primiti Nobelovu
nagradu iz fizike jer je tvrdio da njegov suprimatelj Thomas Alva Edison nije
pravi znanstvenik. Zadnje godine svog života proveo je hraneći golubove i živio
je uglavnom od godišnjeg honorara iz domovine. Imao je napredni zametak fobije,
ali istovremeno je bio briljantan znanstvenik koji je imao dara da praktično
dokaže svoje hipoteze. Njegove špekulacije o ostvarenju komunikacije s drugim
planetima, izjave da može razdijeliti Zemlju poput jabuke, kao i njegova tvrdnja
da je izmislio smrtonosnu zraku koja može uništiti 10 tisuća aviona na
udaljenosti od 400 km nailazile su na podsmijehe i kritike. Unatoč tomu Tesla se
danas smatra jednim od najplodnijih genija u elektrotehnici. Njegova velika
zasluga je uvođenje izmjenične struje u široku uporabu. Teslini izumi zasnovani
na izmjeničnoj struji postali su temelj cijelom daljnjem razvoju elektrotehnike.
Ostvario je oko tisuću pronalazaka i patenata - trofazni sustav za prijenos
električne snage, generator i transformator za struje visoke frekvencije
(Tesline struje) i drugo. Bio je i jedan od pionira radio-tehnike: otkrio je
sustav za bežično upravljanje i davanje znakova na daljinu, pronašao je nov
sustav osvjetljenja, konstruirao je visokofrekventne alternatore kao osnovu
emisijskih radio-stanica, proizveo je neprigušene elektromagnetske valove,
otkrio je i patentirao princip rezonancije za radio-veze, izložio ideju o
međuplanetarnim telekomunikacijama pomoću ultrakratkih valova, a zamislio je u
cjelini radarski sustav. Objavio je radove iz fizike u kojima je iznosio
originalne ideje koje su se kasnije ostvarile. Autobiografiju pod nazivom Moji
pronalasci (eng. My Inventions) pisao je i objavio 1919., a u povremenim
razgovorima s novinarima iznosio je svoje zamisli, među njima i usnopljeni
prijenos energije nazvan Teslinim zrakama smrti. Posljednjih desetljeća života,
slavan ali i zaboravljen, kontaktirao je samo s rijetkima, a potkraj života samo
s nećakom Savom Kosanovićem.

Preminuo je u New Yorku 7. siječnja 1943. u 87-oj godini života. Nakon njegove
smrti kovčezi u kojima se nalaze Teslini papiri, diplome i druge počasti, kao i
njegove laboratorijske bilješke zapečaćeni su. Neko vrijeme nalazili su se u
vlasništvu Teslinog rođaka i jedinog nasljednika Save Kosanovića. On je kasnije
svoje tako stečeno nasljedstvo poklonio gradu Beogradu, a u svrhu osnivanja
muzeja Nikole Tesle.

Najveće je priznanje Teslinu radu bilo dano na 11. općoj konferenciji za mjere i
utege 1960., kada je za jedinicu jakosti magnetskoga polja (fizikalna veličina
koju inženjeri ponekad nazivaju gustoća magnetskog toka ili magnetska
indukcija). U Češkoj jedna tvornica žarulja nosi njegovo ime, dok u Hrvatskoj
postoji tvrtka Nikola Tesla - Ericsson koja se prvenstveno bavi telefonijom.
Enciklopedija Britannica svrstala ga je među 10 najvažnijih ljudi u svjetskoj
povijesti. Stotine izuma, većinom iz elektrotehnike, prijavio je u 112 patenata
u SAD-u i gotovo isto toliko u drugim zemljama, a mnogi su izumi ostali samo
zabilježeni u njegovim dnevnicima ili stručnim časopisima.

Trofazna struja je sustav triju izmjeničnih, sinusoidno
promjenljivih električnih struja koje su vremenski jedna prema drugoj fazno
pomaknute. To je najčešće korišteni oblik višefaznih sustava struja i napona,
što je jedno od najznačajnijih otkrića Nikole Tesle i na kojem se danas temelji
proizvodnja, prijenos, raspodjela i uporaba električne energije. Okretna
magnetska polja prijeko potrebna za rad električnih generatora i električnih
motora stvaraju se primjenom višefaznih struja. Trofazni sustav napona, koji
tjera trofazne struje, dobiva se iz trofaznoga sinkronoga generatora u kojem su
smještena tri fazna namota, prostorno razmaknuta za 120° i međusobno povezana u
jednoj točki (zvjezdište). U svakom od tih triju namota induciraju se električni
naponi jednake amplitude i frekvencije, međusobno fazno (vremenski) pomaknuti za
jednu trećinu perioda, odnosno za 120° ili 2π/3 radijana. Za tehničku primjenu
važno je da je trofazni sustav simetričan, to jest da su sve električne struje i
naponi jednake amplitude, frekvencije i međusobnoga faznog pomaka. Tada je zbroj
svih triju struja ili svih triju napona jednak nuli, što omogućuje da se
električna energija prenosi trofaznim vodovima sa samo tri vodiča, umjesto njih
šest, koliko bi ih trebalo kada bi postojala tri nepovezana strujna kruga. Ako
se, zbog specifičnosti primjene, opterećenja po fazama razlikuju, rabi se i
četvrti, takozvani neutralni vodič, kojim tada teče struja razlike. Osim iz
trofaznih sinkronih generatora, trofazni naponi i struje mogu se dobiti i
primjenom suvremenih energetskih elektroničkih pretvarača, koji pretvaraju
istosmjerni napon (obično iz akumulatorske baterije) u trofazni. Takvi uređaji
rabe se u slučaju kvara kao rezervni izvori izmjeničnoga napona za potrošače od
posebne važnosti (bolnice, banke, zračne luke).

Trofazna struja namijenjena je za trošila veće električne snage (od 1 do 2 kW),
koja su ekonomičnija od trošila manje snage (na primjer trofazni elektromotori,
trofazne peći), a spajaju se na sve tri faze. Na trofazni napon mogu se
priključiti i jednofazna trošila u kućanstvu (rasvjeta, kućanski aparati),
spajanjem na jednu od triju faza (oznake faza L1, L2 i L3) i na neutralni vodič
(oznaka N).

Električni motor ili elektromotor je stroj koji pretvara električnu energiju u
mehanički rad. Dvije su glavne vrste električnih motora: motor za istosmjernu
struju i motor za izmjenične struje. Na temelju spoznaja o djelovanju magnetskih
polja silom na električni vodič kojim teče električna struja, prvi je poznat od
1833., a napajao se istosmjernom strujom iz baterije galvanskih ćelija. Izumi
motora za izmjenične struje povezani su s primjenama višefaznih sustava struja i
napona te okretnih magnetskih polja, za što je najzaslužniji Nikola Tesla, a u
uporabi su od 1888.

Okretno polje ili rotacijsko polje je magnetsko ili električno polje koje se
vrti oko neke osi. Takva polja u električnim strojevima nastaju vrtnjom rotora
na kojem se nalaze magneti (na primjer u sinkronim strojevima) ili napajanjem
dvaju ili više prostorno razmaknutih statorskih namota višefaznim električnim
strujama (na primjer u asinkronim strojevima). Tako na primjer za stvaranje
kružnoga okretnoga magnetskoga polja statorski namoti trofaznoga dvopolnoga
asinkronoga motora trebaju biti međusobno jednaki, prostorno razmaknuti za 120°,
a njima trebaju teći trofazne struje međusobno fazno (vremenski) pomaknute za
120°. Vektori magnetske indukcije triju statorskih namota vremenski su
promjenljivi, ali je njihov zbroj stalan, čime se stvara okretno polje stalne
amplitude, koje ima stalnu brzinu vrtnje, ovisnu o frekvenciji struje i broju
magnetskih polova. Nikola Tesla je (1882.) izumio i primijenio okretno polje
stvoreno višefaznim strujama, a (1883.) izradio je model asinkronoga motora. Na
istom načelu (više prostorno razmaknutih namota na pravcu kroz koje protječu
fazno pomaknute struje) nastaju linearno gibajuća magnetska polja. Takva su
polja osnova rada linearnih sinkronih i asinkronih motora u primjeni za lebdeća
pružna vozila na magnetskom jastuku.

Teslin transformator, rezonancijski transformator ili Teslina zavojnica je
transformator za proizvodnju visokoga napona (do nekoliko milijuna volti) i
izmjenične struje visokih frekvencija (10 do 300 kHz) koji je izumio Nikola
Tesla 1891. Primar Teslina transformatora sastoji se od električne zavojnice
načinjene od žice s malo zavoja, visokonaponskog električnoga kondenzatora i
iskrišta. Frekvencija titranja titrajnoga strujnoga kruga primara ovisi
o električnom kapacitetu kondenzatora i o induktivnosti zavojnice. Sekundarna
zavojnica ima vrlo velik broj zavoja od tanke žice, a nalazi se unutar primarne
zavojnice kako bi prijenos energije bio što bolji. Zavojnice ne sadrže željeznu
jezgru jer bi s njom, zbog visokih frekvencija Tesline struje, gubitci energije
bili veliki. Električni se kondenzator električki nabija do napona od nekoliko
kilovolta s pomoću izvora izmjenične struje, najčešće s pomoću transformatora.
Kada je kondenzator električki nabijen, strujni krug primara zatvara se preko
iskrišta, kondenzator se prazni i nastaje visokofrekventno titranje (punjenje i
pražnjenje kondenzatora kroz zavojnicu), a magnetsko polje primarne zavojnice
inducira napon u sekundarnoj zavojnici. Visoki naponi u Teslinu transformatoru
stvaraju snažne iskre ili duge pramenove svjetlosti ako se na vrh sekundarne
zavojnice stavi metalni prsten ili toroid, a mogu se pojaviti i drugi učinci, na
primjer u blizini sekundara u Geisslerovim cijevima nastaje luminiscencija, i
kad one nisu povezane vodičima sa sekundarom.

Teslina struja je visokofrekventna izmjenična električna struja nastala u
sekundarnom strujnom krugu Teslina transformatora. Primjenjivala se u
medicinskoj elektroterapiji (darsonvalizacija; prema francuskom fizičaru koji ju
je koristio Jacques-Arsène d'Arsonval) jer električna struja frekvencije veće od
10 000 Hz ne izaziva kontrakcije mišića. Nazvana je po Nikoli Tesli.

Bežični prijenos energije ili bežično slanje energije je proces koji se odvija u
bilo kojem sustavu gdje se električna energija prenosi od izvora do trošila, bez
spajanja istih u električni krug. Bežični prijenos je savršen u slučajevima kada
je potreban trenutan ili stalan prijenos energije, ali je spajanje žicama
nezgodno, opasno ili nemoguće. Iako su osnovni principi u uba slučaja povezani,
ovaj prijenos se razlikuje od bežičnog prijenosa informacija (kao na primjer u
radiju), gdje je postotak energije koji je zaprimljen jedino bitan ako postane
premali da bi se razlučio signal. S bežičnim prijenosom energije, učinkovitost
je važniji uvjet što stvara važne razlike između ovih dviju tehnologija.

Teslina turbina je turbina bez lopatica, koju je otkrio Nikola Tesla 1913.
Umjesto lopatica ona koristi djelovanje graničnih slojeva između fluida
(plinovi, tekućine, pare) i višestrukih vrhova glatkih diskova. Granični
dijelovi fluida djeluju na diskove zbog viskoznosti (trenje fluida) i privlačnih
sila slojeva diska i fluida. Kako rotor nema lopatica, niti bilo kakvih
isturenih dijelova, on je veoma čvrst. Teslina turbine bi trebala imati vrlo
mali razmak izmedu diskova, najviše 0,4 mm i površina treba biti vrlo glatka. U
Teslino vrijeme se nisu mogli naći takvi materijali za vrlo tanke diskove,
budući su se pod opterećenjem iskrivljavali i deformirali, i zato Teslina
turbina nije doživjela tržišni uspjeh. Još uvijek se danas ispituju načini
primjene Tesline turbine, čak i postoji od 2010. i konstrukcija za
vjetroelektrane. Prednost leži u korištenju za male snage turbina. Teslina želja
je bila iskoristiti njegovu turbinu za korištenje geotermalne energije.



https://hr.wikipedia.org/wiki/Luka_%C5%A0uli%C4%87

Luka Šulić (Maribor, Slovenija, 25. kolovoza 1987.), hrvatsko-slovenski
violončelist. Član je dueta 2Cellos, zajedno sa Stjepanom Hauserom.

Luka Šulić je mladi violončelist čiji ugled raste svakim novim nastupom. Rođen
je u Mariboru (Slovenija) u obitelji u kojoj je glazba tradicija. Njegov otac
Božo je Dubrovčanin, a majka Slovenka iz Izole. Otac, koji također svira
violončelo, prije Lukinog rođenja preselio se u Sloveniju. Luka je violončelo
počeo svirati od svoje pete godine. Glazbeno obrazovanje je stjecao u rodnom
Mariboru, potom na Muzičkoj akademiji u Zagrebu u klasi profesora Valtera
Dešpalja, a školovanje je nastavio u Beču kod profesora Reinharda Latzka.
Trenutno studira kod Matsa Lidstroma na Kraljevskoj muzičkoj akademiji u
Londonu.

Osvojio je niz nagrada na međunarodnim natjecanjima, uključujući prvu i posebnu
nagradu na 7. Lutoslawskom međunarodnom violončelističkom natjecanju u Varšavi
2009. godine, kao i prvu nagradu na natjecanju Europske radijske unije "New
Talent" u Bratislavi 2006. godine. Osvojio je i prestižnu nagradu na natjecanju
za nagradu sponzora Kraljevske glazbene akademije u Londonu, gdje je pobijedio u
jakoj konkurenciji izvođača svih profila, instrumentalista i pjevača.

Nastupao je na većem broju koncerata u Europi, Južnoj Americi i Japanu, u većim
koncertnim dvoranama poput Wigmore Halla, Amsterdam Concertgebouwa, Musikvereina
i Konzerthausa u Beču. Kao solist je nastupao sa orkestrima kao što su
Australski komorni orkestar, Varšavska filharmonija, Ruski simfonijski orkestar,
Slovenska filharmonija, Slovačka filharmonija, Zagrebačka filharmonija,
Zagrebački solisti i drugi. Redovno nastupa na Dubrovačkim ljetnim igrama i
Ljubljanskom festivalu.

U siječnju 2011. zajedno sa Stjepanom Hauserom obradio je poznati hit Michaela
Jacksona Smooth Criminal, koji je u njihovoj violončelističkoj izvedbi u samo
nekoliko dana postao hit na YouTubeu.

Dana 25. travnja 2011. izveli su uživo Smooth Criminal u emisiji Ellen DeGeneres
uz veliko oduševljenje publike.

Hrvatska je publika imala priliku prvi puta uživo čuti “Smooth Criminal” u
njihovoj izvedbi uz djela Sarasatea, Šostakoviča i Rimski-Korsakova 28. travnja
iste godine na humanitarnom koncertu za Japan u Koncertnoj dvorani Vatroslava
Lisinskog.

Luka Šulić i Stjepan Hauser potpisali su 12. travnja 2011. ugovor sa Sony Music
Entertainment/Sony Masterworks koji zastupa Menart. Najavljeno je snimanje
albuma koji bi trebao imati 11 ili 12 pjesama, obrada svjetski poznatih hitova u
njihovoj izvedbi na violončelima. “Smooth Criminal” će biti ujedno i prvi singl,
a uskoro će biti i na iTunesima. Prvi album 2 CELLOS će za hrvatsko tržište
izdati diskografska kuća Menart, koja i inače zastupa katalog Sony Music
Enetrtainmenta.

Turneju s Eltonom Johnom započeli su 8. lipnja 2011. u Cardiffu, nakon čega su
poručili: „- Bilo je fenomenalno!!! Super nam je na turneji družiti se s Eltonom
i ostatkom benda, odmah su nas prihvatili kao da se znamo već godinama i
naravno, velika je čast svirati, učiti i družiti se svakodnevno s takvom živućom
legendom! Elton je oduševljen i već nas je pozvao na put oko svijeta nakon ove
europske turneje u slijedećih par mjeseci! To uključuje njegove velike spektakle
u Las Vegasu - Caesars Palace, Rock in Rio, Woodstock, ...). Također, u Americi
ćemo promovirati naš CD svirajući gotovo sav repertoar sa CD-a kao opening act
na nekim od njegovih koncerata! Stvarno nevjerojatna stvar za nas na početku
karijere! Da nam je spreman pomoći na takav način, puno govori o njegovoj
velikodušnosti! Na turneji stvarno uživamo i radujemo se svakom novom koncertu!
”

Od 16. lipnja 2011. u prodaji se nalazi prvi CD Luke Šulića i Stjepana Hausera.
Na objavljenom su se CD-u između ostalih našle i violončelističke inačice iz
Tarantinova Paklenog šunda, ali i obrade uspješnica Kurta Cobaina i Stinga.



https://hr.wikipedia.org/wiki/Europsko_prvenstvo_u_nogometu

UEFA Europsko prvenstvo u nogometu (često zvan UEFA Euro) je glavno nogometno
natjecanje država članica UEFA-e. Održava se svake četiri godine od 1960.
godine. Izvorno se zvao Kup europskih nacija (eng. European Nations Cup), a
natjecanje je 1968. godine preimenovano u Europsko nogometno prvenstvo (eng.
European Football Championship).

Sudionici završnog turnira su momčadi koje prođu izlučnu fazu natjecanja. Od
1980., osam momčadi nastupaju u završnici, a od 1996. godine 16 reprezentacija
igra u natjecanju. Momčadi koje nastupaju se biraju pomoću kvalifikacija; 1960.
i 1964. godine je se biralo pomoću razigravanja; od 1968. pomoću kvalifikacija.
Zemlja domaćin ulazi izravno u zavšnicu natjecanja.

SSSR je prvi pobjednik natjecanja; Njemačka nogometna reprezentacija je tri puta
bila pobjednik (dva puta kao Zapadna Njemačka), što ju čini najuspješnijom
reprezentacijom UEFA EP-a.

Nedavne izmjene pravila dopuštaju da više zemalja bude domaćin prvenstva, pa su
tako Belgija i Nizozemska bili prvi dvojni domaćini prvenstva, 2000. godine.
Također, Austrija i Švicarska su bili domaćini prvenstva 2008. godine.



https://hr.wikipedia.org/wiki/Ugljan

Nalazi se u zadarskom arhipelagu, sjeverozapadno od otoka Pašmana i jugoistočno
od otoka Rivanj i Sestrunj. Površinom od 50,21 km² (dug 22 km, širok do 3,8 km)
ubraja se među veće hrvatske otoke; 7583 stan. Od kopna ga dijeli Zadarski
kanal, a s otokom Pašmanom povezuje most preko prolaza Mali Ždrelac. Od otoka
Iža je odvojen Srednjim kanalom.

Vapnenački dio otoka pretežno je pod makijom, dok u dolomitnom području
prevladava zemljište pod kulturama. Prostranije uvale su Muline na sjeverozapadu
i Lamjana vela i mala na jugoistoku. Istočna obala blago se spušta prema moru i
razvedena je malim uvalama.

Uzgajaju se masline, smokve, vinova loza. Otok je sa Zadrom povezan
najfrekventnijom trajektnom linijom na hrvatskoj obali Jadrana, koja od 2006.
prometuje i noću.

U blizini uvale Lamjana nalazi se uzgajalište riba, nekad tvrtke Cenmar, danas
Cromaris. Na otvorenom moru na nekoliko mikrolokacija uzgaja se ribu u
plutajućim kavezima, a u blizini ne postoji onečišćivač.

Klima se ističe svim osnovnim odlikama mediteranske klime s izrazito suhim
ljetima i blagim zimama. Prosječna godišnja temperatura iznosi iznad 15°C,
prosječna temperatura najtoplijeg mjeseca srpnja 24°C, a najhladnijeg siječnja
12°C. Broj dana s temperaturama nižim od 0°C je zanemariv, a s visokim se kreće
oko 16 dana u godini. Srednja temperatura najhladnijeg mjeseca siječnja nije
niža od -3°C. Nema neprekidno visokih ili neprekidno niskih temperatura, kao što
ne postoje dugi periodi suše ni kiše u kojima bi pala gotovo sva godišnja
količina padalina. Insolacija iznosi oko 2500 sati godišnje, a u srpnju sunce
sija 10 do 12 sati dnevno.

Godišnji srednjak vlage zraka kreće se oko 73%. Maksimalne vrijednosti ostvaruju
se u studenom, a minimalne u srpnju. Dominantna padalina je kiša. Srednja
godišnja količina padalina iznosi 939 mm s maksimumom u studenom od oko 1000 mm
i minimumom u srpnju od svega 30 mm. Snijeg je vrlo rijetka pojava, a kad se i
pojavi zadržava se vrlo kratko (prosječan broj dana sa snijegom je 1). Godišnja
oblačnost iznosi 4,7 (desetina neba). Oblačnost u ljetnim mjesecima je manja od
4, s minimumom u srpnju 2,4. Najveća oblačnost je u prosincu: 6,5.

Bura najčešće puše zimi, jugo prevladava u proljeće i jesen, a ljeti sa zapada
puše ugodan maestral. Ljeti i u ranu jesen prevladava stabilno i lijepo vrijeme
sa sunčanim, počesto vedrim i toplim danima. Nakon jutarnje tišine, sredinom
prijepodneva počne vjetar s mora, zmorac ili maestral, koji u poslijepodnevnim
satima doseže umjerenu jakost. Smjer mu je uglavnom sjeverozapadni, a
postojanost smjera i prilična jakost čine ga vrlo prikladnim za jedrenje, kao
malo gdje na Jadranu. Donoseći svježi morski zrak on doista snižava temperaturu
zraka u vrijeme najvećih dnevnih vrućina. Maestral često potraje do u kasno
poslijepodne. Navečer zavlada tišina, a noću zapuše slab vjetar s kopna,
kopnenjak ili burin. Poslije juga, kod naglog prolaza hladne fronte prema
jugoistoku zapuše tramontana, sjeverozapadni vjetar praćen grmljavinskim
pljuskovima. Levanat je prohladan i kišni istočni vjetar koji puše u zimskoj
polovici godine, a ponekad donese i snijeg.

Ima sve značajke submediteranskog biljnog pokrova modificiranog poljoprivrednim
korištenjem. Autohtona vegetacija (hrast crnika, borovi i čempresi) zamjenjena
je uzgojenim mediteranskim kulturama na 60 do 70% površine otoka. Među
poljoprivrednim kulturama osobitu ulogu imaju maslina i smokva. Zbog obilježja
klime na otoku uspijeva i razno voće i povrće kojima se snadbijeva i zadarska
tržnica, pa se zbog toga otok Ugljan naziva i zadarskim vrtom. Ostali dijelovi
otoka koji nisu obrađeni i zasađeni poljoprivrednim kulturama, obrasli su
makijom.

Ugljan se ubraja i među najnaseljenije hrvatske otoke. Otok se pod današnjim
imenom javlja prvi put 1325., a naseljen je kontinuirano od mlađega kamenog
doba. U rimsko doba gusto naseljen, osobito u sjeverozapadnom dijelu, gdje su
nađeni brojni ostaci antičkih građevina. Današnja naselja osnovana su u Srednjem
vijeku. Sva naselja (Preko, Ugljan, Lukoran, Sutomišćica, Poljana, Kali, Ošljak
i Kukljica) leže uz obalu dobro obrađene istočne strane otoka.

O nazivu mjesta Ugljan pisalo je više autora, ali značajniji doprinos pripada
akademiku dr. Petru Skoku kao i pokojnom župniku u Ugljanu 1933.-1955. don Amosu
- Rubiju Filipiju, dopisnom članu Hrvatske akademije.

Niti jedan hrvatski otok kao ni toponimi na njima nisu dobili naziv po navedenoj
imenici, već po maslini, stablu od kojeg se ovaj produkt dobivao, a logično je
da neki otok ili dio otoka dobije ime po onome šta se na njemu nalazi.

Tako postoji par otočića u Zadarskom arhipelagu pod nazivom Maslinjak (kod Ista,
u Kornatu kod Žuta i dva kod Pašmana), otočić kod Rave je Maslinovac, brdo nad
Sutomišćicom Maslinjak, a uvala kod Veloga Iža Maslinčica. Na svim ovim
lokalitetima rasla je ili raste maslina, a ulje je samo njen produkt koji se
dobiva po kućama tj. uljarnama. Može se ovome dodati da u pulskoj luci postoji
otočić Uljanik, no niti taj naziv ne dolazi od riječi ulje, već po riječi
uljika, kako se tamo maslina od davnina naziva. Talijani su ga nazivali "Scoglio
olivi", što je identično našem maslinjaku. Prema tome slijedi zaključak da niti
Ugljan nije dobio ime po riječi ulje.

Postoje mišljenja da ime Ugljan dolazi od ugljen koji se na području mjesta
Ugljana također pravio izgaranjem drveta vrijesa, ali takva proizvodnja nije
bila karakteristična samo za Ugljan, već i za druge zadarske otoke te se i ovo
mišljenje odbacuje. Zanimljivo je navesti naziv Furnaža (uvala između Ugljana i
Lukorana), ovaj toponim nije nastao po peći za pravljenje ugljena već se u njima
proizvodilo vapno. Naziv je latinskog podrijetla, a u spomenutoj uvalici vide se
i danas tri velike stare vapnenice.

Neki ovoj raspravi pridodaju da bi naziv otoka mogao dolaziti od "ugljak",
odnosno uljak, kako se još i danas na zadarskim otocima nazivaju pčelinje
košnice. Točno je da na našim otocima ima pčelinjaka i dobre pčelinje paše, ali
baš Ugljan čini u tome izuzetak jer na njemu slabo rastu kadulja i nema
razvijeno pčelarstvo.

Ove navedene dvojbe riješio je dr. Petar Skok u svome dijelu "Slavenstvo i
romanstvo na jadranskim otocima" 1950. gdje dokazuje da ime Ugljan nije nastalo
niti od jedne riječi ulje, niti uglju, kao niti po ugljiku, već znanstveno
obrazlaže na povijesnim izvorima da naziv otoka treba tražiti u imenu rimkog
posjednika Gelliusa koji je na području Ugljana imao svoj posjed.

Dr. Petar Skok ovako izvodi današnji naziv: od imena Galliusa nastao je naziv
Gellianus, prema običaju da se mjesta označavaju imenom vlasnika. Kad su Hrvati
naselili ove krajeve prilagodili su ovaj romanski izraz s nastavkom anus, duhu
svoga jezika, te prema tome od Gellianus nastaje Gellian, analogno sličnim
nazivima Lukoran, Pašman, Mrljan.

Jezična prilagodba ide dalje tako da ovaj naziv dobiva početno "u" od
staroslavenskog izraza "va", koji na našem području u 13. stoljeću ide dalje pa
prelazi u slovo "u". To je, naime, prijedlog kretanja na pitanje kamo.
Primjerice ime otoka Unije kod Lošinja (u starim dokumentima je Nia), nastalo je
U + Nia.

Prema tome dobivamo pojednostavljen Uglian. Preostaje objašnjenje slova "lj". No
to se može dokazati time što jedini pismeni ljudi u doba, naši glagolaši, nisu
imali slova "lj", već samo "l", koje se u narodu izgovaralo kao "lj". Eto vidimo
kako je na jednostavan način od rimskog gellianus nastao današnji hrvatski naziv
Ugljan, koji se u ovom obliku prvi puta susreće 1325., a Giljan zadnji put se
javlja 1397. godine.



https://hr.wikipedia.org/wiki/Diva_Grabov%C4%8Deva

Diva Grabovčeva (Varvara, Rama - † Kedžara, planina Vran, BiH, oko 1680.) –
hrvatska mučenica, djevica iz Varvare.

Diva Grabovčeva je djevojka iz hrvatskog naroda, rimokatoličke vjere, koja je
živjela u 17. stoljeću za vrijeme turske vladavine. Mladi Tahir-beg Kopčić iz
Kupresa svakako je htio imati Divu za ženu. Lijepo ju je zaprosio, kada je imala
dvadesetak godina, ali ona je odbila uz suglasnost svoje obitelji. Zatim je beg
poslao svoje pomoćnike, da zaprose Divu u njegovo ime. Pronašli su je na paši sa
stadom ovaca. Ona je ponovno odbila i čvrsto je bila pri svojoj odluci i
pobjegla u planine. Tahir-beg Kopčić je tada ponovno došao, našao je, napao i
ubio nožem. Pokopana je na Vran planini, ispred Kedžare u blizini Prozora.
Označen je njezin grob. Od toga vremena do danas brojni hodočasnici dolaze na
njezin grob i iskazuju počast. Postavljen je brončani spomenik, rad kipara Kuzme
Kovačića, 1998. godine. Svake se godine na prvu nedjelju u srpnju slavi
spomendan njezinog mučeništva, kada se služi sv. Misa i prisustvuje više tisuća
hodočasnika. Dr. Ćiro Truhelka objavio je knjigu o Divi i njezinom grobu,
Djevojački grob: legenda iz bosanske prošlosti. Marko Perković - Thompson je na
albumu Bilo jednom u Hrvatskoj iz 2006. godine, snimio pjesmu „Diva Grabovčeva”
u kojoj pjeva o njezinoj tragičnoj sudbini.

Film na temu o ovoj hrabroj djevojci Divin krik s Vrana autora Miljenka Karačića
dobio je na 15. ITF’CRO 2012. – Međunarodnom festivalu turističkog filma posebno
priznanje za "iznimno kvalitetnu te dojmljivu redateljsku i scenarističku priču
o davnim zbivanjima na ovom lokalitetu, u funkciji očuvanja baštine i daljnjeg
razvoja hodočasničkog turizma".



https://hr.wikipedia.org/wiki/Lovac_na_jelene

Lovac na jelene (eng. The Deer Hunter) je američka ratna drama iz 1978. godine
koju je režirao Michael Cimino, a čija se radnja vrti oko trojice
rusko-američkih radnika u čeličani te njihovom vojnom roku kojeg služe tijekom
Vijetnamskog rata. U filmu su glavne uloge ostvarili Robert De Niro, Christopher
Walken, John Savage, John Cazale, Meryl Streep i George Dzundza. Radnja filma
odvija se u Clairtonu, malom industrijskom gradiću smještenom na rijeci
Monongahela južno od Pittsburgha, a nakon toga negdje u pustopoljinama Vijetnama
te pred kraj u Sajgonu tijekom Vijetnamskog rata.

Film je djelomično temeljen na nikad produciranom scenariju naziva The Man Who
Came to Play autora Louisa Garfinklea i Quinna K. Redekera o ruskom ruletu.
Producent filma Michael Deeley koji je našao scenarij unajmio je
scenarista/redatelja Michaela Cimina koji je skupa s Dericom Washburnom
prepravio tekst koristeći element ruskog ruleta i stavljajući ga u Vijetnamski
rat. Snimanje filma nije prošlo bez problema budući su prekoračeni dozvoljeni
budžet i raspored snimanja; film je u konačnici koštao 15 milijuna dolara. U
vrijeme kino distribucije filma, scene s ruskim ruletom smatrale su se izrazito
kontroverznima.

Film Lovac na jelene osvojio je pet prestižnih filmskih nagrada Oscar
uključujući one za najbolji film, najboljeg redatelja (Cimino) i najboljeg
sporednog glumca (Walken). Američki filmski institut postavio ga je na 53.
mjesto najboljih filmova svih vremena.

U Clairtonu, malom industrijskom gradiću u zapadnom dijelu države Pennsylvania u
drugoj polovici 1967. godine rusko-američki radnici u čeličani Michael "Mike"
Vronsky (Robert De Niro), Steven Pushkov (John Savage) i Nikonar "Nick"
Chevotarevich (Christopher Walken), uz pomoć svojih prijatelja i kolega Stana
(John Cazale) i Petera "Axela" Axelroda (Chuck Aspegren) te vlasnika lokalnog
kafića Johna Welsha (George Dzundza) pripremaju se za dvije velike nadolazeće
stvari: Stevenovo vjenčanje i odlazak na služenje vojnog roka.

U uvodnim scenama filma upoznajemo trojicu glavnih likova - Mikea, ozbiljnog,
ali skromnog vođu; Stevena, srdačnog mladoženju kojeg vlastita majka kudi zbog
toga što nije stavio rubac na svoje odijelo za vjenčanje; i Nicka, tihog,
introspektivnog mladića koji voli odlazak u lov na jelene zbog "drveća". U ovom
dijelu filma također se upoznajemo i s Mikeovom filozofijom "jednog hitca" -
filozofijom prema kojoj Mike voli loviti jelene (ubiti ih jednim hitcem). Prije
nego njih trojica odu u Vijetnam na vojni rok, Steven i njegova djevojka Angela
(koja je trudna s drugim muškarcem, ali koju Steven svejedno voli) vjenčaju se u
ruskoj pravoslavnoj crkvi. U međuvremenu svjedočimo činjenici da Mike skriva
romantične osjećaje prema Lindi (Meryl Streep), Nickovoj djevojci. Proslava
vjenčanja odvija se u lokalnom baru pa su uskoro svi pijani, plešu, pjevaju i
općenito dobro zabavljaju. U jednom trenutku Mike, Nick i Steven primjećuju da
je na vjenčanje došao pripadnik američkih specijalnih vojnih postrojbi. Mike mu
kupuje piće i pokuša započeti razgovor kako bi saznao kakva je situacija u
Vijetnamu, ali ga vojnik ignorira. Nakon što mu Mike objasni da on, Steven i
Nick uskoro odlaze u Vijetnam, pripadnik Zelenih beretki diže čašu i kaže "jebi
ga".

Uskoro vojnik ponovno digne čašu i kaže "jebi ga". Nakon što ga ostali zaustave
prije nego bi mogao započeti tučnjavu, Mike se vraća za bar i kao podrugljivu
šalu diže svoju čašu, nazdravlja s vojnikom i kaže "jebi ga". Vojnik ga pogleda
i kiselo mu se nasmiješi. Kasnije Steven i Angela (Rutanya Alda) tijekom
ceremonije proslave vjenčanja piju iz zajedničkog pehara, a prema staroj
tradiciji vjeruje se da ako popiju cijelo vino bez da proliju ijednu kap bit će
sretni do kraja života. Ipak, jedna kap crvenog vina bez da to itko primijeti
pada na Angelinu vjenčanicu te na taj način nagovještava buduće događaje.

Uskoro se naglo nađemo u ratom uništenom selu u kojem američki helikopter napada
to isto selo kojeg su okupirali Komunisti napalmom. Vojnik Sjevernog Vijetnama
baca granatu u sklonište prepuno civila. Mike koji se do tog trenutka nalazio u
nesvijesti (a koji je u međuvremenu postao narednik u specijalnim vojnim
jedinicama) budi se i vidi vojnika kako ubija ženu koja u naručju nosi dijete.
Kao osvetu, Mike ga ubija bacačem plamena. U međuvremenu iz helikoptera izlazi
nekoliko pripadnika američke pješadije među kojima su Nick i Steven. Michael,
Steven i Nick neočekivano se susretnu prije nego ih Vijetnamci zarobe i odvedu u
ratni logor pored rijeke skupa s ostalim američkim vojnicima i vojnicima Južnog
Vijetnama.

Kao zabavu, sadistički čuvari prisiljavaju zatvorenike da igraju ruski rulet i
pritom se klade na one koji će preživjeti i one koji neće. Sva tri prijatelja
prisiljena su igrati. Steven igra protiv Mikea koji mu daje moralnu podršku, ali
Steven doživljava slom i gubi kontrolu nad pištoljem čiji metak ga okrzava po
glavi. Kao kaznu, stražari stavljaju Stevena u podvodni kavez prepun štakora i
mrtvih tijela onih koji su doživjeli istu sudbinu kao Steven.

Još ranije je Mike razgovarao s Nickom u vezi Stevena i njegovog eventualnog
preživljavanja cijelog događaja, ali nakon što - uz Nickovu pomoć - ubije svoje
porobljivače, Mike spašava Stevena. Uskoro njih trojica plutaju rijekom na
velikoj grani drveta. Slučajno ih pronalazi američki helikopter, ali Nick je
jedini koji se na njega uspije popeti. Oslabljeni Steven pada s helikopera
natrag u rijeku, a Mike se namjerno baca za njim kako ga ne bi ostavio i spašava
ga. Mike pomaže Stevenu domoći se obale, ali Stevenove noge su slomljene pa ga
Mike mora nositi kroz džunglu do savezničkih ratnih linija. Kada naiđu na
karavan lokalnih civila koji bježe iz ratne zone, Mike zaustavlja vojni kamion
južnih Vijetnamaca i na njega stavlja ranjenog Stevena moleći vojnike da se
pobrinu za njega.

Za to vrijeme psihološki oštećeni Nick se oporavlja u vojnoj bolnici u Sajgonu
bez da zna što se dogodilo s njegovim prijateljima. Nakon bolničkog otpuštanja,
on besciljno luta gradom po noći. U jednom trenutku upoznaje Juliena Grindu,
prijateljski raspoloženog Francuza koji pije šampanjac, a koji se nalazi ispred
sobe u kojoj muškarci igraju ruski rulet i klade se na njega. Grinda nagovara
nevoljkog Nicka da sudjeluje te ga odvodi u sobu. Tamo vidimo Mikea koji
promatra igru, ali Nick ga ne primijećuje. Kada Mike vidi Nicka pokuša ga
dozvati, ali ga ovaj svejedno ne vidi. Nick ulazi u igru, uzima pištolj jednog
od sudionika i puca na njega te u sebe što kod publike izazove nemir zbog
prekida igre. Grinda povuče Nicka do svog automobila i njih dvojica zajedno
pobjegnu dok Mike cijelo to vrijeme iz gužve pokušava dozvati Nicka bez uspjeha.

Mike se vraća u SAD, ali odlučuje se ne pokazati u javnosti. Kaže vozaču taksija
u kojem dolazi da samo prođe pokraj njegove kuće u kojoj ga čekaju svi
prijatelji, jer mu je neugodno zbog ceremonije koju su priredili Linda i ostali.
Kasnije on posjećuje Lindu pa se njih dvoje zbližavaju, ali samo zbog činjenice
što misle da su oboje izgubili zajedničkog prijatelja. Mike uskoro sazna za
Angelu koju posjećuje u njezinom domu. Angela se nalazi u gotovo katatoničnom
stanju i jedva je sposobna razumjeti što joj Mike govori. Kada ju Mike upita
gdje se nalazi Steven, ona mu na papiriću napiše njegov broj telefona što Mikea
odvodi u lokalnu veteransku bolnicu u kojoj se Steven nalazi već nekoliko
mjeseci.

Nakon toga Mike odlazi u lov s Axelom, Johnom i Stanom, ali nakon što nađe
jelena i ispali svoj "jedan hitac" usmjerava pušku u zrak te na taj način jelen
uspijeva pobjeći. Sjeda na obližnji kamen i poviče "OK?", a jeka učini svoje pa
se njegov "OK" čuje još mnogo puta što upućuje na njegovo mentalno stanje
uslijed gubtka prijatelja Stevena i Nicka. Vraća se u kolibu u kojoj Stan
pokazuje svoj mali revolver kojeg je kupio i s kojim mlatara okolo; u jednom
trenutku Mike mu uzima pištolj i uperi mu ga u glavu, ne znajući da je pištolj
napunjen. Uskoro Mike posjećuje Stevena koji je izgubio obje noge i djelomično
je paraliziran. Steven mu otkriva da mu netko iz Sajgona šalje velike sume
novca, a Mike je uvjeren da se radi o Nicku. Nakon toga Mike odvodi Stevena kući
njegovoj Angeli te otputuje u Sajgon nekoliko tjedana prije pada tog grada 1975.
godine.

U Sajgonu Mike pronalazi Grindu koji se u međuvremenu obogatio igrajući ruski
rulet kladeći se na Nicka. Grinda ga odvodi do Nicka u prepunom klubu gdje se
igra ruski rulet, ali Nick se više ne sjeća svog prijatelja i svog doma u
Pennsylvaniji. Mike ulazi sam u igru ruskog ruleta protiv Nicka, nadajući se da
će na taj način vratiti Nicku sjećanje i nagovoriti ga da se zajedno vrate kući,
ali do tada je Nickov um već potpuno zamračio. Mike prima Nicka za ruku kako bi
ga spriječio da puca u sebe prilikom igre i otkriva da su mu ruke prepune
ožiljaka (što je implikacija na njegovo vjerojatno drogiranje heroinom). U
posljednjem trenutku, nakon što ga Mike pokuša podsjetiti na njihove zajedničke
odlaske u lov, Nick konačno prepozna Mikea i nasmiješi se. Nick mu kaže "jedan
hitac", digne ruku s pištoljem do svoje glave, povuče okidač i ubije se.
Užasnut, Mike ga pokuša dozvati, ali bez uspjeha.

U SAD-u se 1975. godine održava pogreb za Nicka kojeg je u međuvremenu Mike
doveo kući i na taj način održao svoje obećanje. Film završava scenom u kojoj se
svi nalaze u Johnovom baru, pjevaju pjesmu "Bog blagoslovio Ameriku" (eng. God
Bless America) i nazdravljaju u Nickovu čast.

Premda je producent Deeley bio zadovoljan konačnom verzijom scenarija, svejedno
je bio zabrinut hoće li moći prodati film. "Još uvijek smo morali dobiti
milijune od velikog studija", napisao je Deeley "kao i uvjeriti tržišta diljem
svijeta da bi ga trebali kupiti prije nego je uopće završen. Trebao mi je netko
kalibra Roberta De Nira". De Niro je u to vrijeme bio jedna od najvećih
holivudskih zvijezda zbog filmova Ulice zla, Kum II i Taksist. Uz to što će
privući kupce, Deeley je vjerovao da je De Niro bio "prave životne dobi, snažan
i nevjerojatno talentiran"."

Dovođenje De Nira u film bio je genijalan potez zbog toga što je on znao skoro
sve glumce u New Yorku. De Niro je rekao Ciminu i Deeleyju da obrate pozornost
na Meryl Streep. S njom je došao i John Cazale, njezin tadašnji romantični
partner koji je u to vrijeme bio jako bolestan od raka i koji će ubrzo potom
umrijeti od te bolesti. De Niro je skupa s Ciminom odlazio provjeravati lokacije
za scene u čeličani kao i na probe s glumcima radi postizanja što većeg osjećaja
zajedništva.

Svaki od šest glavnih muških likova u filmu nosio je fotografiju u svojim
džepovima na kojoj su prikazani svih šestero dok su bili djeca kako bi se
pojačalo prijateljstvo između njih. Uz to, redatelj Cimino je naredio ekipi iza
kamere da izradi posebne osobne iskaznice iz Pennsylvanije za svakoga od njih,
uključujući vozačke dozvole, kartice zdravstvenog osiguranja i druge rekvizite
kako bi kod svakog glumca pojačao osjećaj njegovog lika.

Postoje razne verzije, kontroverze i priče o tome kako je film Lovac na jelene
uopće nastao i kako je njegov scenarij napisan. Redatelj i jedan od potpisnika
scenarija Michael Cimino, glavni scenarist Deric Washburn te producenti Barry
Spikings i Michael Deeley imaju različite verzije događaja koji su doveli do
stvaranja filma.

Godine 1968. glazbena kompanija EMI osnovala je novu tvrtku EMI Films na čijem
su čelu bili producenti Barry Spikings i Michael Deeley. Deeley je otkupio prvu
verziju scenarija naziva The Man Who Came to Play čiji su autori bili Louis
Garfinkle i Quinn K. Redeker za 19 tisuća dolara. Radnja scenarija vrtila se oko
ljudi koji dolaze u Las Vegas kako bi igrali ruski rulet. "Smatrao sam scenarij
genijalnim" napisao je Deeley "ali ne i sasvim potpunim. Trik je bio u tome kako
okrenuti vrlo pametan scenarij u praksu odnosno kako prema njemu snimiti film".
Sredinom 70-ih godina prošlog stoljeća, kada se raspravljalo o planovima za
film, tema Vijetnama još uvijek je bila tabu u gotovo svim velikim holivudskim
studijima. Prema izjavama producenta Michaela Deeleyja, standardni odgovor
studija je glasio: "Nitko u Americi neće biti zainteresiran gledati film o
Vijetnamu".

Nakon konzultacije s nekoliko različitih holivudskih agenata, Deeley je pronašao
scenarista i redatelja Michaela Cimina čiji je tadašnji predstavnik bio Stan
Kamen iz agencije William Morris. Deeley je do tada bio impresioniran Ciminovim
televizijskim reklamama i filmom Kalibar 20 za specijalista. Cimino je bio
uvjeren da bi mogao razviti glavne likove iz scenarija The Man Who Came to Play
bez da izgubi esenciju originalne priče. Nakon što je Cimino dobio posao pozvan
je na sastanak u ured kompanije EMI s Garfinkleom i Redekerom. Prema izjavama
producenta Deeleyja, Cimino je doveo u pitanje potrebu elementa ruskog ruleta u
scenariju, ali je Redeker vrlo srčano obrazložio zbog čega taj element treba
ostati u filmu. Tijekom sljedećih nekoliko sastanaka, Cimino i Deeley su
razgovarali o poslu koji ih čeka u vezi scenarija, a Cimino je vjerovao da priče
glavnih likova može razviti u 20 minuta filma.

Skupa s Dericom Washburnom, Cimino je šest tjedana radio na scenariju. Njih
dvojica ranije su surađivali sa Stephenom Bochcom na scenariju za film Silent
Running. Prema izjavi producenta Spikingsa, Cimino je rekao da bi ponovno želio
raditi s Washburnom. Međutim, producent Deeley tvrdi da je Cimino unajmio
Washburna za rad na scenariju. "Pitanje je li Cimino unajmio Washburna i stavio
ga pod ugovor ili je želio s njim podijeliti zasluge na scenariju konstantno je
bilo prisutno, a njih dvojica su u vezi toga kasnije izmijenili i grube
riječi... Tako sam barem čuo", izjavio je Deeley.

Redatelj Michael Cimino u svojoj verziji priče oko pisanja scenarija tvrdio je
da bi zvao Washburna na telefon za vrijeme istraživanja lokacija za snimanje i
govorio mu dijaloge i razvoj priče. Nakon pregleda onoga što je Washburn
napisao, Cimino je rekao: "Vratio sam se, pročitao napisano i jednostavno nisam
mogao vjerovati što je pisalo. Kao da je scenarij napisao netko... mentalno
zaostao." Cimino se sukobio s Washburnom u Los Angelesu u vezi scenarija, a
Washburn mu je navodno odgovorio da ne može izdržati toliki pritisak i da mora
otići kući. Cimino mu je nakon toga dao otkaz, a kasnije će tvrditi da je
kompletan scenarij napisao sam. Washburn je na to odgovorio da "su to sve
besmislice. Nisam popio niti kap pića cijelo vrijeme dok sam radio na
scenariju."

Prema Washburnovoj verziji, on i Cimino su proveli tri dana u Los Angelesu
radeći na razvoju priče. Scenarij je u konačnici prošao nekoliko promjena i
razvio se u priču od tri čina. Washburn tijekom pisanja scenarija nije vodio
razgovore s ratnim veteranima niti radio bilo kakvo istraživanje. "Imao sam
mjesec dana i to je bilo to", objašnjava. "Sat je otkucavao. Napiši jebeni
scenarij! Ali sve što sam trebao raditi je bilo gledati televiziju. Ratni
dopisnici iz Vijetnama nalazili su se na licu mjesta, praktički u ratnim poljima
s vojnicima. Imali su snimke o kojima danas možete samo sanjati." Kada je
Washburn završio s pisanjem, Cimino i Joann Carelli (jedna od pomoćnih
producentica na filmu Lovac na jelene koja će kasnije producirati još dva
Ciminova filma) odveli su ga na večeru u jeftin restoran na Sunset Stripu.
Prisjeća se: "Završili smo s večerom i Joann me pogledala nasuprot stola i
rekla: 'Pa, Deric, došlo je vrijeme da te odjebemo.' I tako sam dobio otkaz.
Klasični slučaj: pronađi budalu koja će ti napisati prokletu stvar, kaži mu
nakon toga da odjebe, potpiši se i ti na scenarij i to je to. Međutim, u tom
trenutku sam bio toliko umoran da me to nije nimalo diralo. Radio sam punih
mjesec dana po 20 sati na dan. Sljedeći dan sam otišao na avion i vratio se u
svoj Manhattan."

Producent Deeley je smatrao da je promijenjeni scenarij, sada naziva Lovac na
jelene potpuno svjež. Glavni protagonist iz originalnog scenarija Redekera i
Garfinklea - Merle - bio je osoba koja je zadobila tešku ozljedu tijekom
služenja vojnog roka, a još uz to je imao i psihičkih problema uslijed nasilnih
ratnih iskustava; ipak radilo se o žilavom karakteru čvrstih živaca i hrabrosti.
Scenarij Cimina i Washburna odvojio je tri glavna aspekta Merleove osobnosti u
tri različita lika. Oni su postali stari prijatelji koji su odrasli u istom
malom industrijskom gradiću i radili u čeličani, a koji će istovremeno biti
unovačeni za Vijetnam. U originalnom scenariju, uloge Merlea (kasnije
preimenovanog u Mike) i Nicka su bile obrnute u posljednjoj trećini filma. Nick
je bio taj koji se vrati kući Lindi, dok Mike ostaje u Vijetnamu, šalje novac
Stevenu i doživljava tragičnu sudbinu tijekom igranja ruskog ruleta.

Zbog procesa arbitraže Ceha scenarista Amerike, Washburn je potpisan kao autor
scenarija. Garfinkle, Redeker, Cimino i Washburn su potpisani pod autore
"priče". Producent Deeley je smatrao da se time nanijela nepravda Garfinkleu i
Redekeru, dok se Cimino žalio na odluku arbitraže uz izjavu: "U svojoj klasičnoj
nacističkoj mudrosti, nisu mi dali mogućnost da i ja budem autor scenarija, jer
bi to značilo da sam i scenarist i producent i redatelj". Sva četiri potpisnika
priče i scenarija - Cimino, Washburn, Garfinkle i Redeker - nominirani su za
prestižnu filmsku nagradu Oscar u kategoriji najboljeg originalnog scenarija za
film Lovac na jelene.

Snimanje filma Lovac na jelene započelo je 20. lipnja 1977. godine. Ovo je bio
prvi igrani film o Vijetnamskom ratu koji se snimao na lokacijama u Tajlandu.
Sve scene snimljene su na pravim lokacijama. "Raspravljali smo o snimanju filma
u studiju, ali sam film zahtijevao je više realizma", objasnio je Spikings.
Glumci i filmska ekipa gledali su mnogo televizijskih vijesti iz rata kako bi
postigli što veću autentičnost tijekom snimanja filma. Film se snimao šest
mjeseci. Scene koje se odvijaju u gradiću Clairton snimljene su zapravo u osam
različitih gradova u četiri države: Zapadnoj Virginiji, Pennsylvaniji,
Washingtonu i Ohiju. Inicijalni budžet za film iznosio je 8,5 milijuna dolara.

Prije nego je snimanje filma započelo, Deeley je održao sastanak s jednim od
producenata Robertom Relyeajem. Deeley je zaposlio Relyea nakon što ga je
upoznao na snimanju filma Bullitt i bio je njime oduševljen. Međutim, Relyea je
rekao Deeleyju da neće moći biti producent Lovca na jelene i nije mu htio
otkriti razlog zašto. Deeley je sumnjao da je već tada Relyea osjetio nešto u
redatelju Ciminu što će otežati kompletnu produkciju filma. Kao rezultat
njegovog odbijanja, Cimino je počeo snimati film bez nadgledanja producenta.

Zbog toga što je Deeley bio zaposlen nadgledanjem produkcije filma Convoy
redatelja Sama Peckinpaha, unajmio je Johna Peveralla da nadgleda Ciminovo
snimanje filma. Zbog svoje stručnosti s budžetiranjem i rasporedom snimanja,
Peverall je bio logičan nasljednik Relyeja, a također je znao dosta o filmskom
biznisu kako bi mogao dobiti status producenta. "John je bio pravi čovjek koji
se svojom sposobnošću izborio da bude nadglednik produkcije pa smo ga na
određenim filmovima zaposlili upravo za takvo radno mjesto", u svojoj knjizi
objasnio je Deeley.

Scene vjenčanja snimljene su u povijesnoj ruskoj pravoslavnoj katedrali St.
Theodosius u Clevelandu (država Ohio). Snimanje vjenčanja trajalo je pet dana.
Za ulogu svećenika unajmljen je pravi svećenik. Vjenčano slavlje snimano je u
blizini Lemko Halla. Amateri statisti koji su sudjelovali u snimanju scena
vjenčanja za vrijeme snimanja pili su prava alkoholna pića i pivo. Scene su
snimane tijekom ljeta, iako se radnja filma odvija u jesen. Kako bi se dobio
dojam jeseni, određi listovi su maknuti iz listopadnih drveća. Fotograf Zsigmond
također je uklonio boje iz eksterijernih scena - djelomično iz kamere, a
djelomično u laboratoriju.

Voditelj produkcijskog tima zamolio je ruske imigrante statiste da na lokaciju
donesu svaki po jednu zamotanu kutiju koja će glumiti vjenčane poklone. Namjera
toga bila je ne samo da produkcija uštedi vrijeme i novac, već i zbog toga što
će sami darovi izgledati vjerodostojnije. Nakon što je snimanje završeno i nakon
što su statisti otišli, filmska ekipa otkrila je na svoje veliko iznenađenje da
kutije nisu prazne, već da su se u njima nalazili stvarni pokloni - od porculana
do srebrnog pribora za jelo. "Zauvijek će mi ostati tajnom u čijim su rukama svi
ti prekrasni pokloni završili", napisao je Deeley.

Cimino je prvotno tvrdio da će scena vjenčanja trajati 21 minutu. Na kraju ona
traje 51 minutu. Deeley vjeruje da je Cimino oduvijek želio napraviti prolog sat
vremena dugačkim. Već u ovoj fazi produkcije, gotovo na sredini snimanja filma,
Cimino je prekoračio dozvoljeni budžet, a producent Spikings je smatrao da bi
snimanje toliko dugačke scene moglo prouzročiti velike probleme samom filmu
gledano s financijske strane.

Za potrebe snimanja scena u baru izgrađen je poseban bar u praznom skladištu u
Mingo Junctionu (Ohio) za 25 tisuća dolara; kasnije će to mjesto postati pravi
bar za tamošnje radnike u čeličani. Kompanija U.S. Steel dozvolila je snimanje
filma u pravoj čeličani u Clevelandu uključujući i pozicioniranje pravih glumaca
nakon što je uplaćen polog od 5 milijuna dolara kao polica osiguranja. Sve
ostale scene snimale su se u Pittsburghu.[1] Prvi jelen koji bude ubijen u lovu
nije zaista ubijen, unatoč "odvratnom krupnom planu", već je pogođen strelicom
za uspavljivanje. Jelen kojemu u drugoj polovici filma Michael dopušta da
pobjegne zapravo je isti onaj iz televizijskih reklama za kompaniju Connecticut
Life Insurance.

Scene ruskog ruleta s pripadnicima Vietkonga snimljene su na stvarnim
lokacijama, sa stvarnim štakorima i komarcima dok su trojica glavnih glumaca (De
Niro, Walken i Savage) bili zavezani u kavezima bambusa na rijeci Kwai. Žena
odgovorna za pronalaženje statista u Tajlandu imala je velikih problema za
pronađi lokalnog glumca koji će utjeloviti vođu igre ruskog ruleta. Prvi glumac
koji je dobio posao pokazao se nesposobnim zbog toga što nije znao ošamariti De
Nira kako treba. Međutim, on je znao drugog lokalnog sugrađanina koji nije
previše volio Amerikance, a koji se zbog toga pokazao savršenim upravo za ovu
ulogu. De Niro je predložio da jedan od čuvara tijekom snimanja scene ošamari
Walkena za pravo, a da ovaj to ne zna. Reakcija koja se nakon tog šamara može
vidjeti na Walkenovom licu u filmu prava je reakcija glumca. Producent Deeley je
izjavio da je Cimino brutalne scene ruskog ruleta snimio briljantno i puno
efikasnije od bilo kojeg drugog dijela filma.

Glumci De Niro i Savage su sami izveli pad iz helikoptera u rijeku i to 15 puta
u dva dana snimanja. Prema izjavi Cimina, De Niro je tražio da u sceni u kojoj
uperi revolver u glavu liku Johna Cazalea bude stavljen pravi metak kako bi se
pojačao intenzitet cijele situacije. Cazale je na to pristao bez ikakvog
protesta, ali je svaki put prilikom ponovnog snimanja scene opsesivno
provjeravao je li metak što dalje od sljedećeg ležišta.

Iako se događaju tek kasnije u filmu, prve scene koje su snimljene nakon dolaska
u Tajland su one iz vijetnamske bolnice između Walkena i vojnog doktora.
Producent Deeley vjeruje da je upravo ta scena "bio trenutak koji će Walkenu
kasnije donijeti nagradu Oscar". U posljednjoj sceni, kada ruski rulet igraju
Mike i Nick, Cimino je rekao Walkenu i De Niru da improviziraju. Njegova uputa
glumcima je bila: "Chris, stavi pištolj na svoj potiljak, opali, a ti se Bobby
nagni nad njegovo tijelo i primi mu glavu."

Do ovoga trenutka filma Lovac na jelene koštao je 13 milijuna dolara, a
mukotrpan proces postprodukcije još nije bio niti započeo. Montažer Peter Zinner
dobio je preko 180 kilometara snimljene filmske vrpce koju je trebao montirati
što je za to vrijeme predstavljalo monumentalan zadatak. Producenti Spikings i
Deeley bili su više nego zadovoljni prvom verzijom filma koja je trajala tri i
pol sata. "Bili smo oduševljeni viđenim", u svojoj knjizi napisao je Deeley "i
znali smo da se u ta tri i pol sata koja smo gledali krije briljantno filmsko
ostvarenje".

Izvršni direktori iz kompanije Universal, uključujući Lewa Wassermana i Sida
Sheinberga, bili su manje entuzijastični u vezi filma. "Mislim da su bili
šokirani", prisjećao se Spikings. "Ono što ih je zbilja uznemirilo bila je
pjesma Bog blagoslovio Ameriku na kraju filma. Sheinberg ju je smatrao
antiameričkom. Bio je žestok u svom mišljenju. Rekao je nešto tipa: 'Zabijate
nož u oči Americi'. Zbilja im se film nije svidio. I definitivno im se nije
svidjela činjenica što traje tri sata i dvije minute". Deeley nije bio
pretjerano iznenađen reakcijom čelnika Universala: "Lovac na jelene bio je više
film za kompaniju United Artists, dok je film Convoy po svom stilu bio više za
Universal. Zbunio sam se i prodao ova dva filma pogrešnim studijima". Deeley se
ipak složio u jednom s Universalovcima - film je trebao biti kraći, ne samo zbog
svog ritma, već i zbog potencijalnog komercijalnog uspjeha. U svojoj knjizi je
napisao: "Film ispod dva i pol sata može imati tri projekcije u jednom danu.
Međutim, film u trajanju od tri sata gubi jednu projekciju dnevno čime
automatski gubi trećinu svih projekcija ukupno pa je samim time prihod od
prodanih kinoulaznica manji za prikazivače, distributere i ostale sudionike
procesa."

Thom Mount, predsjednik kompanije Universal u to vrijeme je izjavio: "Ovo je
bila jebena noćna mora od dana kada je Michael završio film pa sve do dana kada
smo počeli s kino distribucijom. Noćna mora je bila zbog toga što je Michael
bdio nad svakom sekundom koju je snimio. Filmu nije bilo kraja. Kao da se radilo
o Lovcu na jelene na jelene na jelene. Sama sekvenca vjenčanja bila je praktički
film za sebe." Mount je također rekao da je zatražio pomoć od Verne Fields,
voditeljice postprodukcije u kompaniji Universal u to vrijeme. "Prilijepio sam
Vernu uz Cimina, a ona nije bila nevješta osoba. Počela je raditi pritisak na
Michaela sve dok ovaj nije napravio točno onako kako je ona zahtijevala."

Montažer Zinner je u konačnici skratio film na pet i pol kilometara vrpce.
Cimino je kasnije otpustio Zinnera nakon što je otkrio da je Zinner premontirao
neke scene vjenčanja. Ipak, Zinner je osvojio prestižnu nagradu Oscar za
najbolju montažu upravo za ovaj film. Na upit da komentira svoj sukob s Ciminom,
Zinner je odgovorio: "Michael Cimino i ja smo imali nesuglaica pred kraj, ali
obojica smo se izljubili svaki sa svojim Oscarom u rukama". Cimino će kasnije za
New York Observer reći: "Zinner je bio morončina... Sam sam montirao Lovca na
jelene."

Obje verzije filma - kraća i duža - prikazane su na testnim projekcijama za
publiku prije početka kino distribucije, ali Cimino, Deeley i Spikings imaju
različite verzije o tome kako je publika reagirala na pojedinim projekcijama.
Redatelj Cimino je izjavio da je potkupio kino operatera kako bi ovaj prekinuo
kraću verziju filma na par mjesta, a sve kako bi duža verzija dobila što bolje
ocjene publike. Prema izjavama producenta Spikingsa, Wasserman je dopustio
izvršnom direktoru kompanije EMI Bernardu Delfontu da sam izabere između kraće i
duže verzije, a on je izabrao Ciminovu dužu. Producent Deeley, pak, tvrdi da je
kraća, dvo i pol satna verzija filma imala bolji odjek kod testne publike.

Službeni soundtrack filma Lovac na jelene u prodaju je krenuo na CD-u 25.
listopada 1990. godine.

Kino distribucija filma Lovac na jelene započela je 8. prosinca 1978. godine u
jednom kinu u New Yorku i jednom kinu u Los Angelesu u trajanju od tjedan dana.
Strategija distribucije bila je kvalificirati film za prestižnu filmsku nagradu
Oscar i prekinuti kino distribuciju nakon samo tjedan dana kako bi se dodatno
zainteresirala publika koja ga u tih prvih 7 dana nije imala priliku vidjeti.
Nakon što su objavljene nominacije za Oscara kompanija Universal proširila je
kino distribuciju na veće gradove u SAD-u, a od 23. veljače 1979. godine (nakon
dodjele Oscara) film se mogao pogledati gotovo svugdje. Ovaj film je važan zbog
toga što se od tada nadalje krajem godine počelo s kino distribucijom uglavnom
onih filmova koji će biti najozbiljniji kandidati za filmske nagrade. Film Lovac
na jelene u konačnici je utržio 48,9 milijuna dolara u SAD-u.

Televizijska mreža CBS platila je tri i pol milijuna dolara za televizijska
prava na prikazivanje filma u tri reprize. Mreža je kasnije povukla akviziciju
nakon što je ustanovila da film sadržava previše nasilja.

Jedan od dijelova filma o kojem se najviše pričalo bio je ruski rulet u kojem se
pripadnici Vietkonga klade na američke ratne zarobljenike koji igraju spomenutu
igru. Taj dio filma kritiziran je kao neprirodan i nerealan budući da nisu
postojali nikakvi dokumenti niti svjedočenja o ruskom ruletu tijekom
Vijetnamskog rata. Peter Arnett, novinar Associated Pressa koji je za medijsko
pokrivanje rata osvojio Pulitzerovu nagradu u članku objavljenom u Los Angeles
Timesu je napisao: "U 20 godina koliko je rat trajao, nije postojao niti jedan
jedini zabilježeni slučaj ruskog ruleta... Centralna metafora filma je
jednostavno čista laž." Redatelj Michael Cimino također je kritiziran za
jednostrano portretiranje pripadnika vojske Sjevernog Vijetnama kao odvratne
sadiste, rasiste i ubojice. Cimino se branio objašnjenjem da film nikako nije
politički, polemički niti doslovno precizan u opisanim događajima te da ne nudi
gledatelju nikakvo posebno gledište na rat. Također je izjavio da je pročitao
par članaka iz Singapura koji su potvrđivali da je tijekom rata bilo ruskog
ruleta (ali nikada nije rekao koji su to bili članci).

Tijekom filmskog festivala u Berlinu 1979. godine, sovjetska delegacija je
izrazila svoje ogorčenje filmom koji je, prema njihovom mišljenju, vrijeđao
vijetnamski narod u mnogim scenama. Druge socijalističke zemlje također su
izrazile svoju solidarnost "herojskim ljudima iz Vijetnama". Protestirali su
protiv projekcije filma i inzistirali na mišljenju da isti krši pravila
festivala zbog toga što ni na koji način "ne poboljšava zajedničko razumijevanje
između ljudi cijeloga svijeta". Domino efekt koji je ovakvim izjavama uslijedio
doveo je do toga da pripadnici zemalja iz Kube, Istočne Njemačke, Bugarske,
Poljske i Čehoslovačke te dva člana žirija napuste festival iz suosjećanja.

U svojoj kritici za film, Roger Ebert je branio umjetničku slobodu ruskog
ruleta: "To je organizirajući simbol filma: sve što možete vjerovati u vezi
igre, u vezi njezinog namjernog nasilja, u vezi toga kako ta igra dira duševno
zdravlje ljudi koji su je prisiljeni igrati može se primijeniti na rat općenito.
To je briljantan simbol zbog toga što, u kontekstu priče, on čini svaku
ideološku izjavu u vezi rata potpuno nebitnom."

Filmski kritičar i biograf David Thomson također se slaže da film savršeno
funkcionira bez obzira na gore spomenutu kontroverznost: "Postojale su žalbe na
film budući da pripadnici vojske Sjevernog Vijetnama nikada nisu koristili ruski
rulet za svoju zabavu. Također se govorilo da su scene u Sajgonu izmišljene ili
umišljene te da su De Niro, Christopher Walken i John Savage prestari za
služenje vojnog roka u Vijetnamu (Savage, najmlađi od sve trojice, tada je imao
28 godina). Tri desetljeća kasnije, 'imaginacija' kao da je utišala sve te
kritike... a Lovac na jelene i dalje je jedan od najvećih američkih filmova ikad
snimljenih."

U svojoj kritici Pauline Kael je napisala: "Pripadnici Vietkonga portretirani su
u filmu na isti način na koji su u filmovima o Drugom svjetskom ratu
portretirani Japanci... Iz tih scena ono što gledatelj može shvatiti je da smo
mi radili neke loše stvari u Vijetnamu nemilosrdno, ali impersonalno; Vijetkong
je bio taj koji je bio okrutan i sadistički".

U članku naziva "The Vietnam Oscars" objavljenom u Vanity Fairu autor Peter
Biskind je napisao da je politički cilj Lovca na jelene pomalo misteriozan.

Glumac Christopher Walken je izjavio da prilikom snimanja filma povijesni
kontekst radnje nije bio ključan: "Ne sjećam se da je bilo tko, dok smo snimali
film, uopće spomenuo Vijetnam!". De Niro je nadodao: "Bez obzira jesu li se
opisani događaji u filmu uopće dogodili ili nisu, to je nešto što vrlo lako
možete zamisliti da bi se moglo dogoditi u teoriji. Ne znam. U ljubavi i ratu
sve je dopušteno". Producent Spikings je, iako je bio ponosan na film, kasnije
izrazio žaljenje zbog toga kako su Vijetnamci prikazani u filmu. Rekao je:
"Mislim da nitko od nas nije želio da film bude eksploatatorski, ali mislim da
nismo bili dovoljno... upućeni. Ne mogu se sjetiti bolje riječi od ove. U to
vrijeme nisam shvaćao koliko smo se zapravo loše ophodili prema Vijetnamcima..."

S druge strane, producent Deeley je branio Ciminove komentare u vezi prirode i
motiva filma: "Lovac na jelene nije zapravo film o Vijetnamskom ratu. To je film
o nečem sasvim drugom. Nije niti o drogama niti kolapsu morala vojnika. Glavna
teza tog filma je kako pojedinci odgovaraju na pritisak: različiti ljudi
reagiraju različito. Film je o trojici radnika iz čeličane koji su postavljeni u
nevjerojatne situacije. Film Apokalipsa danas je nadrealan. Lovac na jelene je
parabola... Ljudi koji se bore i izgube u ratu koji se nikada nije trebao niti
dogoditi suočeni su s nekim očitim i neprijatnim izborima. Oni za to mogu
okrivljavati svoje vođe... Ili same sebe. Okrivljavanje samoga sebe bio je
veliki teret za mnoge ratne veterane. Kako se vojnik istovremeno može pomiriti s
porazom, a pritom sačuvati svoje dostojanstvo? Jedan od načina je prikazati
neprijatelja toliko nehumanim, te bitku između dobrih momaka (nas) i loših
momaka (njih) toliko neravnopravnom da poraz učinimo nevažnim. Nehumanost je
bila glavna tema portreta pripadnika vojske Sjevernog Vijetnama tijekom scena
ruskog ruleta. Suosjećanje publike prema zatvorenicima koji pucaju po šavovima,
stoga, zatvara taj krug. U scenama ruskog ruleta neki veterani koji su propatili
tijekom rata pronašli su savršenu alegoriju."

Redatelj Michael Cimino je u intervjuima učestalo spominjao Lovca na jelene kao
"osobni" odnosno "autobiografski" film premda su kasnija istraživanja novinara
poput Toma Buckleyja iz Harpera otkrili netočnosti Ciminovih tvrdnji.

Posljednja scena filma u kojoj se svi glavni likovi okupljaju na jednom mjestu i
pjevaju pjesmu Bog blagoslovio Ameriku postala je temom mnogih debata među
kritičarima nakon što je film krenuo s kino distribucijom. Postavljalo se
pitanje je li namjera scene i takvog završetka filma trebala biti ironična ili
ne - "kao kritika patriotizmu ili njegov hvalospjev".

Prve kritike filma Lovac na jelene uglavnom su bile izrazito pozitivne. Mnogi
kritičari smatrali su ga najboljim američkim epskim filmom nakon Kuma redatelja
Francisa Forda Coppole. Najviše su bili hvaljeni portret radničke klase Amerike
i njezinog okoliša; Ciminova režija glume De Nira, Walkena, Streep, Savagea,
Dzundze i Cazalea; simbolična promjena tonaliteta i ritma filma u dijelu kada iz
Amerike selimo u Vijetnam; tenzije tijekom igranja ruskog ruleta; i teme
američke razočaranosti.

Roger Ebert iz Chicago Sun-Timesa dao je filmu četiri od četiri zvjezdice i
nazvao ga "jednim od emocionalno najpotresnijih filmova ikada snimljenih". Gene
Siskel iz Chicago Tribunea također je nahvalio film uz opasku: "Ovo je veliki
film koji se bavi velikim stvarima. Mnogo dijelova filma, uključujući i odabire
određenih glumaca, podsjeća na Kuma." Leonard Maltin da je filmu četiri
zvjezdice i nazvao ga "osjećajnim i mučnim uratkom". Vincent Canby iz New York
Timesa nazvao je Lovca na jelene "velikim, neprijatnim, ludo ambicioznim filmom
koji će postati popularnim epom čija tema progovara o Americi kao što je to bio
i Kum. Njegovu viziju potpisuje originalni, novi filmaš". David Denby iz New
Yorka prozvao je film "epskim" s "kvalitetom kakvu u današnje vrijeme gotovo
uopće ne viđamo - raspon, snaga i širina pravog filmskog doživljaja". Jack Kroll
iz magazina Time napisao je da film stavlja svojeg redatelja Cimina "direktno u
centar filmske kulture". Stephen Farber je za magazin New West Lovca na jelene
proglasio "najvećim antiratnim filmom još od Velike iluzije".

Ipak, film nisu zaobišle negativne kritike pogotovo one koje su se odnosile na
konteroverze ruskog ruleta. Pauline Kael iz The New Yorkera napisala je
pozitivnu kritiku, ali s određenom rezervom: "Uskogrudan je to film određene
veličine... s ushićenim pogledom na običan život... ali istovremeno je i
razjaren jer, unatoč svojoj ambicioznosti, nema veću moralnu inteligenciju od
Eastwoodovih akcijskih filmova". Andrew Sarris napisao je da je film "izrazito
nejasan i misteriozno histeričan... Možda je značajno i to što su nam glumci
zanimljiviji od samih likova koje oni portretiraju." John Simon iz New Yorka je
napisao: "Uz sve pretenzije da će biti novi i bolji, ovaj film je zapravo samo
nastavak starih holivudskih lažnih ratnih filmova. Neprijatelj je još uvijek
divlji i glup te ga se ne može usporediti s našom čistoćom i heroizmom."

Na popularnoj internetskoj stranici Rotten Tomatoes koja se bavi prikupljanjem
filmskih kritika film ima 92% pozitivnih ocjena temeljenih na 48 kritika:
"Veličina filma malo je otupljena njegovom dužinom i jednostranim pogledom na
događaje, ali svi nedostaci filma zasjenjeni su Ciminovom suosjećajnom režijom i
nevjerojatnim glumačkim ostvarenjima Roberta De Nira, Meryl Streep i
Christophera Walkena". Na drugoj internetskoj stranici koja se također bavi
prikupljanjem kritika, Metacritic, film ima ocjenu 73/100 temeljenu na 7
zaprimljenih kritika. Roger Ebert je te godine film Lovac na jelene stavio na
treće mjesto najboljih filmova godine, a također ga je prozvao i jednim od
najboljih filmova 70-ih. Gene Siskel također ga je postavio na treće mjesto
najboljih filmova godine. Redatelj Miloš Forman i glumac Mickey Rourke izjavili
su da je Lovac na jelene jedan od najboljih filmova svih vremena.

Sljedeći film redatelja Michaela Cimina, Vrata raja, filmska kritika doslovno je
sasjekla. Film je proglašen jednim od najvećih box-office neuspjeha u filmskoj
povijesti budući je od inicijalnog budžeta od 44 milijuna dolara utržio nešto
malo više od 3 milijuna tijekom kino distribucije čime je doveo do bankrota
kompanije United Artists i završetka filmskog razdoblja znanog pod nazivom Novi
Hollywood. Zbog neuspjeha filma Vrata raja nekoliko je kritičara u međuvremenu
promijenilo svoje prvotno mišljenje o Lovcu na jelene. U svojoj sada već slavnoj
kritici, Vincent Canby je za film Vrata raja napisao: "Film pada na toliko nivoa
da vam dođe da se zapitate je li gospodin Cimino prodao svoju dušu Vragu kako bi
kupio uspjeh Lovca na jelene, pa se sada taj isti Vrag vratio kako bi naplatio
dug". Andrew Sarrris je u svojoj kritici za Vrata raja napisao: "Malo sam
iznenađen što mnogi kritičari koji su bili oduševljeni Ciminom zbog njegovog
Lovca na jelene sada tog istog redatelja bacaju vukovima s jednakom dozom
entuzijazma." U svojoj kritici također je nadodao: "Nikada me taj film nije
osvojio... I stoga nisam bio iznenađen glupošću i nepovezanošću filma Vrata raja
budući je ta ista glupost i nepovezanost prisutna i očigledna u Lovcu na
jelene". U svojoj knjizi Final Cut: Dreams and Disaster in the Making of
Heaven's Gate autor Steven Bach je napisao: "Kritičari kao da su se osjećali
obveznima u svojim negativnim kritikama za Vrata raja spomenuti Lovca na jelene
kako bi demonstrirali svoje kritičarske akreditacije."

Filmski kritičar za BBC Mark Kermode obrušio se na status filma Lovac na jelene
kojeg se smatra jednim od najvećih filmskih klasika: "Postoji nepisano pravilo u
filmskoj kritici da se neki filmovi ne smiju koriti. Građanin Kane, Neki to vole
vruće, 2001: Odiseja u svemiru, Kum II... Svi ti filmovi smatraju se pravim
filmskim klasicima. Međutim, uz rizik da budem izbačen iz kruga "respektabilnih
filmskih kritičara", dozvolite mi da iskoristim ovu priliku i kažem svoje
službeno mišljenje o Lovcu na jelene, a to je da je to jedan od najgorih filmova
ikada snimljenih - preopširna, preuveličana povraćotina umočena u manipulativne
rasističke emocije, primarno značajna zbog svog farsičnog melodramatskog
tonaliteta koji se nalazi negdje između vrišteće histerije i pijanog
mjesečarenja."

Ipak, mnogi kritičari i danas smatraju Lovca na jelene velikim filmom čija snaga
nije nestala, uključujući Davida Thomsona i A. O. Scotta.

Filmski producent Allan Carr iskoristio je svoja poznanstva kako bi što više i
što bolje promovirao film Lovac na jelene. "U kojem je točno trenutku Allan Carr
došao u priču Lovca na jelene više se ne mogu sjetiti", podsjeća se producent
Deeley, "ali taj film je za njega postao poput križarskog pohoda. Šarmirao je
sve oko sebe, priređivao nezaboravne zabave, stvarao promociju "od usta do usta"
(word of mouth) - činio je sve što se u to vrijeme u Hollywoodu moglo činiti
kako bi promovirao projekt. Zbog toga što nije imao nekakvog vidljivog osobnog
razloga zašto to čini, ljudi iz prodaje kompanije Universal Pictures napokon su
počeli shvaćati da u rukama imaju nešto što potencijalno vrijedi više od
uobičajenog." Deeley je također nadodao da su Carrove promocije bile te koje su
Lovca na jelene stavile "na kartu" nominacija za prestižnu filmsku nagradu
Oscar.

Tijekom televizijske posebne emisije Oscar Preview for 1978, kritičar Roger
Ebert ispravno je predvidio da će film Lovac na jelene osvojiti nagradu za
najbolji film, dok je Gene Siskel mislio da će pobijediti film Povratak ratnika.
Međutim, Ebert nije dobro predvidio da će De Niro pobijediti u kategoriji za
najboljeg glavnog glumca te da će Jill Clayburgh pobijediti u kategoriji za
najbolju glavnu glumicu za film Slobodna žena - tu je točniji bio Siskel koji je
predvidio pobjede Jona Voighta i Jane Fonde za film Povratak ratnika. Obojica
su, ipak, ispravno predvidjeli pobjedu Christophera Walkena u kategoriji
najboljeg sporednog glumca.

Prema napisima producenta Deeleyja, Warren Beatty je vodio negativnu kampanju za
Lovca na jelene zbog toga što je te godine on imao svoj film koji je bio
nominiran u čak devet kategorija za nagradu Oscar - Nebo može čekati. Beatty je
u svojoj kampanji koristio bivše djevojke: Julie Christie koja se u to vrijeme
nalazila u žiriju filmskog festivala u Berlinu na kojem je, između ostalih,
prikazan Lovac na jelene napustila je projekciju filma skupa s članovima žirija
iz Rusije. Jane Fonda je u javnosti također kritizirala film Lovac na jelene.
Deeley pretpostavlja da razlog njezinog kriticizma leži u činjenici što se
njezin film Povratak ratnika nalazio u mrtvoj utrci za glavnu nagradu skupa s
Lovcem na jelene. Također je napisao da je Beatty poslao svog prijatelja koji je
glumio novinara tijekom konferencije za medije povodom Oscara, a koji je upitao
Fondu je li gledala Lovca na jelene. Fonda je odgovorila da nije i da ga ne
namjerava pogledati.

Kako se dodjela Oscara približavala, negativna kampanja protiv Lovca na jelene
se povećavala. Kada su 9. travnja 1979. godine limuzine počele dolaziti ispred
paviljona Dorothy Chandler gdje se održavala ceremonija dodjele, okružili su ih
demonstratori uglavnom iz ogranka organizacije Vijetnamski veterani protiv rata
iz Los Angelesa. Demonstratori su nosili transparente s napisima "Nema Oscara za
rasizam" i "Lovac na jelene je prokleta laž" te bacali pamflete koji su svojim
sadržajem kudili po filmu na prozore limuzina. Washburn, nominiran u kategoriji
najboljeg originalnog scenarija, tvrdio je da je njegova limuzina kamenovana.
Prema članku objavljenom u magazinu Variety, "policija i demonstratori sukobili
su se u kratkoj, ali krvavoj tučnjavi koja je rezultirala s 13 uhićenja".

Glumac Robert De Niro bio je toliko nervozan da se na kraju nije pojavio na
dodjeli nagrada. Upitao je Akademiju da li bi mogao sjediti iza pozornice, ali
kada ga je Akademija odbila, De Niro je odlučio da će rađe ostati u svom domu u
New Yorku. Producent Deeley je sklopio dogovor s producentom Davidom Puttnamom
čiji je film Ponoćni ekspres također bio nominiran da će svatko uzeti 500 dolara
sa sobom na ceremoniju te da će pobjednik dati taj novac onom drugom kako bi
"utopio svoju tugu sa stilom".

Film Lovac na jelene imao je sveukupno 9 nominacija za prestižnu filmsku nagradu
Oscar, a u konačnici je osvojio 5 nagrada.

Film Lovac na jelene imao je 6 nominacija za nagradu Zlatni globus, a osvojio je
jednu.

Film Lovac na jelene imao je 9 nominacija za britansku nagradu BAFTA, a osvojio
je dvije.

Lovac na jelene bio je prvi i najkontroverzniji kino film nekog velikog
holivudskog studija koji je kritizirao američku umiješanost u Vijetnamski sukob
nakon 1975. godine kada je rat službeno završio. Premda je film s kino
distribucijom počeo iste godine kada i Povratak ratnika redatelja Hala Ashbyja,
The Boys in Company C redatelja Sidneyja Furieja i Go Tell the Spartans
redatelja Teda Posta, Lovac na jelene bio je prvi film o Vijetnamu kojeg je
pogledao široki spektar publike i koji je pobrao hvalospjeve filmske kritike
kulminiravši dodjelom prestižne filmske nagrade Oscar na kojoj je proglašen
najboljim filmom godine. Ostali filmovi snimljeni tijekom kasnih 70-ih i u 80-im
godinama prošlog stoljeća čija je tema krvavi sukob u Vijetnamu uključuju:

U članku naziva The Deer Hunter: Story of a scene autor David Thomson napisao je
da je film promijenio način na koji su u filmovima do tada prikazane scene
ratovanja: "Teror i eksplozija vatrene moći promijenila je ratni film, čak i
kada je korišten samo revolver. Prije kasnih 70-ih godina filmovi su se uglavnom
bavili temom Drugog svjetskog rata u kojima su scene rata bile žestoke, ali
uvijek rigorozno kontrolirane. Lovac na jelene postavio je novu, sirovitiju
dinamiku ratovanja i akcije na taj način utirući put kasnijim filmovima poput
Voda smrti, Spašavanja vojnika Ryana ili Eastwoodovim filmovima Pisma s Iwo Jime
i Zastave naših očeva".

U intervjuu za internetsku stranicu Rotten Tomatoes iz 2011. godine, glumac
William Fichtner je izjavio da su on i njegova partnerica s kojom je gledao film
Lovac na jelene u kinu potpuno zanijemili nakon što je film završio zbog
"ljudskog iskustva koje je u filmu bilo prikazano tako realistično; putevi
glavnih likova bili su toliko teški, kao što je ponekad težak realan život.
Sjećam se da smo nakon što smo pogledali film hodali ulicom - otišao sam
pogledati film s tadašnjom djevojkom, to nam je bio kao spoj - i izašli smo iz
kina i hodali ulicom nekih sat vremena bez da je itko rekao ijednu jedinu riječ;
toliko nas je film potresao."

Službeno je zabilježena smrt od dvadeset i pet ljudi koji su umrli od posljedica
igranja ruskog ruleta, a za koje se sumnjalo da su se nalazili pod utjecajem
scena iz filma.

Godine 1996. film Lovac na jelene izabran je za očuvanje u Nacionalnom filmskom
registru SAD-a zbog svoje "kulturološke, povijesne i estetske važnosti".

U časopisu Empire iz 2008. godine u kojem je objavljena lista 500 najboljih
filmova svih vremena, Lovac na jelene zauzeo je 467. mjesto uz komentar:

Nakon što je pogledao film u ožujku 1979. godine Jan Scruggs, vijetnamski
veteran koji je postao savjetnik za američko Ministarstvo rada došao je na ideju
o gradnji Nacionalnog memorijalnog centra za vijetnamske veterane pa je sam
osnovao i vodio fond za navedeni centar koji ga je i otplatio. Redatelj Michael
Cimino bio je pozvan na otvaranje centra.



https://hr.wikipedia.org/wiki/Sjedinjene_Ameri%C4%8Dke_Dr%C5%BEave

Sjedinjene Američke Države, također se često koristi kratica SAD ili engleski
USA (United States of America), savezna je republika u središnjoj Sjevernoj
Americi, koja se prostire od Atlantika na istoku do Tihog oceana na zapadu.
Graniče na kopnu s Kanadom na sjeveru i Meksikom na jugu, dijele morsku granicu
s Rusijom na zapadu i posjeduju skup teritorija širom svijeta. Država se sastoji
od 50 saveznih država, koje imaju lokalnu autonomiju u skladu s federalnim
sustavom. Državljane Sjedinjenih Američkih Država obično nazivamo Amerikancima.

Sjedinjene Američke Države nastale su deklaracijom trinaest britanskih kolonija
1776. godine, kojom one utvrđuju svoju slobodu i nezavisnost.

Kristofor Kolumbo je 1492. doplovio do Amerike i tako započeo europsku
kolonizaciju. Misleći da je pronašao novi put za Indiju, on je pronašao novi
kontinent. Na području današnjeg SAD-a živjelo je tada oko 1,5 milijuna
Indijanaca. Do prve polovice 18. stoljeća osnovano je 13 kolonija na Istočnoj
obali. Broj stanovnika do 1776. iznosi već oko 2,5 milijuna.

Sukobljavanje francuskih i britanskih interesa dovelo je do niza ratova koji
kulminiraju Sedmogodišnjim ratom (1756.-1763.), koji završava pobjedom Velike
Britanije. Neugrožene od Francuza i Indijanaca, kolonije postaju sve manje
ovisne o matičnoj zemlji, a 1775. počinje Američki rat za neovisnost. Dana 4.
srpnja 1776. Kongres je objavio Deklaraciju neovisnosti. Amerikanci pod
zapovjedništvom Georgea Washingtona 1781. konačno pobjeđuju britansku vojsku.
Trinaest kolonija proglasilo se Sjedinjenim Američkim Državama. Godine 1787.
usvojen je Ustav, a Washington je izabran za prvog predsjednika, a dužnost je
obnašao do 1797.

Za predsjednika Thomasa Jeffersona (1801.-1809.) SAD je značajno povećao
teritorij kupnjom Louisiane od Francuza 1803.. Pomorsko suparništvo s Velikom
Britanijom kulminiralo je ratom (1812.-1814.). Florida je kupljena od
Španjolaca, a aneksija Teksasa 1845. izazvala je rat s Meksikom (1845.-1848.),
nakon čega SAD povećava teritorij Novim Meksikom i Kalifornijom, proširivši se
do Tihog oceana.

Razlike između industrijskog Sjevera i poljoprivrednog Juga sve više jačaju, a
kulminiraju izborom Abrahama Lincolna, protivnika ropstva, za predsjednika 1860.
Južne države se odcjepljuju i osnivaju Konfederaciju te počinje Američki
građanski rat (1861.-1865.). Lincoln donosi proglas o ukidanju ropstva u južnim
državama 1863., a rat završava pobjedom Sjevera odnosno Unije 1865., što konačno
dovodi i do potpunog ukinuća ropstva u SAD-u. Podrobniji članak o temi:
Prekomorska proširenja SAD-a Godine 1867. SAD kupuje od Rusije Aljasku za 7,2
milijuna dolara. U tri desetljeća nakon građanskog rata SAD postaje prva
industrijska sila svijeta. Nakon rata protiv Španjolske (1898.) anektirala je
Havaje, Portoriko, Filipine i učvrstila se na Kubi. Predsjednik Theodore
Roosevelt intervenira u cijelom nizu država Latinske Amerike. Otvaranjem
Panamskog kanala 1914. SAD postaje istaknuta svjetska sila sa stanovništvom koje
je, velikim useljavanjem, naraslo na 92 milijuna.

U 1. svjetskom ratu SAD je isprva neutralan, ali 1917. ulazi u rat te doprinosi
pobjedi Antante. Za predsjednikovanja Woodrowa Wilsona (1913.-1921.) SAD ima
odlučnu ulogu na mirovnoj konferenciji u Versaillesu. Godine 1929. izbija Velika
gospodarska kriza (1929.-1939.), koju ublažava presjednik Franklin Delano
Roosevelt (1933.-1945.) politikom New Deala. Sa zemljama Latinske Amerike
uspostavljeni su dobrosusjedski odnosi, evakuirani su Haiti, Nikaragva i Kuba,
priznata je neovisnost Filipina.

SAD je u 2. svjetskom ratu isprva neutralan, ali nakon napada imperijalnog
Japana 1941. ulazi u rat protiv sila Osovine u Europi i na Pacifiku. Baca
atomsku bombu na Japan i prisiljava ga na kapitulaciju.

Bitan je čimbenik stvaranja NATO-a 1949. godine. Zaoštravaju se odnosi sa
SSSR-om (Hladni rat). SAD pomaže Južnu Koreju u Korejskom ratu (1950.-1953.)
Kubanska kriza izbija 1962. U srpnju 1969. američki astronauti spuštaju se na
Mjesec. U šezdesetima i sedamdesetima dolazi do američke vojne intervencije u
Vijetnamu i u Dominikanskoj Republici.

Od 1994. SAD se angažira u rješavanju sukoba na prostoru bivše Jugoslavije;
potkraj 1995. posreduje u zaključenju Daytonskog sporazuma. Nakon raspada
SSSR-a, SAD postaje jedina svjetska velesila.

Godine 1992. vojno intervenira protiv Iraka (Zaljevski rat) nakon iračke
okupacije Kuvajta. Godine 1999. predvodi NATO-ve napade na SR Jugoslaviju radi
rješenja Kosovske krize. George Walker Bush izabran je za predsjednika 2001. i
2004. Nakon terorističkog napada Al Qaide 11. rujna 2001., SAD vojno intervenira
u Afganistanu.

Godine 2001. SAD i saveznici pokreću tzv. Rat protiv terorizma pod imenom
operacija Trajna sloboda. Godine 2003. kreće operacija Iračka sloboda - invazija
na Irak. Saveznici okupiraju Irak, ali bivaju uvučeni u mukotrpan gerilski rat s
iračkim gerilcima, koji traje i do danas.

Krajem 2000-ih SAD ostaje predvodnik NATO-a, održava vojnu prisutnost u više
država (Japan, Južna Koreja, Bahrein, Katar, Njemačka i dr.) te ratuje u
Afganistanu i Iraku.

Podrobniji članak o temi: Politički sustav Sjedinjenih Američkih Država
Podrobniji članak o temi: Predsjednički izbori u Sjedinjenim Američkim Državama
2008.

Vlast i politika Sjedinjenih Država zasnovane su na Ustavu Sjedinjenih Američkih
Država, napisanom 1787. godine. Ustav iz 1787. je do danas dopunjen s nekoliko
amandmana. Prvih deset su prihvaćeni nedugo poslije nastanka samog ustava.
Grupno se nazivaju "Povelja o pravima" (Bill of Rights), a odnose se na osnovna
prava državljana Sjedinjenih Američkih Država, kao što su pravo na slobodu
govora i vjeroispovjesti.

SAD ima predsjednički sustav, te je federalna demokracija, koja se sastoji od
izvršne, zakonodavne i sudske vlasti. Izvršna vlast se sastoji od predsjednika i
njegovog kabineta, uz dodatak raznih državnih službi. Na čelu države i izvršne
vlasti je predsjednik SAD-a (sadašnji 45. predsjednik je Donald Trump, koji
obnaša dužnost od 2017. godine). Predsjednik SAD-a je predsjednik države i
predsjednik vlade u jednoj osobi (personalna unija). Predsjednik SAD-a je
također vrhovni zapovjednik oružanih snaga Sjedinjenih Američkih Država.

Zakonodavna vlast je Kongres Sjedinjenih Američkih Država, koji se sastoji od
Zastupničkog doma (House of Representatives) i Senata (Senate). Zastupnici i
senatori su podijeljeni po saveznim državama. U Domu Zastupnika svaka savezna
država ima broj predstavnika razmjeran njenom broju stanovnika, dok u Senatu
svaku državu zastupaju dva senatora. Broj zastupnika u Domu Zastupnika je 435.
Senat trenutno čini 100 senatora.

Sudska vlast se sastoji od svih sudova u Sjedinjenim Državama. Vrhovni sud
Sjedinjenih Američkih Država broji devet sudaca, koji imaju doživotni mandat.
Nakon smrti ili povlačenja suca, predsjednik SAD-a nominira novog suca, kojega
se šalje Senatu koji bi ga trebao potvrditi.

Svaka savezna država u Sjedinjenim Državama ima svoju vladu, čije su granice
moći ispod razine moći federalne vlade. Koje točno ovlasti svaka država može
imati je tema mnogih rasprava u američkoj politici. Glavne političke stranke
Sjedinjenih Država su Republikanska Stranka i Demokratska Stranka.

Sjedinjene Američke Države se ponose s najstarijim pisanim Ustavom na svijetu, i
po danas važećem Ustavu one se sastoje od 50 država s ograničenom autonomijom u
kojima savezni zakoni imaju veću težinu od zakona pojedinih država, te jednog
saveznog područja. U nadležnost federacije spadaju sljedeća područja (spomenuta
su najvažnija):

Reljef SAD-a vrlo je raznolik i u njemu se izdvajaju četiri velike reljefne
cjeline: Apalači, obalne ravnice, središnje nizine i Kordiljeri. Aljaska i
Havaji izdvojeni su iz te podjele i obuhvaćaju se posebnim regionalnim
pregledom.

Na formiranje današnjeg reljefa SAD-a i Kanade utjecala je pleistocenska
glacijacija. Tijekom dva milijuna godina ledeni pokrov je pokrivao kanadski štit
i višestruko se spuštao prema jugu, pri čemu je trošio stijensku podlogu
(egzarazija). Na planinama na zapadu bili su brojni ledenjaci. Naglašeno
trošenje bilo je na dodiru starijih stijena kanadskog štita i mekših mlađih
stijena južnije od njega, pri čemu je led jače izdubio mekšu podlogu. Nakon
završetka ledenog doba udubine u podlozi napunile su se vodom te je nastao širok
pojas jezera (Velika jezera, Winnipeg, Manitoba, Reindeer, Athabasca, Great
Slave- Veliko ropsko jezero, Great Bear- Veliko medvjeđe jezero). Ledenjaci su
odredili i tokove rijeka Ohio o Missouri koje nam dokazuju dokle je na jug
dopirao ledeni pokrov.

Države Connecticut, Maine, Massachusetts, New Hampshire, New Jersey, New York,
Rhode Island i Vermont.

Ova regija obuhvaća samo 1,8% površine SAD-a, ali sadrži 5,2% stanovništva. Prvi
doseljenici bili su engleski puritanci već 1620. godine. Nizak, brdovit i
šumovit kraj sa starim stijenama podsjeća na Englesku pa je stoga regija nazvana
Nova Engleska. U ovom prostoru bogatom ugljenom započela je industrijalizacija i
urbanizacija SAD-a. Boston je najstariji, a New York najveći grad u SAD-u. New
York je osnovan kao New Amsterdam, a 1664. godine kupuju ga Englezi i mijenjaju
mu ime. Zbog najpovoljnijeg prometnog položaja bio je najvažnija imigracijska
luka, kroz koju je u SAD uselilo više od 60 milijuna ljudi. I danas je važna
američka luka s više od 100 km operativne obale. U gradu se nalazi čista
industrija (moda, burze, brušenje dijamanata, tiskarska i sl.), a u susjednom
New Jerseyju nalazi se prljava industrija. Značajniji gradovi su Rochester, New
York i Buffalo, New York.

Države Pennsylvania, Maryland, Delaware, Virginia, Sjeverna Karolina, Južna
Karolina, Georgia i Florida.

Države Zapadna Virginia, Kentucky, Ohio, Indiana, Illinois, Minnesota, Iowa,
Missouri, Wisconsin i Michigan.

Države Tennessee, Alabama, Mississippi, Arkansas, Louisiana, Kansas, Oklahoma i
Teksas.

Velik prostor SAD-a ima i velike klimatske različitosti, na koje utječu reljefne
posebnosti i položaj unutar globalne cirkulacije zračnih masa. Apalači i
Kordiljeri čine svojevrsni lijevak koji zimi usmjerava hladne zračne mase sa
sjevera prema jugu, pa mraz oštećuje mnoge kulture (npr. pamuk , južno voće).
Obrnuto, ljeti se kroz taj lijevak s juga prema sjeveru probijaju tople i vlažne
zračne mase, što povoljno djeluje na sve kulture, npr. na pšenicu i kukuruz, pa
se taj pojas naziva cornbelt (eng. "corn" = "kukuruz", "belt" = "pojas").

Na dodiru različitih zračnih masa često nastaje vrtložni sustav - tornado. Sa
sjevernijeg Tihog oceana pušu stalni vlažni vjetrovi, koji sjevernoj pacifičkoj
obali i unutrašnjosti donose velike količine vlažnog zraka. Najviše je padalina
na Obalnim planinama, Sierra Nevadi i Kaskadskom gorju, a dalje prema istoku
puše relativno suh i topao chinook, vjetar fenskog tipa. I s juga, iz Meksičkog
zaljeva dolaze vlažne zračne mase, koje prodiru daleko na sjever.

Jak modifikatorski utjecaj imaju hladna Labradorska i Kalifornijska morska
struja.

SAD spada u sam svjetski vrh po gospodarskoj snazi i životnom standardu većine
građana. Brojni su čimbenici koji su omogućili takvo stanje: golem prostor,
povoljna klima, povoljni uvjeti za poljoprivredu, golemo rudno bogatstvo,
brojno, različito i dobro školovano stanovništvo, dugotrajna neovisnost,
dugotrajno razboblje bez ratova na domaćem tlu, preskakanje feudalizma, vrlo jak
sindikalni pokret, veliki kapital i politička stabilnost demokratskog sustava i
tržišnog gospodarstva, pri čemu se demokratska smjena političkih stranaka na
vlasti ne odražava bitnije na tijek razvoja gospodarstva i standard stanovnika.

Temelj američkog gospodarstva jest slobodno tržište i poduzetništvo gdje se
poslovne odluke donose u skladu s tržišnim očekivanjima i potrebama. Državni
utjecaj se osjeća u npr. makroekonomskoj politici kamata i slično. Povoljan
okvir za razvoj gospodarstva jesu i pozitivni zakoni, koji su već dugo snazi u
SAD-u kao npr. antimonopolistički zakoni, koji ni jednom poduzeću ne dopuštaju
monopol proizvodnje i određivanja cijena, jer tada najčešće potrošač mora
plaćati previsoku cijenu proizvoda. Zakonima su zaštićeni potrošači od
nekvalitetne i štetne robe, radnici od loših radnih uvjeta, kao i okoliš od
pretjeranog onečišćenja. Iz državnog se proračuna izdvajaju sredstva za
istraživanje i razvoj raznih industrija i proizvoda, što pomaže brojnim regijama
i gradovima u postizanju većeg stupnja razvoja.

Poljoprivredom se bavi relativno mali broj stanovništva - 2,7%, ali
poljoprivredna je proizvodnja u SAD-u među najproduktivnijima u svijetu.
Obilježavaju je veliki posjedi, najsuvremenija mehanizacija i kemijsko-tehnička
zaštita, a poticaj joj daju veliko unutrašnje tržište i političko-gospodarske
veze SAD-a sa svijetom, gdje se plasiraju viškovi. U SAD-u se proizvodi gotovo
sve, a proizvodnja je prema klimatskom uvijetima podijeljena na pojaseve. Na
krajnjem suptropskom jugoistoku, Floridi, proizvode se agrumi, a na jugu pamuk,
duhan i soja. Na nepreglednim njivama središnjih ravnica od Apalača do Stjenjaka
(umjereno tople kišne klime) zasijani su kukuruz i pšenica (corn belt - žitni
pojas), koji služe i za prehranu vrlo brojne stoke(hog belt - pojas svinja),
koju nalazimo sve do Velikih jezera, gdje su u Chicagu najveće klaonice stoke.
Na sjeveroistoku je značajno mljekarstvo i voćarstvo. Suhi i planinski prostori
na zapadu nepogodni su za poljoprivredu, a u zaštićenim dolinama na krajnjem
zapadu uspijeva voće i povrće. Prirodno suha Kalifornijska dolina stalno se
navodnjava pa je nazivaju "najskupljim vrtom Amerike".

U sekundarnim djelatnostima radi 23,9% Amerikanaca. SAD proizvodi i troši
najviše energije na svijetu. Velika nalazišta nafte su u Teksasu, Kaliforniji i
na Aljasci, a ugljena u Apalačima. Velika nalazišta prirodnog plina su uz
Meksički zaljev, a većina rijeka iskorištena je za dobivanje električne
energije. Na rijeci Tennessee izgrađeno je čak 30 brana. SAD je i najveća
nuklearna sila, a koriste se zalihe uranija u državi Colorado. Na tako velikom i
geološki različitom prostoru postoje sve potrebne rude koje se prerađuju u
snažnoj industriji. U SAD-u nije započela industrijska revolucija, ali je izum
pokretne trake (1913., Ford) bila svojevrsna revolucija kasnije industrijske
proizvodnje u svijetu.

Industrija se snažno razvila zahvaljujući bogatstvu energije, sirovina (šume,
rude, poljoprivredni proizvodi) i brojnom te dobro školovanom stanovništvu. U
suvremenim industrijskim pogonima proizvodi se gotovo sve, a svjetski poznati
američki proizvodi su automobili (Ford, General Motors), računala (IBM, Compaq),
zrakoplovi (Boeing), telefoni (Motorola) i dr. Ističu se tri industrijske
regije: sjeveroistok (najveća), Meksički zaljev i pacifička industrijska regija
(Los Angeles, San Francisco, Portland, Seattle). Današnja industija ima sve
manje zaposlenih i sve više strojeva, robota i automatizacije.

Iako američka industrija proizvodi goleme količine roba, SAD su veći uvoznik
nego izvoznik industrijskih proizvoda pa se stvara trgovinski deficit.

Većina stanovnika SAD-a, njih 73,5%, radi u tercijarnim djelatnostima, od kojih
su svjetski najznačajnija znanstvena istraživanja (svemir, vojna tehnologija,
informatika, telekomunikacije, robotika, zrakoplovi, biotehnika, medicina).
Najznačajnija svjetska koncentracija istraživačkih laboratorija i znanstvenika
je u tvz. Silicijskoj dolini (Silicon valley). Veliko značenje u svijetu imaju i
američke novčarske kuće (banke, burze, osiguravateljska društva), a značajne su
i trgovine. U svijetu je bez konkurencije američka filmska industrija Hollywood,
koja donosi goleme dobiti.

Prvi su stanovnici Sjevernu Ameriku naselili prije 20.000 godina, u doba
odledbe, kada je zbog niže razine oceana Beringov prolaz bio kopneni most između
Azije i Amerike. Od tih prastanovnika potječu današnji američki Indijanci, a
poznata su plemena Siouxa, Apaša, Irokeza, Čejena i drugi. U doba dolaska
Europljana starosjedioci Indijanci bili su široko rasprostranjeni po kontinentu,
jer im je za njihov način života trebalo puno prostora. Kolonijalizacija Amerike
se odvijala u nekoliko valova. Prvi su došli Španjolci na Floridu, obale
Meksičkog zaljeva i Kaliforniju. Poslije dolaze Englezi, Škoti, Irci, Nizozemci
i Francuzi. Slijede Skandinavci, Nijemci te Talijani, Poljaci, Južni Slaveni i
Azijati.

Prema popisu iz 2000. SAD imaju 281.421.906 stanovnika, a u siječnju 2009.
(procjena) oko 305.670.000 stanovnika. Broj stanovnika se više nego utrostručio
tijekom 20. stoljeća.

Većina Amerikanaca potječe od bijelih Europljana, njih oko 69%. U novije vrijeme
broj bijelaca se smanuje, zbog sve manjeg useljavanja iz Europe. Većina bijelih
Amerikanaca podrijetlom su Nijemci (15,2%), Irci (10,8%), Englezi (8,7%),
Talijani (5,6%) te Skandinavci (3,7%). Također, mnogo ih je slavenskog
podrijetla, većinom poljskog, ruskog te hrvatskog.

Latinoamerikanci čine 13% populacije SAD-a. Većinom su to imigranti iz Meksika
te Središnje i Južne Amerike. Meksikanci čine 7,3% stanovništva te se očekuje
kako će u budućnosti njihov broj značajno rasti.

Oko 12,9% stanovništva čine Afroamerikanci ili ljudi crne rase. Ekonomskim
migracijama rašireni su po cijelom SAD-u, ali najviše ih je na jugu zemlje.

Amerikanaca azijskog podrijetla, uključujući domorodačko Havajsko stanovništvo,
ima manje od 4%. Većina ih je koncentrirana na Havajima te na zapadnoj obali. To
su većinom imigranti s Filipina, iz Kine, Indije, Vijetnama, Južne Koreje i
Japana.

Oko 80% Amerikanaca se smatra kršćanima različitih denominacija, što je pad u
odnosu na 1990., kada je oko 90% Amerikanaca pripadalo Kršćanstvu. Oko 26% je
katolika, posebno na sjeveroistoku i srednjem zapadu. Različitim protestantskim
denominacijama pripada oko 54% Amerikanaca. U južnim državama većina su baptisti
(17,2%) i metodisti (7,2%). Oko 1,4% Amerikanaca pripada židovstvu. Ostalih 18%
čine ljudi bez religije, kao i muslimani, hinduisti i budisti.

373 949 državljana SAD-a govori nekim od indijanskih jezika kao materinskim,
najviše navajo jezikom (170 822).

Američka kultura je specifična po tome što Amerikanci kao nacija nisu postojali
prije 1776. godine, ali umjetnost se počela stvarati skoro istom po iskrcavanju
prvih slobodnih ljudi u Novom svijetu. Vrijedi spomenuti neke književnike:

Američka kultura je preskočila srednji vijek, barok i renesansu, ali svejedno
ima što za ponuditi.



https://hr.wikipedia.org/wiki/Michael_Cimino

Rođen je u New Yorku ili 16. studenog 1943. (prema njegovoj osobnoj biografiji),
ili 3. veljače 1939. (što je vjerojatnije zbog datuma njegovih diploma).

Ciminova biografija je ogledni primjer metoerskih uspona i padova viđenih u
Hollywoodu sedamdesetih. Nakon dva scenaristička rada (na SF filmu Silent
Running i filmu o Prljavom Harrjyu, Magmum Force), Cimino je krenuo režirati
svoj prvi film, Thunderbolt i Lightfoot, kojeg je otkupila produkcijska kuća
Clinta Eastwooda, Malpaso, a sami Eastwood je rekao kako ga on misli i režirati.
Međutim, Cimino ga je nagovorio da mu prepusti režiju filma koji je postao
solidan uspjeh na box-officeu u to vrijeme, a i danas uživa manji kultni status.
Uz uspjeh ovog filma, Cimino je imao pravo na jaču glumačku postavu i više
umjetničke slobode za svoj drugi film, Lovac na jelene (1978.). Film je bio
veliki kritički i komercijalni uspjeh, a osvojio je više Oscara, uključujući one
za najboljeg redatelja i najbolji film.

Na temelju uspjeha svog prethodnog filma, studio United Artists dao mu je
slobodne ruke za njegov sljedeći film, Vrata raja (1980.). Film je nekoliko puta
premašio budžet te ne samo da je studio umalo doveo do bankrota, nego je postao
konačno upozorenje da se produkcije otimaju kontroli. Film je označio kraj ere
tzv. Novog Hollywooda. Korporacija Transamerica, vlasnik studija United Artists,
izgubila je povjerenje u filmsku kompaniju i njegov menadžment pa ju je ubrzo
prodala.

Film Vrata raja bio je takva box-office i kritička katastrofa da je ozbiljno
poljuljao Ciminov ugled, a njegovi sljedeći filmovi nikad više neće doživjeti
veći uspjeh. Mnogi kritičari koji su hvalili Lovca na jelene postali su daleko
više rezerviraniji prema filmu i Ciminu nakon Vrata raja.

1984., nakon što nije uspio završiti suradnju s redateljem Herbertom Rossom,
Paramount Pictures je iznenađujuće Ciminu ponudio režiju filma Footloose. Prema
scenaristu Deanu Pitchfordu, Cimino je na čelu produkcije bio četiri mjeseca te
radio sve ekstravagantnije zahtjeve u vezi scenografije i same produkcije.
Konačno, Parammount je shvatio kako možda u rukama ima još jedna Vrata raja.
Otpustili su Cimina, a film je dovršio Herbert Ross, kao što je to bilo
originalno zamišljeno.

Ova epizoda, iako naizgled trivijalna, imala je snažan učinak na Ciminovu
karijeru. Nakon Footloosea, u filmskoj industriji su na Cimina gledali kao na
nekoga tko nije naučio lekciju Vrata raja. Zapravo, producenti su se bojali
povjeriti Ciminu režiju zbog njegovih mogućih rasipnih zahtjeva što bi
rezultiralo novim debaklom. Zato je Hollywood okrenuo leđa Ciminu. Svi njegovi
sljedeći filmovi bit će financijski neovisni, bez studijske produkcije.

Cimino je 1979. s United Artistsom potpisao ugovor na više filmova. Vrata raja
bio je prva produkcija, ali većina ostalih filmova koji su trebali slijediti,
nisu snimljeni zbog debakla ovoga. Cimino je nakon Vrata raja bio povezivan s
više projekata, ali njegova je reputacija dovela do toga da ga uopće nisu
angažirali, a i onda kad bi, obično bi ga otpustili.

Cimino je napisao scenarij za film Izvor, temeljen na romanu Ayn Rand. Napisao
je 27 verzija scenarija koje su 1975. razmatrali u United Artistsu. Snimanje je
trebalo početi nakon Vrata raja, ali je studio odbacio scenarij.

Nakon toga je napisao scenarij za film Psi rata s Christopherom Walkenom koji je
trebao i režirati, ali je poslije otpušten. Film je poslije snimljen 1981., uz
veliku promjenu scenarija.

Zajedno s Jamesom Tobackom je napisao scenarij Život i snovi Franka Costella te
ga je ponudio trima različitim studijima (UA, Warner Bros. i Dino DeLaurentis),
ali film nikad nije ušao u produkciju.

Perfect Strangers bila je ljubavna priča koju je napisao Cimino, a trebao
režirati David Picker. Scenarij je ušao u pretprodukciju, ali Paramount je
odustao od projekta.

Nakon odustanka Davida Leana s produkcije Pobune na brodu Bounty, Cimino je
preuzeo projekt, ali je otpušten nakon neuspjeha s Vratima raja. Ironično,
United Artists je pozvao Leana da preuzme režiju Vrata raja nakon što je film
premašio budžet.

Cimino je originalno trebao biti redatelj SF klasika Dead Zone, ali ga je studio
otpustio na nagovor Stephena Kinga zbog kreativnih nesuglasica.

Nakon toga dobio otkaz s režije filma Papa Greenwich Villagea. Režiju je preuzeo
Stuart Rosenberg, a Cimino nije dobio nikakve zasluge.

Napisao je biografski scenarij o Fjodoru Dostojevskom s Raymondom Carverom.
Columbia Pictures je razmišljao o produkciji, ali to se ipak nikad nije
dogodilo.

Cimino je adaptirao roman o francuskom biciklistu, a u filmu je trebao nastupiti
Dustin Hoffman. Trebao se snimati 1985., ali produkcija je ipak otkazana.

Ciminova Godina zmaja, čiji su scenarij adaptirali on i Oliver Stone iz romana
Roberta Daleyja, prošla je mnogo bolje. Cimino je čak dobio počasnu titulu
pukovnika na Tajlandu. Međutim, film je bio nominiran za pet nagrada Razzie,
uključujući najgoreg redatelja i najgori scenarij. Film je bio kritiziran i zbog
stereotipa o kineskim Amerikancima.



https://hr.wikipedia.org/wiki/Stjepan_Hauser

Stjepan Hauser (Pula, 15. lipnja 1986.), hrvatski violončelist. Član dueta
2Cellos.

Stjepan Hauser u rodnoj je Puli započeo osnovno glazbeno obrazovanje, a
srednjoškolsko je pohađao i završio u Rijeci u klasi prof. Maura Šestana.
Dobitnik je 21 prve nagrade na županijskim, državnim i međunarodnim
natjecanjima.

Stjepan je laureat najprestižnijih međunarodnih natjecanja u Velikoj Britaniji
poput PLG Young Artists Auditions 2009., J & A Beare Solo Bach Competition
2009., Philharmonia Orchestra - Martin Musical Scholarship Fund Award 2009 &
2008., Eastbourne Symphony Orchestra Young Soloist Competition 2009 & 2007.,
Tunbridge Wells International Young Concert Artists Competition 2008 & 2006.,
Computers in Personnel International Concerto Competition 2008., Frankopan Fund
Award 2006., MBF Music Education Award 2006. i 2005. Stjepan je također dobitnik
nagrada na najvećim violončelističkim natjecanjima poput Adam Cello
International Competition u Novom Zelandu 2009 i VTB Capital u Londonu 2009. U
Hrvatskoj, dvaput je bio proglašen prvakom države 2002. i 2004. godine isto kao
i pobijednik međunarodnih natjecanja „Rudolf Matz“ 2005. i „Lions Grand Prix“
2003. U 2008. godini, Stjepan je proglašen pobjednikom televizijskog natjecanja
„Potraga za najtalentiranijim mladim glazbenikom“ u emisiji Dobro jutro,
Hrvatska. Sveukupno posjeduje 21 prvu nagradu zbog čega je bio dvaput pozvan na
gala koncerte za princa Charlesa u Buckinghamskoj palači i St. James palači.

Stjepan je jedan od posljednjih violončelista kojeg je veliki Mstislav
Rostropovič čuo prije svoje smrti. Kao jedan od posljednih učenika, Stjepan je
imao čast nastupiti na četiri koncerta posvećena tom velikanu: Gala Koncert u
Palazzo Vecchio u Firenzi; izvedba Šostakovičevog prvog cello koncerta uz
pratnju Orchestra Sinfonica del Friuli Venezia Giulia u Teatro Comunale
"Giuseppe Verdi" u Italiji; recital u Auditorium al Duomo, u Firenzi u sklopu
prestižnog "Maggio Musicale Fiorentino" festivala; izvedba Kol Nidreia uz
Metropolitan Sinfoniju na Gala Koncertu u St George's Bristolu.

Stjepan je zadivio mnoge najcjenjenije violončeliste poput Mstislava
Rostropoviča, Heinricha Schiffa, Fransa Helmersona, Arta Norasa,Bernarda
Greenhousea, Ralpha Kirshbauma, Philippa Mullera, Thomasa Demenge, Young–Chang
Choa, Karine Georgian, Valtera Dešpalja, Reinharda Latzka, Roela Dieltiensa,
Alexandera Ivashkina i ostale. Kao stipendist Zaklade Adris i Frankopan
Fondacije završio je dodiplomski studij pod vodstvom prof. Natalie Pavlutskaye u
Londonu, a kasnije na postdiplomski studij kod profesora Ralpha Kirshbauma kao
stipendist Dorothy Stone Foundation na RNCM u Manchesteru i kod Bernarda
Greenhousea u SAD-u. U listopadu 2006. bio je jedini čelist izabran da izvede
gala koncert u Palazzo Vecchio u Firenci za Mstislava Rostropoviča, koji je bio
oduševljen ovim mladim umjetnikom. Uoči nastupa imao je i masterclass, kojeg je
maestro odlučio filmski dokumentirati. Stjepan je sudjelovao na festivalu
International Holland Music Sessions, čija mu je agencija u okviru projekta New
Masters on Tour 2010/2011 omogućila niz recitala diljem Europe u najprestižnijim
koncertnim dvoranama.

U siječnju 2011. zajedno s Lukom Šulićem obradio je poznati hit Michaela
Jacksona Smooth Criminal, koji je u njihovoj violončelističkoj izvedbi u samo
nekoliko dana postao hit na YouTubeu.

Dana 25. travnja 2011. izveli su uživo Smooth Criminal u emisiji Ellen DeGeneres
uz veliko oduševljenje publike.

Hrvatska je publika imala priliku prvi puta uživo čuti “Smooth Criminal” u
njihovoj izvedbi uz djela Sarasatea, Šostakoviča i Rimski-Korsakova 28. travnja
na humanitarnom koncertu za Japan u Koncertnoj dvorani Vatroslava Lisinskog.

Stjepan Hauser i Luka Šulić potpisali su 12. travnja 2011. ugovor sa Sony Music
Entertainment/Sony Masterworks koji zastupa Menart. Najavljeno je snimanje
albuma koji bi trebao imati 11 ili 12 pjesama, obrada svjetski poznatih hitova u
njihovoj izvedbi na violončelima. “Smooth Criminal” će biti ujedno i prvi singl,
a uskoro će biti i na iTunesima.

Turneju s Eltonom Johnom započeli su 8. lipnja 2011. u Cardiffu, nakon čega su
poručili: „- Bilo je fenomenalno!!! Super nam je na turneji družiti se s Eltonom
i ostatkom benda, odmah su nas prihvatili kao da se znamo već godinama i
naravno, velika je čast svirati, učiti i družiti se svakodnevno s takvom živućom
legendom! Elton je oduševljen i već nas je pozvao na put oko svijeta nakon ove
europske turneje u slijedećih par mjeseci! To uključuje njegove velike spektakle
u Las Vegasu - Caesars Palace, Rock in Rio, Woodstock, ...). Također, u Americi
ćemo promovirati naš CD svirajući gotovo sav repertoar sa CD-a kao opening act
na nekim od njegovih koncerata! Stvarno nevjerojatna stvar za nas na početku
karijere! Da nam je spreman pomoći na takav način, puno govori o njegovoj
velikodušnosti! Na turneji stvarno uživamo i radujemo se svakom novom koncertu!
”

Od 16. lipnja 2011. u prodaji se nalazi prvi CD Luke Šulića i Stjepana Hausera.
Na objavljenom su se CD-u između ostalih našle i violončelističke inačice iz
Tarantinova Paklenog šunda, ali i obrade uspješnica Kurta Cobaina i Stinga.

U svibnju 2011. snima s Damirom Urbanom videospot za pjesmu „Black Tattoo“, a
spot služi kao najava budućeg albuma tandema Urban i Hauser.



https://hr.wikipedia.org/wiki/Wikipedija

Wikipedija (wiki na havajskom brzo ili požuriti i -pedija) višejezična je, na
Webu zasnovana enciklopedija slobodnog sadržaja. Ona postoji kao wiki, što
podrazumijeva da se piše u suradnji s brojnim volonterima, te većinu članaka
može mijenjati svatko s pristupom Internetu i odgovarajućim web preglednikom.
Projekt je započet 15. siječnja 2001. kao dodatak stručno pisanoj (i do sada
ugasloj) Nupediji. Wikipedijom danas rukovodi neprofitna organizacija zaklada
Wikimedija. Ona ima više od 15 milijuna članaka na mnogo jezika (uključujući 5
milijuna članaka na engleskom jeziku, te više od 160 tisuća na hrvatskom
jeziku). Od početka joj raste popularnost, djelujući pozitivno na stvaranje
drugih projekata od općeg interesa. Od urednika se traži da održavaju određenu
razinu "neutralnosti" pri sažimanju istaknutih motrišta, bez određivanja
objektivnosti istine.

Suosnivač Wikipedije Jimmy Wales projekt naziva "nastojanjem da se višejezična
slobodna enciklopedija najviše moguće kvalitete načini i razdijeli svakom
pojedincu na planetu na njegovu materinskom jeziku." No postoji čitav niz
nesuglasica po pitanju pouzdanosti i točnosti Wikipedije. Najčešće mete kritika
su vandalizam, nedosljednost, neravnomjerna kvaliteta, nepotkrijepljeni stavovi,
pristranost sustava, težnja suglašavanju i popularnost koju stječe preporukama.
Neki uz to navode i da Wikipedija ne može opravdati naziv "enciklopedija" koji
za sobom povlači visoki stupanj pouzdanosti i mjerodavnosti koji ona, zbog svoje
otvorene uređivačke politike, ne može održati. No sloboda pristupa, učestala
ažuriranja, raznolikost i detaljnost te brojne višejezične inačice pretvorile su
Wikipediju u rado korišten izvor informacija.

Slogan Wikipedije glasi: "slobodna enciklopedija koju svatko može uređivati".
Razvijena je korištenjem vrste računalnog softvera pod nazivom "MediaWiki" (hav.
wiki wiki - "brzo").

GNU licencija slobodne dokumentacije (GFDL) jedna je od brojnih licencija
autorskih prava, koja omogućava raspoloživost Wikipedijinih članaka tako da
dopušta raspačavanje, stvaranje izvedenica i komercijalnu upotrebu autorskog
sadržaja. Izvorni doprinosi autora projektu podrazumijevaju i davanje autorskog
prava pod zastupstvo GFDL-a. Takva se građa može dalje raspačavati na više
jezika pri Wikipediji, ili između drugih podatkovnih izvora koji su nositelji
ove licencije. Dok se sav tekst nalazi pod GFDL-om, značajan broj slika i
zvukova ne predstavlja slobodni sadržaj, već ima istaknuta autorska prava. To
su: logotipovi tvrtki, primjeri pjesama i slike iz medija, koji se koriste pod
uvjetom pravedne uporabe!

Postoje ukupno 264 izdanja Wikipedije (uključujući 2 "prazna") na različitim
jezicima, od kojih su do siječnja 2006. 123 Wikipedije bile "aktivne" (s više od
100 članaka).

Jezična izdanja funkcioniraju neovisno jedno o drugome, nisu sadržajno vezana
niti su nužno, ili u relevantnom udjelu, međusobni prijevodi. Automatsko
prevođenje članaka je na Wikipediji strogo zabranjeno, no poželjno je da
višejezični urednici s određenim znanjem jezika ručno prevode članke uz uvjet
pridržavanja zajedničkog pravila "neutralnog gledišta". Na taj način suradnici
dijele članke među izdanjima, a slično vrijedi i za slike, bilo na zahtjev
upućen autoru ili pomoću Zajedničkog poslužitelja.

Slijedi popis najvećih izdanja Wikipedije, poredanih po broju članaka od 8.
studenoga 2008. (nije mjerodavni pokazatelj, jer veliki broj članaka mogu biti
mrve)



https://hr.wikipedia.org/wiki/Prozor-Rama

Prozor-Rama je općina u sjevernoj Hercegovini, Bosna i Hercegovina. Sjedište
općine je u gradu Prozoru.

Općina Prozor-Rama nalazi se na ušću rijeke Rame u Neretvu, u sjevernoj
Hercegovini.

Prostire se na visoravni i dolinama pritoka rijeke Rame: Crime, Ljubunčice ili
Dušćice i Volujaka. Tradicijski nije ni Bosna ni Hercegovina, a danas je bilježe
još kao tzv. Visoku Hercegovinu, odnosno sjeverni dio Hercegovine. Crkveno, Rama
pripada franjevačkoj provinciji Bosni Srebrnoj. Ramski kraj okružen je
planinama: obroncima Bitovnje, na sjeveru Radušom, Vranicom i Zecom, s istoka
Studenom planinom i Bokševicom, a s juga obroncima Čvrsnice i Vrana, na zapadu
Ljubušom.

Danas nema ovoga ušća, gotovo je nestala i rijeka Rama, čiji gornji tok je
prekrilo Ramsko jezero, a donji tok i ušće Jablaničko jezero. Područje današnje
prozorsko-ramske općine uokvireno je visokim i teško prohodnim planinama
(Makljen, Raduša, Vran, Ljubuša i Čvrsnica). Posebno je nepristupačan vrletni
masiv planine Čvrsnice, koji ovaj kraj okružuje s njegove južne strane. Nešto
prohodnije i niže planine su prema zapadu i sjeveru, pa su se tuda protezali
glavni putevi koji su ovaj kraj povezali s drugim mjestima. Uz vodene tokove,
pogotovo rijeke Rame, bile su smještene, ne baš brojne i prostrane, ali vrlo
plodne doline, od kojih je najveća i najplodnija bila ona u gornjem toku Rame.
Danas gotovo cijelu dolinu prekriva Ramsko jezero. Konfiguracija tla općine
uvjetovala je da se neka njegova sela nalaze se na svega 300 metara, pa i manje,
a neka iznad 900 metara nadmorske visine. Klimatski uvjeti nisu surovi
zahvaljujući utjecaju mediteranske klime, koja prodire dolinama Neretve i Rame.
Zbog toga je cijeli ovaj kraj vrlo ugodan i pitom.

Blace, Borovnica, Dobroša, Donja Vast, Donji Krančići, Donji Višnjani,
Družinovići, Duge, Gmići, Gorica, Gornji Krančići, Gornji Višnjani, Gračac,
Gračanica, Grevići, Heljdovi, Here, Hudutsko, Ivanci, Jaklići, Klek, Kovačevo
Polje, Kozo, Kućani, Kute, Lapsunj, Lizoperci, Lug, Ljubunci, Maglice,
Meopotočje, Mluša, Ometala, Orašac, Pajići, Paljike, Parcani, Paroš, Ploča,
Podbor, Proslap, Prozor, Ravnica, Ripci, Rumboci, Skrobućani, Šćipe, Šćit,
Šerovina, Šlimac, Tošćanica, Trišćani, Ustirama, Uzdol, Varvara i Zahum.

Podrobniji članak o temi: Dodatak:Popis stanovništva u Bosni i Hercegovini
1991.: Prozor Podrobniji članak o temi: Demografija Prozora

Po posljednjem službenom popisu stanovništva iz 2013. godine, općina Prozor
imala je 14.280 stanovnika, raspoređenih u 56 naselja.

Na području Prozora i doline Rame se nalaze mnoga arheološka nalazišta: na
Velikoj Gradini na Vrelu Rame nađen je čitav komplet modela kućnog namještaja
izrađenog od gline, koji je vjerojatno služio kao dječje igračke, a vjerno
reproducira peć, stol, stolce i dr.

Prvotno se nalazila u sastavu hrvatskog kraljevstva, a u 12. stoljeću pripala
Bosni. Prvi spomen je 1138. u naslovu hrvatsko-ugarskog kralja Bele II. kao
toponimska istoznačnica za Bosnu u cjelini. Poslije je oznakom naziv pokrajine i
županije, jer ramski kraj tradicijski, kulturno, pravno-povijesno i po brojnim
odlikama ne spada posve u Bosnu kao niti u Hercegovinu. Postojala je povelja iz
1103. za koju je poslije dokazano da je falsifikat, a prema njoj je još tada
Koloman Arpadović nosio naslov „kralja Rame“.

Rama je u doba hrvatskih kraljeva bila županija smještena oko rijeke Rame i
srednjeg toka rijeke Neretve. Sjedište joj je bila utvrda u gradu Prozoru, a na
čelu župe župan ramski. Ustrojstva je bila kao i ostale hrvatske županije prema
Primorju ili kao u onim sjevernijim, po bosanskoj unutrašnjosti. Prozor i danas
predstavlja središte regije Rama.

Gubitkom vladara hrvatske krvi i ulaskom u državnu zajednicu s Ugarskom,
nestankom Crvene Hrvatske (Duklje) i jačanjem srpske (raške) države, proširila
se Bosna koja se tek bori biti neovisna. Raste i utjecaj Bizanta te kratko
vrijeme car Emanuel Komnen obnovio je vlast na cijelom Balkanu i okružju.

Rama zbog svojih prirodnozemljopisnih uvjeta, gdje visoke planine ograđuju ovaj
kraj, prostor rame ostao je zatvorena, izolirana i skladna cjelina. Zemljopisni
su čimbenici pridonijeli tome da je Rama sačuvala će nešto od svoje posebnosti,
usprkos povremenih posezanja ili jače odnosno slabije vlasti susjeda. bez obzira
na posezanja i povremenu jaču ili slabiju vlast neke od susjednih većih država.

Ne zna se točno kad su Slaveni zagospodarili Ramskom dolinom. U vrijeme jačanja
srednjovjekovne Bosne, Rama se našla u njenom sastavu. Važnu je ulogu imala za
vrijeme dinastije Kotromanića. U jednoj povelji koju je 1322. godine izdao
Stjepan II. Kotromanić, spominje se od Rame knez Ostoja, a iz druge povelje koja
je pisana 1323. godine doznaje se da je to bio knez Ostoja Pribojević. Ime grada
Prozora prvi put se spominje u darovnoj povelji Tvrtka I., koju je izdao 11.
kolovoza 1366. godine u župi Rami pod Prozor-gradom, kojom daruje Vukčiću
Hrvatiniću, čitavu Plivsku župu sa tvrdim Sokol-gradom.

Osmanlije su zauzele staru župu Ramu s gradom Prozorom u ljeto 1463. godine. U
listopadu iste godine Vladislav Heregović ju je oslobodio, pa mu je ugarski
kralj Matija Korvin 6. prosinca 1463. godine darovao Prozor, kao nagradu za
pomoć u borbama koje je kralj tada vodio u Bosni. Od tada pa do 1469. godine
nema joj spomena u izvorima. Godine 1469. Rama se javlja kao nahija u kadiluku
Neretva, a njen grad Prozor kao tvrđava sa posadom.

Prema predaji sultan Mehmed Fatih (1451.-1481.) je najkasnije osvojio prozorski
grad odnosno utvrđenje.

Prozor je u vrijeme austrougarske okupacije imao 845 stanovnika, a čitav kotar
9419. Prozor je pod novom vlašću bio sjedište kotra, a zatim i općine.

Za vrijeme Drugog svjetskog rata veliki broj stanovnika je ubijen, a sam grad je
bio potpuno razrušen i uništen. Tokom rata, Prozor je bio tri puta oslobađan od
strane partizana. Bitka po kojoj je Prozor ostao poznat u povijesti je Bitka za
ranjenike. Najpoznatija zapovijed Josipa Broza Tita bila je: Prozor noćas mora
pasti. -->

Nedovršeni članak Prozor-Rama koji govori o bosanskohercegovačkoj općini:
Prozor-Rama treba dopuniti. Dopunite ga prema pravilima Wikipedije.



https://hr.wikipedia.org/wiki/Malta

Republika Malta (malteški: Repubblika ta' Malta, engleski: Republic of Malta)
otočna je država u Sredozemnom moru. Ova država sastoji se od nekoliko otoka i
otočića, od kojih su tri naseljena. Najveći otok je Malta na kojem živi najveći
dio stanovništva zemlje. Ova zemlja u kojoj živi manje od pola milijuna
stanovnika je, s obzirom na površinu, jedna od najgušće naseljenih zemalja
svijeta.

Malteško otočje nalazi se nedaleko od Sicilije (Italija), te manje od 300 km od
obale Afrike. Zbog svog strateškog položaja, Maltom su tijekom povijesti vladale
mnoge sile, kao što su Feničani, Rimljani, Fatimidi, Ivanovci i Britanci. Od 21.
rujna 1964. Malta je neovisna od Velike Britanije, a od 1. svibnja 2004. članica
Europske unije.

Malta je izrazito katolička zemlja, s jednim od najvećih postotaka udjela
rimokatolika u stanovništvu na svijetu. Kršćanstvo je na Maltu donio apostol
sveti Pavao, koji je na ovom otočju doživio brodolom. Službeni jezici Malte su
malteški i engleski. Talijanski također ima veliku važnost u državi, budući da
je bio službeni jezik do 1934. godine.

Prvi naseljenici malteških otoka bili su poljodjelci koji su se ovdje naselili
oko 5200. pr. Kr. sa Sicilije. Ti prvi naseljenici najvjerojatnije su bili
Sikanci, za koje se smatra da su bili jedino pleme koje je naseljavalo ove otoke
u to vrijeme, a smatraju se srodnim Iberima. Stanovništvo otoka u to vrijeme
bavilo se uzgojem žitarica i stoke, a kao i mnoge druge europske kulture u to
vrijeme poštovali su kult plodnosti.

Keramički predmeti nađeni u Għar Dalamu slični su onima nađenim u Agrigentu na
Siciliji. U ovom ranom razdoblju malteške civilizacije pojavljuju se mistični
megalitski malteški hramovi, čiji se ostaci mogu još naći na Malti i Gozu. Ti su
hramovi jedni od najstarijih struktura napravljenih od kamena na Zemlji, a
korišteni su u razdoblju između 4000. i 2500. godine pr. Kr.

Negdje oko 3500. pr. Kr. ova je kultura sagradila neke od najstarijih vjerskih
građevina na svijetu, kao što su hramovi Ġgantije na Gozu, te hramovi Ħaġar Qima
i Mnajdre. Smatra se da su dolaskom čovjeka na ove otoke izumrli lokalni
patuljasti vodenkonji i slonovi. Nakon ove civilizacije malteški su otoci neko
vrijeme bili nenaseljeni. U brončano doba opet dolaze naseljenici, čija je
kultura obuhvaćala kremiranje posmrtnih ostataka i gradnju manjih megalitičkih
građevina zvanih dolmeni.

Oko 700. pr. Kr. na otoke dolaze Grci koji su se najviše nastanili na području
današnje Vallette. Stoljeće poslije, tu dolaze i Feničani, koji su se otocima
koristili kao trgovačkom postajom na njihovim sredozemnim trgovačkim rutama.

Nakon pada Fenicije, ovo je područje oko 400. pr. Kr. potpalo pod kontrolu
Kartage, bivše feničke kolonije. U to vrijeme Kartažani su koristili Maltu za
uzgoj maslina, rogača i proizvodnju tkanine. Za vrijeme Punskih ratova 218. pr.
Kr., Maltežani su se pobunili protiv kartaške vlasti te dali kontrolu nad svojim
vojnim garnizonom rimskom konzulu Semproniju. Za vrijeme Sirakuske pobune Malta
je ostala vjerna Rimu, zbog čega je nagrađena naslovom Foederata Civitas, koji
je značio određenu razinu autonomije unutar pokrajine Sicilije. U to vrijeme
otok su nazivali Melita, a glavni grad nalazio se u središtu otoka i nosio je
isto ime (današnja Mdina).

Zbog uspješnosti i važnosti malteških otoka u rimskoj državi, car Hadrijan im je
117. pr. Kr. dao status municipiuma. Vjeruje se da se 60. godine na sjevernom
dijelu otoka, koji je danas poznat kao Zaljev sv. Pavla, nasukao brod apostola
sv. Pavla. Prema pričama, on je ostao na otoku tri mjeseca, tijekom kojih je
širio kršćanstvo i izvodio čuda. U Bibliji je ovaj boravak opisan u Djelima
apostolskim (Dj 27,39-28,11). Postoji tvrdnja da to nije bila Malta, nego
hrvatski otok Mljet. Zbog jednakog naziva u rimskim spisima, a poslije u onima
na latinskom jeziku, Mljet je kroz povijest vrlo često bio zamjenjivan Maltom. U
prilog tome ide činjenica da na Malti nije bilo zmija otrovnica (koje se
spominju u Djelima apostolskim), a na Mljetu ih je bilo u to vrijeme. Kao
podsjetnik da bi drevna Ogigija mogao biti i Mljet, danas na otoku postoje
Odisejeva špilja te hrid sv. Pavla kao i zavjetna crkvica u istočnom dijelu
otoka. Podjelom Rimskog Carstva na Istočno i Zapadno u 4. stoljeću, Malta
potpada pod kontrolu Bizanta kojim se vladalo iz Carigrada. O razdoblju
bizantske vlasti na Malti, koja je trajala četiri stoljeća, malo je poznato.
Postoje dokazi da su germanska plemena, uključujući Gote i Vandale,
kratkovremeno preuzeli vlast nad otocima, nakon čega je Bizant ponovno preuzeo
otoke i na njih postavio vojsku.

Za vrijeme bizantsko-arapskih ratova, Malta je zajedno sa Sicilijom osvojena
nakon što je admiral Eufemije izdao Bizant i zatražio od Aglabida zauzimanje
ovog teritorija. Kao dio sicilijanskog emirata, kontrolu su nad područjem 909.
dobili Fatimidi. Za vrijeme arapske vlasti uveden je novi sustav navodnjavanja,
neke nove kulture voća i pamuk, te sicilijsko-arapski jezik, koji se nakon nekog
vremena razvio u malteški jezik. Lokalno kršćansko stanovništvo imalo je slobodu
prakticiranja svoje vjere, ali je zato moralo plaćati dodatan porez vlastima.
Godine 1091. Normani oslobađaju Siciliju i malteške otoke, a lokalni kršćani
toplo dočekuju vojvodu Rogera I. Zbog oslobođenja, Maltežani nude Rogeru I.
sudjelovanje u njegovim ratovima, a on je na to, prema predaji, poderao dio
svoje crveno-bijele zastave i dao je Maltežanima, što je osnova današnje zastave
Malte.

Za vrijeme normanske vlasti Malta doživljava procvat. U to je vrijeme bila dio
Kraljevine Sicilije, koja je još obuhvaćala Siciliju i južni dio Apeninskog
poluotoka. Katolička Crkva ponovno je postala državna religija, a njome je na
Malti upravljala Palermska biskupija. U tom razdoblju širi se normanska
arhitektura, pogotovo u tadašnjem glavnom gradu Mdini. Posljednji normanski
vladar Tankred pretvara Maltu i Gozo u feudalni posjed ili feud, na čelu s
knezom. Zbog svoje strateške važnosti malteški su otoci bili za mnoge željan
posjed, tako da su prvi knezovi bili vješti đenovski gusari, a stanovništvo je
otoka militarizirano kako bi bilo spremno na pokušaje zauzimanja otoka.
Kraljevinom od 1194. do 1266. vlada dinastija Hohenstaufen. Za vrijeme vladavine
Fridrika I., s Malte je 1224. protjerano sve muslimansko stanovništvo, a ukupno
muško kršćansko stanovništvo Celana u Abruzzu preseljeno je na Maltu.

Kratko je vrijeme kraljevinom vladala sicilijska dinastija Anžuvinaca, koji su
zbog visokih poreza bili vrlo nepopularni na Malti, djelomično i zbog rata Karla
I. Anžuvinca s Genovom, kad je 1275. opljačkan otok Gozo. Nedugo nakon ovih
napada izbija pobuna znana kao Sicilijanska večernja. Kraljevina se dijeli na
Napuljsku i Sicilijansku Kraljevinu, koja zajedno s Maltom potpada pod vlast
Aragona. Otokom sve do 1409. vladaju rođaci aragonskih kraljeva, nakon čega
postaje dio krune Aragonije. U aragonskom su kraljevstvu djeca vladara bila
imenovana naslovom kneza Malte. U ovo vrijeme malteško plemstvo doživljava
procvat. Od 1397. naslov kneza Malte ponovno dobiva feudalni značaj, te nakon
sukoba oko naslova kralj ga ukida. Nakon što je taj naslov ponovno uveden, opet
izbijaju svađe u kojima se malteško plemstvo pobunilo protiv kneza Gonsalva
Monroya. Iako su se Maltežani bunili protiv kneza, iskazali su odanost
sicilijanskoj kruni, zbog čega ih kralj Alfons IV. nije kaznio, nego je obećao
da nikad neće dodijeliti taj naslov nekome drugome, te ga je objedinio s krunom.
Kao ishod ovih događaja, grad Mdina je dobio nadimak Città Notabile.

Godine 1530. španjolski kralj Karlo V. daje otoke viteškom redu Ivanovaca na
vječno upravljanje. Malteški su vitezovi 1522. bili istjerani s Roda od
Osmanlija. Godine 1565. vitezovi su zajedno s Maltežanima izdržali Veliku opsadu
Malte, koju je izvela osmanska mornarica.

Nakon ove opsade odlučilo se pojačati malteške zidine, pogotove u lučkom
području gdje je sagrađen novi grad Valletta, nazvan prema velikom meštru Jeanu
de la Valetteu. Uzduž obale sagrađeni su i stražarski tornjevi (Wignacourt,
Lascaris i de Redin), nazvani prema velikim meštrima koji su naredili njihovu
gradnju. Za vrijeme vlasti malteških vitezova na otocima su napravljeni mnogi
građevinski i kulturni projekti, uključujući ukrašavanje Città Vittoriose,
izgradnju novih gradova kao što su Città Rohan i Città Hompesch te poboljšanje
akademskog i društvenog života.

Vlast Ivanovaca završava kada je Napoleon osvojio Maltu u svom ratnom pohodu na
Egipat 1798. godine. Ovo osvajanje izvedeno je Napoleonovim lukavstvom: Napoleon
je zatražio sigurnu luku kako bi ponovno opskrbio svoje brodove, a nakon što je
sigurno ušao u Vallettu, okrenuo je oružje na svoje domaćine. Veliki meštar
Ferdinand von Hompesch zu Bolheim je kapitulirao, a Napoleon je nekoliko dana
ostao na Malti, tijekom kojih je sustavno pljačkao otok te uspostavio vlastitu
upravu. Nakon toga je dalje otplovio prema Egipatu ostavljajući znatan garnizon
na Malti.

Francuske okupacijske snage bile su iznimno nepopularne među stanovništvom,
djelomično i zbog njihova stava prema vjeri. Stanovništvo se pobunilo protiv
financijskih i vjerskih reformi, te su se Francuzi morali sakriti unutar
gradskih zidina. Velika Britanija je zajedno s Kraljevstvom Dviju Sicilija slala
vojnu pomoć Maltežanima, te su Britanci sa svojom mornaricom blokirali otoke.

Izolirane francuske snage su se, pod generalom Claude-Henrijem Belgrand de
Vauboisom, predale 1800., te su otoci potpali pod britansku vlast na čelu s
guvernerom Alexanderom Ballom. Maltežani su tada napravili deklaraciju kojom su
tražili izravnu zaštitu britanskog monarha, te su zahtijevali da kralj nema
pravo ustupiti otoke nekoj drugoj sili.

Godine 1814. Pariškim mirovnim sporazumom Malta je službeno postala dio
Britanskog Carstva. Zbog svog položaja na pola puta između Gibraltara i Sueskog
kanala, Malta je bila važno pomorsko pristanište i smatrana je važnom postajom
na putu za Indiju. Godine 1919. britanske su snage pucale na skupinu
prosvjednika protiv novih poreza, ubivši četiri Maltežana. Ovaj je incident
doveo do znatnog rasta potpore protalijanskim strankama, koje su se protivile
britanskoj prisutnosti na otoku. Ovaj je dan poznat kao Sette Giugno
(talijanski, 7. lipnja) i na Malti se slavi kao nacionalni blagdan.

Tridesetih godina prošlog stoljeća britanska je Sredozemna flota, koja je bila
važan pokretač trgovine na otoku, premještena u Aleksandriju. Malta je odigrala
važnu ulogu u Drugom svjetskom ratu, zbog svoje blizine s pomorskim putovima
sila Osovina. Zbog hrabrosti koje su Maltežani iskazali u dugotrajnoj borbi
protiv neprijateljskih snaga kralj Đuro VI. kolektivno je nagradio Maltežane
ordenom George Cross. Replika ove nagrade danas se nalazi u gornjem lijevom kutu
zastave Malte.

Nakon rata Laburistička je stranka neuspješno probala integrirati Maltu u
Ujedinjeno Kraljevstvo. Dana 21. rujna 1964. Malti je odobrena nezavisnost.
Prema ustavu iz 1964. Malta je zadržala kraljicu Elizabetu II. kao kraljicu
Malte koju predstavlja generalni guverner. Dana 13. prosinca 1974. Malta je
postala republika unutar Commonwealtha, na čelu s predsjednikom države. Ugovor o
obrani, koji je potpisan ubrzo poslije nezavisnosti i koji je promijenjen 1972.,
istekao je 31. ožujka 1979., kada su se britanske vojne snage povukle s Malte.
Zemlja je 1980. službeno prihvatila politiku neutralnosti, te je do 2004. bila
članica Pokreta nesvrstanih. Godine 1989. Malta je ugostila sastanak na vrhu
između američkog predsjednika Georgea H. W. Busha i sovjetskog vođe Mihaila
Gorbačova, koji je signalizirao kraj Hladnog rata.

Od 2004. godine Malta je članica Europske unije te se pridružila Eurozoni 1.
siječnja 2008. godine, tj. tada je svoju nacionalnu valutu liru zamijenila
eurom.

Malteški su otoci otočje koje se nalazi u središnjem dijelu Sredozemnog mora.
Udaljeni su 93 km od talijanskog otoka Sicilije i oko 360 km od Libije. U
cijelom otočju naseljena su samo tri najveća otoka: Malta, Gozo (Għawdex) i
Comino (Kemmuna). Svi ostali manji otoci i otočići nisu naseljeni. Otoci su
bogati zaljevima koji služe kao dobre prirodne luke. Ovi su otoci zapravo vrhovi
podvodnih brijegova između Sicilije i sjeverne Afrike koje je okružilo more
nakon zadnjeg ledenog doba. Otočje se nalazi na rubu afričke tektonske ploče, na
granici s euroazijskom pločom.

Krajolik otoka karakteriziraju mala brda i polja. Najviša je točka Ta' Dmejrek
(253 m) na otoku Malti, blizu Dinglija. Na otocima nema stalnih rijeka i jezera.
Ponekad se potoci oblikuju nakon višednevnih padalina. Izvori slatke tekuće vode
mogu se naći na otoku tijekom cijele godine. Takva mjesta na Malti jesu Baħrija,
l-Intaħleb i San Martin, dok na Gozu tekuće vode ima u dolini Lunzjata.

Iako mnogi Maltu smatraju najjužnijom točkom Europe, taj naslov ipak pripada
grčkom otoku Gavdosu.

Glavni i jedini naseljeni otoci zemlje jesu Malta (315 km²), Gozo (67 km²) i
Comino (3 km²). Ostali otoci koji čine ovo otočje jesu: Cominotto (Kemmunett),
Filfla, Hrid Fungus (Il-Ġebla tal-Ġeneral), otok Manoel (dio grada Gżira, s
kojim je spojen mostom), te Otok sv. Pavla. Glavni i najnapučeniji otok u otočju
jest Malta.

Malta ima mediteransku klimu (Csa), s blagim, kišovitim zimama i toplim, suhim
ljetima. Općenito se može reći da na Malti godišnje vladaju dva doba, zbog čega
su u toplijim mjesecima otoci privlačni turistima. Ipak, u proljeće znaju puhati
jaki hladni vjetrovi.

Opskrba vodom velik je problem Malte, budući da je ljeti kada je najveća
potrošnja vode, ujedno i najmanji broj padalina. Tijekom zime česti su brzi
pljuskovi nakon kojih zemlja ne stigne upiti vodu, nego ona otječe u more. Izvor
su slatke vode na Malti podzemne rezerve koje se crpe sustavom tunela zvanih Ta'
Kandja. Taj sustav ide prosječno 97 metara ispod površine. Oko polovice pitke
vode u državi proizvodi se desalinizacijom, koja je kontroverzna zbog zagađenja
okoliša korištenjem fosilnih goriva.

Službeno najniža temperatura zabilježena je u Valletti 19. veljače 1895. (1.2
°C), a najviša je zabilježena u zračnoj luci Luqa u kolovozu 1999. (43.8 °C).
Neslužbeno je najniža temperatura bila 1962. na uzletištu Ta' Qali, kada je
zabilježena temperatura od −1.7 °C. Te je godine padao i snijeg, koji je vrlo
rijetka pojava na Malti. Dosad su snježne padaline zabilježene u veljači 1895.,
siječnju 1905. i 31. siječnja 1962. godine.

Prema državnom ustroju Malta je republika, čiji je parlamentarni sustav i javna
uprava uvelike oblikovani prema westminsterskom sustavu. Parlament zemlje je
Zastupnički dom (Il-Kamra tad- Deputati) čiji se članovi izabiru javnim izborima
na mandat od pet godina. Dom može ranije raspustiti predsjednik države, na
savjet premijera. Zastupnički dom sastoji se od 65 zastupničkih mjesta. U
slučaju da stranka koja je pobijedila na izvorima nema parlamentarnu većinu, u
parlament se dodaju dodatna zastupnička mjesta kako bi se osigurala
parlamentarna većina. Predsjednika države izabire Zastupnički dom na mandat od
pet godina. Uloga predsjednika Malte više je ceremonijalna, te veću vlast
zapravo ima premijer.

Glavne su stranke u državi kršćansko-demokratska Nacionalistička stranka (Partit
Nazzjonalista ili Nationalist Party) te socijaldemokratska Laburistička stranka
(Partit Laburista ili Labour Party). Od 2008. na vlasti je Nacionalistička
stranka s premijerom Lawrenceom Gonzijem. U državi postoji i nekoliko manjih
stranaka koje nisu zastupljene u parlamentu.

Sve do Drugog svjetskog rata političkim prilikama na Malti dominiralo je jezično
pitanje, gdje su glavni akteri bile probritanske i protalijanske stranke. Nakon
rata glavna politička pitanja odnosila su se na odnose s Ujedinjenim
Kraljevstvom, te poslije na odnose s Europskom unijom.

Upravno je Malta podijeljena na 68 lokalnih vijeća (lokaliteta), od kojih je
svako vijeće odgovorno za upravljanje gradovima i područjima različitih
veličina. Upravna odgovornost podijeljena je između lokalnih vijeća i središnje
vlasti u Valletti. Prema Zakonu o lokalnim vijećima iz 1993., Republika Malta
podijeljena je na 54 lokalna vijeća na otoku Malti i 14 vijeća na otoku Gozo.
Registrirani birači izabiru članove vijeća svake tri godine. Na čelu lokalnog
vijeća nalazi se načelnik ili gradonačelnik. Svako vijeće izabire izvršnog
tajnika koji je odgovoran za financijske, upravne i izvršne poslove. Sve odluke
donose se zajedno s ostalim članovima vijeća. Lokalna vijeća odgovorna su za
lokalna pitanja te za provedbu odluka središnje vlasti.

Podrobniji članak o temi: Stanovništvo Malte Podrobniji članak o temi: Etničke
grupe Malte

Maltežani čine najveći udio stanovnika Malte. Najveća manjina u državi su
Britanci, od kojih su najveći broj umirovljenici koji su se u kasnijoj životnoj
dobi preselili na Maltu. Prema popisu stanovništva iz 2005., koji je uključivao
i strance koji su na Malti minimalno godinu dana, broj stanovnika države bio je
404.039, od čega su žene činile 50,3%, a muškarci 49,7%. Prema dobnim skupinama,
17,1% bili su građani ispod 14 godina starosti, 68,2% između 15 i 64 godine, te
ostalih 13,7% iznad 65 godina starosti.

Službeni jezici Malte su malteški i engleski. Malteški je nacionalni jezik
države, te materinski jezik Maltežana. To je semitski jezik je koji je nastao od
sicilijanskog arapskog, a ima veliki broj posuđenica iz sicilijanskog,
talijanskog, nešto francuskog, te u novije vrijeme i engleskog.

Malteška abeceda sastoji se od 30 latiničnih slova gdje se nalaze i dijakritička
slova ż, ċ i ġ, te slova għ, ħ, i ie, koja postoje samo u malteškom jeziku.

Talijanski je bio službeni jezik Malte sve do 1934. godine, kada ja zamijenjen
malteškim i engleskim jezikom. Ovaj jezik je još uvijek snažno zastupljen u
zemlji, te ga veliki dio stanovništva govori kao drugi jezik. Talijanski
televizijski programi kao Mediaset i RAI su vrlo popularni na Malti.

Prema Eurobarometru 100% stanovništva Malte govori malteški, 88% zna engleski,
66% talijanski i 17% francuski. Prema ovim statistikama, ovo je jedna od zemalja
s najvećim znanjem stranih jezika u Europskoj uniji.

Malteškim ustavom zajamčena je sloboda svim religijama, a rimokatoličanstvo je
državna religija. Prema procjenama oko 98% stanovništva Malte su rimokatolici,
zbog čega je ovo zemlja sa skoro najvećim udjelom katolika u stanovništvu. U
cijeloj državi postoji oko 360 crkvi, što je praktički jedna crkva na 1000
stanovnika. Župne crkve (il-parroċċa ili il-knisja parrokjali) su zemljopisno i
kulturno središte svakog naselja u državi. Svako mjesto obilježava dan svog
sveca zaštitnika s glazbenim povorkama, procesijama, posebnim misama, vatrometom
i drugim oblicima slavlja.

Kršćanstvo je na Maltu donio Sveti Pavao 70. godine, kad se njegov brod nasukao
na ove otoke. Najranijom kršćanskom bogomoljom na otoku smatra se pećina sv.
Pavla, koja se nalazi na sjeveroistoku Malte, u kojoj je on navodno bio zatočen.
Ostaci kršćanskih grobova i obreda nađeni su u blizini pećine, a datiraju iz 3.
stoljeća. Diljem otoka nalaze se katakombe iz razdoblja rimskih progona kršćana,
od kojih su najpoznatije katakombe sv. Pavla i sv. Agate. Također na otoku
postoji nekoliko crkvi u špiljama, ukljućujući i onu u špilji kod Mellieħe, gdje
je prema legendi, Sveti Luka naslikao Bogorodicu. Ovo je hodočasničko odredište
još od srednjeg vijeka.

Stoljećima je nadležnost nad kršćanskom zajednicom na Malti imala Palermska
biskupija, osim za vrijeme Karla I. Anžuvinca. To je ojačalo veze Malte s
Sicilijom i Italijom, te vjerojatno pridonijelo činjenici da je talijanski jezik
stoljećima bio glavni jezik kulture na Malti. Od 1808., svi malteški biskupi
bili su Maltežani. Kao rezultat normandijske i španjolske vladavine, kao i
vladavine Malteških vitezova, Malta je postala i ostala pobožna katolička
zemlja. Sveta inkvizicija također je imala dugu tradiciju na otocima od njena
osnivanja 1530. godine. Zadnji inkvizitor je napustio ovoe otoke 1798., nakon
što su Malteški vitezovi kapitulirali pred snagama Napoleona.

Sveci zaštitnici Malte su Sveti Pavao, Sveta Agata i Sveti Juraj. Iako nije
svetac zaštitnik, sv. Juraj Preca (San Ġorġ Preca) je duboko poštovan kao prvi
malteški svetac. Službeno ga je kanonizirao papa Benedikt XVI. 2007. godine.
Mnogi Maltežani su priznati kao blaženi, kao što su Maria Adeodata Pisani i
Nazju Falzon koje je 2001. beatificirao papa Ivan Pavao II.

Vjernici lokalnih protestantskih crkvi u većini slučajeva nisu Maltežani, nego
umirovljeni Britanci koji žive na ovim otocima. Ovdje živi i oko 500 jehovinih
svjedoka, te 60 pripadnika ostalih crkava, kao što su mormoni i evangelisti.
Crkve ostalih kršćanskih zajednica su prezbiterijanska i metodistička crkva sv.
Andrije u Valletti, anglikanska katedrala sv. Pavla i crkva u Birkirkari
adventista sedmog dana.

Židovska zajednica Malte dosegla je svoj vrhunac u srednjem vijeku za vrijeme
normanske vlasti. Godine 1479., Malta i Sicilija potpale su pod aragonsku vlast,
tijekom koje je 1492. donesen Alhambrijski dekret koji je prisilio sve Židove na
napuštanje zemlje. Zen budizam i bahaizam imaju oko 40 vjernika. U državi
postoji jedna džamija. Na Malti živi oko 3000 muslimana, od kojih su većina
stranci. Nedavno je otvorena i islamska osnovna škola.

Dokumentirana malteška književnost postoji preko dva stoljeća, a nedavni dokazi
svjedoče i o književnoj aktivnosti na lokalnom jeziku još iz srednjeg vijeka.
Najznačajniji malteški pjesnik je Dun Karm Psaila koji ima status nacionalnog
pjesnika. Neki od drugih važnijih malteških književnika su Rużar Briffa i
Karmenu Vassallo.

Krajem 1960-ih malteška književnost doživljava izuzetne promjene u svim oblicima
kniževnosti. Neki od značajnijih pjesnika u drugoj polovici 20. stoljeća su
Mario Azzopardi, Victor Fenech, Oliver Friggieri, Joe Friggieri, Charles Flores,
Daniel Massa, Maria Ganado, Lillian Sciberras i Akille Mizzi. U prozi su se
istakli Frans Sammut, Paul P. Borg i Joe J. Camilleri, a u kazalištu Francis
Ebejer, Alfred Sant, Doreen Micallef i Oreste Calleja.

Postoji nekoliko malteških književnika koji su ostvarili uspješnu karijeru u
inozemstvu. To su romanopisac Trezza Azzopardi, pisac knjiga za djecu Saviour
Pirotta, te novinar i autor stripova Joe Sacco.

Iako danas u Malti prevladava zapadnjačka glazba, postoji i tradicionalna
malteška glazba od koje je najizraženija vrsta għana. Ovaj glazbeni oblik
sastoji se od gitare koju naizmjenice svira nekoliko ljudi, većinom muškarci.
Tekst ove glazbe je uvijek improviziran i obrađuje određenu temu, a cilj je
stvoriti prijateljsku, ali izazovnu atmosferu.

Pojedini otoci također imaju svoje specijalitete. Popularna lokalna jela su
ftira biż-żejt, ġbejniet, pastizzi i Ross il-Forn.

Malteški nacionalni nogometni station je Stadion Ta' Qali. Malteška nogometna
reprezentacija je nekoliko puta pobijedila puno jače nogometne reprezentacije u
tom sportu. Maltežani u svjetskim natjecanjima često podupiru Italiju ili
Englesku, zbog kulturnih naklonosti prema tim zemljama.

Tradicionalna igra ove države je boćanje, koje postoji u lokalnom obliku zvanom
boċċi. Diljem Malte postoje mnogi mali klubovi (Bocci Klabbs ili Klabbs
tal-Bocci) koji su vrlo aktivni, te imaju mnogo uspjeha na lokalnoj i europskoj
razini. Glavna razlika između malteške i ostalih inačica ove igre je u obliku
samih boća.

Od 1946., u Malti je obavezno osnovnoškolsko obrazovanje, a od 1971. i
srednjoškolsko. Sveukupno je školovanje obavezno od 5 do 16 godina života. Uz
besplatno državno obrazovanje, postoji i crkveno i privatno obrazovanje. Većina
učitelja u crkvenim školama prima plaću od države. Od 2008. postoje i dvije
međunarodne škole: Verdala International School i QSI Malta.

Malteški i engleski koriste se za podučavanje na prvoj i drugoj razini
školovanja učenika, te su oba ova jezika i obavezni predmeti u školi. Dok se u
državnim školama obično podjednako koriste malteški i engleski, privatne škole
većinom se služe samo engleskim jezikom. Katedre na Malteškom sveučilištu
također najvećim dijelom koriste engleski jezik, te je to i jezik najvećeg broja
kolegija na fakultetima.

Od sveukupnog broja studenata koji uče strane jezike na drugoj razini
obrazovanja, 51% uči talijanski, a 38% francuski jezik. Ostali izbori su
njemački, španjolski, ruski i arapski.

Svjetska zdravstvena organizacija stavlja Maltu na peto mjesto po kvaliteti
zdravstvenog sustava u svijetu, što je znatno iznad mnogih razvijenih zemalja u
svijetu. U Malti postoji nekoliko javnih bolnica, a najnovija je Mater Dei
Hospital koja je jedna od najvećih medicinskih zgrada u Europi.

Podrobniji članak o temi: Gospodarstvo Malte Do 19. stoljeća je gospodarstvo
Malte bilo ograničeno na proizvodnju pamuka, duhana, te brodogradnju. Kasnije su
brodogradilišta iskoristili Britanci za vojne svrhe. Zbog svoje strateške
lokacije malteško je gospodarstvo procvatalo u ratno vrijeme. To je bilo
uočljivo za vrijeme Krimskog rata 1854. godine.

Otvaranje Sueskog kanala 1869., značajno je pogodovalo malteškom gospodarstvu
zbog povećanog broja brodova koji su pristajali u ovdašnje luke kako bi se
ponovno opskrbili gorivom. Već je krajem 19. stoljeća gospodarstvo zemlje počelo
opadati, da ti do 1940-ih Malta bila u ozbiljnoj gospodarskoj krizi. Uzrok tome
djelomično su bili i novi trgovački brodovi koji nisu morali toliko često stati
kako bi se opskrbili gorivom.

Danas su najznačajniji malteški resursi vapnenac, povoljni zemljopisni položaj i
produktivna radna snaga. Malta proizvodi samo oko 20% rane za vlastite potrebe,
ima vrlo ograničenu opskrbu slatkom vodom, te nema domaćih energetskih izvora.
Gospodarstvo zemlje ovisi o inozemnoj trgovini (brodski prijevoz tereta),
obrtništvu (elektronika i tekstil), te turizmu. Turistička infrastruktura se
značajno povećala zadnjih nekoliko godina, iako je usput došlo i do
preintenzivnog razvoja koji je doveo i do uništenja tradicionalnog stambenog
smještaja. Danas je Malta sve značajnije turistički emitivno tržište. U zadnje
vrijeme značajan prinos gospodarstvu zemlje donosi i filmska produkcija, budući
da se na Malti svake godine snimi nekoliko visokobudžetnih stranih filmova.
Zemlja je danas i izvoznik usluga kao što su bankarstvo i financije.

U politiku zemlje spadaju velike investicije u obrazovanje. Budući da su sve
razine obrazovanja na Malti besplatne, ona stvara mnogo visokokvalificiranih
radnika koji značajno doprinose razvoju zemlje. Kako bi se pripremila za
članstvo u EU, Malta je privatizirala nekoliko državnih poduzeća. Trenutno Malta
i Tunis dogovaraju izrabljivanje podmorskog prostora između te dvije zemlje,
najvećim dijelom radi vađenja prirodnog plina.

U državi se promet odvija lijevom stranom, kao u Velikoj Britaniji. S obzirom na
veličinu države, udio automobila je prilično visok; četvrti u EU. Godine 1990.,
u državi je bilo registrirano 182.254 automobila, što je 582 na km².

Na Malti postoji 2.254 km cesta, od kojih je 1.972 km (87,5%) asfaltirano, a 282
km neasfaltirano (stanje 2003.)

Glavno sredstvo javnog prijevoza u državi su autobusi, koji jeftino i učestalo
povezuju razne dijelove Malte i Goza. Najveći broj autobusa polazi sa središnjeg
terminala u Valletti. Autobusi voze otokom od 1905., te su danas postali
turistička atrakcija zemlje. Danas se ipak tradicionalni autobusi zamjenjuju
novijim modernijim autobusima.

Danas Maltom vozi oko 500 autobusa, od kojih je većina u vlasništvu samih
vozača. Autobusi voze prema jedinstvenom rasporedu koje su odredile prometne
institucije. Statistički gledano, malteškim autobusima preveze se 31 milijun
putnika godišnje. Obično pola od ukupnog broja autobusa vozi po linijama javne
prometne mreže, dok druga polovica služi za privatni i školski prijevoz.

U razdoblju između 1883. i 1931. na Malti je postojala željeznička pruga koja je
povezivala Vallettu s vojnim barakama u Mtarfi, preko Mdine i određenog broja
gradova i sela.

Željeznica se počela slabije koristiti, te je na kraju i zatvorena nakon što su
uvedeni tramvaji i autobusi. Za vrijeme bombardiranja Malte u Drugom svjetskom
ratu, Mussolini je izjavio da su njegove snage uništile željeznicu, iako se
željeznica prestala koristiti nekoliko godina prije izbijanja rata.

Otoci Malta i Gozo povezani su trajektima koji polaze iz luka Ċirkewwa i Mġarr.
Trajekt također povezuje Veliku luku na Malti s Pozzallom i Catanijom na
Siciliji.

Malteška međunarodna zračna luka je jedina zračna luka na Malteškim otocima.
Izgrađena je na prostoru bivše RAF-ove zračne baze. Ovdje se nalazi i helidrom,
ali je njegova linija koja je letjela za Gozo otkazana 2006. godine. Od 2007.,
ova dva otoka povezuje hidroavion koji leti tri puta na dan i kojim upravlja
Harbour Air Malta.

U prošlosti su ovdje postojala i dva uzletišta koja su bila u funkiciji tijekom
Drugog svjetskog rata, a nalazila su se u mjestima Ta'Qali i Ħal Far. na tom
prostoru danas se nalaze nacionalni park, stadion i turističko selo. Ovdje se
nalazi i malteški muzej avijacije gdje se nalaze primjerci lovaca Hurricane i
Spitfire koji su korišteni za vrijeme rata.

Nacionalni avioprijevoznik je Air Malta koji povezuje državu s 36 odredišta u
Europi i sjevernoj Africi. Sjedište kompanije je na Malteškoj zračnoj luci. Air
Malta je većinski u vlasništvu države (98%), dok ostatak drže privatni
investitori.



https://hr.wikipedia.org/wiki/Svjetsko_prvenstvo_u_nogometu_-_Brazil_2014.

Svjetsko prvenstvo u nogometu 2014. je bilo 20. izdanje svjetskog nogometnog
prvenstva, koje se održalo u Brazilu, a igralo se od 12. lipnja do 13. srpnja
2014. godine. FIFA je 7. ožujka 2003. objavila da će se, po prvi put nakon
prvenstva u Argentini 1978., u skladu s politikom FIFA-e da se pravo na
organizaciju prvenstava rotira među konfederacijama koje čine FIFA-u, prvenstvo
održati u Južnoj Americi.

Konačna odluka o domaćinu donešena je 30. listopada 2007. Ovo je drugi put da je
Brazil domaćin svjetskog nogometnog prvenstva, nakon prvenstva 1950. godine.
Kvalifikacijama su pristupile 203 reprezentacije koje se bore za 31 mjesto na
završnici prvenstva. Konačni ždrijeb skupina održan je krajem 2013. godine.
Utakmice prvenstva igrale su se u dvanaest stadiona u isto toliko gradova.

Svih osam bivših svjetskih prvaka – Argentina, Brazil, Engleska, Francuska,
Njemačka, Italija, Španjolska i Urugvaj – kvalificiralo se za ovo izdanje
prvenstva. Branitelji naslova Španjolska su, zajedno s Engleskom i Italijom,
ispali već u natjecanju po skupinama. Urugvaj je elimiran u osmini finala, a
Francuska u četvrfinalu. Brazil, koji je osvojio Konfederacijski kup 2013.,
poražen je u četvrtfinalu i završio je prvenstvo na četvrtom mjestu. U finalu,
Njemačka je rezultatom od 1:0 slavila nad Argentinom i tako osvojila četvrti
naslov svjetskog prvaka, prvi nakon 1990. godine i prvi kao ujedinjena nacija.
Njemačka je postala prva europska zemlja koja je osvojila Svjetsko prvenstvo
održano u Americi, i po prvi se put dogodilo da tri naslova zaredom osvajaju
reprezentacije s istog kontinenta (nakon Italije 2006. i Španjolske 2010.).

Nijemci su kao pobjednici izborili sudjelovanje u FIFA Konfederacijskom kupu
2017. u Rusiji.

FIFA je 7. ožujka 2003. najavila da će se prvenstvo odigrati u Južnoj Americi
prvi put nakon Argentine 1978., zbog politike rotiranja konfederacija za
domaćina svakog Svjetskog prvenstva. Dana 3. lipnja 2003., CONMEBOL
(južnoamerička nogometna konfederacija) je najavio da Argentina, Brazil i
Kolumbija imaju želju za održavanjem Svjetsko prvenstvo 2014. u svojoj državi.
Do 17. ožujka 2004., savezi CONMEBOL-a su jednoglasno odlučila da Brazil bude
jedini kandidat za domaćinstvo.

Brazil je svoju kandidaturu službeno obznanio u prosincu 2006., dok je Kolumbija
učinila isto nekoliko dana nakon toga. Argentina svoju kandidaturu na kraju nije
ostvarila. Dana 11. travnja 2007., Kolumbija je službeno odustala od
kandidature; podpredsjednik države Francisco Santos Calderón je izjavio da će
Kolumbija umjesto SP-a 2014. održati Svjetsko prvenstvo u nogometu do 20 godina
2011. godine. S takvim ishodom, Brazil je ostao jedini službeni kandidat za
domaćina prvenstva. Brazil je 30. listopada 2007. službeno dobio prava za
održavanje Svjetskog prvenstva kao jedina država kandidat.

Podrobniji članak o temi: Kvalifikacije za Svjetsko prvenstvo u nogometu -
Brazil 2014.

Ždrijeb kvalifikacija za SP 2014. održan je 30. srpnja 2011. u Marini da Glóriji
u Rio de Janeiru. Kao domaćin, Brazil se automatski kvalificirao za završnicu
prvenstva.

FIFA je 31. svibnja 2009. objavila popis 12 gradova u kojima će se održati
prvenstvo. Odbijeni su Belém, Campo Grande, Florianópolis, Goiânia i Rio Branco.
Šest se stadiona sagradilo posebno za Svjetsko prvenstvo, s tim da je Estádio
Nacional u Brasiliji potpuno srušen da bi se mogao ponovo sagraditi.

Ždrijeb za skupine SP-a 2014. godine održan je 6. prosinca 2013. u Mata de São
Joãou, Bahia, a kvalificirane momčadi su ždrijebane na temelju rasporeda po
sljedećim jakonosnim skupinama:

Podrobniji članak o temi: Brazil – Njemačka (Svjetsko prvenstvo u nogometu
2014.)

Ukupan broj autogolova: 5 (Marcelo, Noel Valladares, Sead Kolašinac, John Boye,
Joseph Yobo)

Brazilski nogometni savez (CBF) procijenio je da će trošak izgradnje i
renoviranja stadiona ukupno biti više od 1,9 milijardi R$ (1,1 milijardi eura
ili 550 milijuna funti). Uz potrošnju na stadione i renovacije, još su se
milijuni potrošili na osnovnu infrastrukturu da bi se zemlja pripremila za
prvenstvo.

Kad je dobio informaciju da je organizator Svjetskog nogometnog prvenstva,
predsjednik CBF-a Ricardo Teixeira je izjavio: "Mi smo civiliziran narod koji
prolazi kroz izvrsno razdoblje, i imamo sve pripremljeno da primimo čast
organizacije Svjetskoga prvenstva." Teixeira je bio u sjedištu FIFA-e u Zürichu
kad je donešena odluka.

"Sljedećih nekoliko godina imat ćemo dosljedna pritjecanja investicija. Svjetsko
prvenstvo 2014. omogućit će Brazilu modernu infrastrukturu," rekao je Teixeira.
"Socijalno rečeno, biti će jako korisno. Naš je cilj Brazil učiniti vidljivijim
u globalnom pogledu," dodao je. "Svjetsko je prvenstvo puno više od običnog
športskog događaja. Biti će zanimljiv način unaprijeđenja socijalne preobrazbe."

31. kolovoza 2009., državna agencija za zračni prijevoz, Infraero, otkrila je
investni plan od 5,3 milijarde reala (otprilike 3 milijarde eura) za nadogradnju
zračnih luka u deset gradova domaćina prvenstva, povećavajem njihovih kapaciteta
i udobnijim smještajem za stotine tisuća očekivanih turista. Natal i Salvador su
isključeni iz projekta jer su njihove renovacije već nedavno bile dovršene.
Značajan iznos novca (55,3% od svih investicija) potrošen je na dvije zračne
luke, one u São Paulu i Rio de Janeiru.

Infraerova najava dovela je do kritika Brazilske opće zrakoplovne organizacije
(ABAG), skupine privatnih vlasnika zrakoplova, da se brazilski aerodromi
trenutno ne mogu nostiti sa priljevom Svjetskog prvenstva. Podpredsjednik
organizacije Adalberto Febeliano, izjavio je da se očekuje više od 500.000
nogometnih navijača, gdje svaki od njih koristi šest do četrnaest letova tijekom
prvenstva da bi otišli na više utakmica u drugim gradovima. U svibnju 2010.,
brazilska je Vlada promijenila legislaciju kandidature da bi dopustila
fleksibilnost Infraeru.

Što se tiče javnog prijevoza, osam gradova domaćina sagradili su metro linije
koje su povezale aerodrome sa stadionima, eventualno i sa središtem grada.
Navedeni gradovi su Porto Alegre, São Paulo, Salvador, Fortaleza, Manaus,
Brasília, Cuiabá, i Natal. Uz to, gradovi koji su uveli brzu autobusnu liniju
(BRT) do stadiona posebno za Svjetsko prvenstvo su Belo Horizonte, Curitiba,
Recife i Rio de Janeiro. Brza autobusna linija Rio de Janeira je, osim spajanja
međunarodnog aerodroma s Maracanom, uključila i susjedstvo Barra da Tijuca, u
kojem je sjedište Olimpijskih igara 2016..

Službena lopta Svjetskog nogometnog prvenstva 2014. bila je Adidasova Brazuca.
Ime je dobila javnim glasovanjem preko milijun brazilskih navijača, te je dobila
preko 70% glasova.



https://hr.wikipedia.org/wiki/Domovinski_rat

Domovinski rat bio je obrambeno-osloboditeljski rat za neovisnost i cjelovitost
hrvatske države protiv agresije udruženih velikosrpskih snaga – ekstremista u
Hrvatskoj, BiH (posebice Republike Srpske), JNA te Srbije i Crne Gore.
Domovinskom je ratu prethodila pobuna dijela srpskoga pučanstva u Hrvatskoj –
tzv. balvan revolucija – koja je izbila u kolovozu 1990. i uslijed koje su se na
više strana dogodili manji oružani incidenti.

Na strategijskoj razini Domovinski rat sastojao se od tri etape. U prvoj etapi,
do siječnja 1992., izvršena je vojna agresija na Hrvatsku, koja je bila
prisiljena na obranu. Oružani sukobi počeli su u travnju 1991. uz postupno
očitovanje naklonjenosti JNA srpskim pobunjenicima, koji su zauzimali selo po
selo i gradić po gradić u područjima koja su bila u većoj ili manjoj mjeri
nastanjena etničkim Srbima. Od kolovoza 1991. ti su sukobi prerasli u izravnu
agresiju iz Srbije, kojom se nastojalo učvrstiti i proširiti područje koje su
lokalne snage sastavljene od pobunjenih Srba potpomognutih od JNA uspjele
osvojiti vojnim djelovanjima manjeg intenziteta. Naposljetku je Hrvatska pružila
dovoljno snažan i uporan otpor agresiji te su uspostavljene čvrste linije
bojišta.

U drugoj etapi, od siječnja 1992. do svibnja 1995., došlo je do zastoja u
agresiji i do razmještaja mirovnih snaga UN-a duž crta prekida vatre. Za
Hrvatsku je to bila etapa diplomatskih nastojanja i pregovora te strpljivog
jačanja snaga uz provedbu operacija taktičke razine u kojima su oslobođeni manji
dijelovi teritorija.

U trećoj etapi, u svibnju i kolovozu 1995., bile su izvedene navalne operacije u
kojima je oslobođen najveći dio okupiranoga područja u Posavini i zapadnoj
Slavoniji te na Banovini, Kordunu, u Lici i u sjevernoj Dalmaciji.

Naposljetku je - kao svojevrsna četvrta etapa - preostalo okupirano područje u
hrvatskom Podunavlju reintegrirano bez korištenja vojne sile, uz pomoć
prijelazne međunarodne uprave (1996.-1998.).

Intenzitet sukoba je u prvoj etapi rata rastao, kako je radikalna srpska
politika uspijevala ovladavati mogućnošću da oružanom silom djeluje protiv
Hrvatske: u kolovozu 1990. godine nastaju neredi u kojima se blokiraju
prometnice u blizini naselja sa srpskim stanovništvom ("balvan revolucija"); u
ožujku 1991. godine počinju prvi oružani sukobi srpskih pobunjenika - kojima je
do tada JNA ilegalno podijelila goleme količine naoružanja i organizirala ih u
oveće postrojbe - s hrvatskom policijom; u kolovozu 1991. god. počinju napadi na
Vukovar u koju se uključuju krupne oklopne jedinice s masivnom topničkom i
zrakoplovnom podrškom; 7. listopada 1991. godine borbeni zrakoplovi JNA
raketiraju banske dvore u Zagrebu, u pokušaju da se pobije vrh hrvatske vlasti,
a širom Hrvatske pokreću se vrlo agresivne operacije u pokušaju da se posve
slomi hrvatsku obranu: tek nakon toga je Hrvatska posve prekinula vezu s
jugoslavenskom federacijom: jugoslavenski dinar se i poslije toga stanovito
vrijeme koristio kao sredstvo plaćanja (i) u Hrvatskoj, dok nije 23. prosinca
1991. godine zamijenjen hrvatskim dinarom (ISO_4217: HRD; jugoslavenski dinar je
razmijenjen u hrvatski dinar prema tečaju 1:1). U počecima rata iz mjeseca u
mjesec raste spremnost profesionalnog sastava JNA i hrvatskih Srba da sudjeluju
u protuhrvatskim oružanim akcijama, dostigavši vrhunac u vrijeme bitke za
Vukovar od kolovoza do studenog 1991. god. i bitke za Dubrovnik u isto doba.
Oružane snage srpske pobune su organizirane izravnim dodjeljivanjem elemenata
JNA, uključujući tu čak i zrakoplovne postrojbe, da služe kao Srpska vojska
Krajine, ne prekidajući ni u jednom razdoblju rata opskrbu i dotok zapovjednog
kadra iz Srbije - ali i organiziranost Hrvatske da brani svoju suverenost i
teritorijalnu cjelovitost: kraj rata 1995. godine nastupa u vrijeme kada se
odnos snaga odlučno preokrenuo na hrvatsku stranu.

U ratu je poginulo preko 21.000 ljudi: 13.583 na hrvatskoj strani (uključujući
nestale) prema Ivi Goldsteinu ili 15.970 prema Draženu Živiću, znanstvenom
suradniku Instituta društvenih znanosti "Ivo Pilar", te 8.039 na srpskoj strani,
od toga 6.760 na područjem pod kontrolom pobunjenih Srba, a 1.279 vojnika JNA,
prema beogradskim službenim podatcima. Ratom i ratnim razaranjem bilo je
obuhvaćeno 54% hrvatskog teritorija, na kojem je živjelo 36% hrvatskog
stanovništva. Pod okupacijom se našlo 14.760 km2 ili 26% hrvatskog teritorija.
Nijedan hrvatski vojnik nije stupio na teritorij Srbije. U prosincu 1991. godine
u Hrvatskoj je bilo oko 550.000 prognanika i izbjeglica, a k tome je 150.000
ljudi bilo u izbjeglištvu u inozemstvu.

U obrani Hrvatske sudjelovalo je 5% žena, odnosno njih 23.080, od kojih je 127
poginulo, a 1113 ostalo trajnim invalidima.

Prema podatcima Državne revizije za popis i procjenu ratne štete, izravna ratna
šteta u Hrvatskoj u razdoblju 1990.–1999. godine iznosila je 236.431.568.000
kuna ili 65.350.635.000 DEM. Prema drugim podatcima, uništeno je 180.000 domova,
25% hrvatskog gospodarstva te prouzročeno 27 milijarda USD materijalne štete.

Tragičnost hrvatskog obrambeno-oslobodilačkog rata jest u tome što napadač nije
imao namjeru samo fizički osvojiti ozemlje. Bît je bila i u potpunom uništenju
identiteta Hrvatske i Hrvata - čovjeka, kulture i povijesti. O tome najbolje
svjedoči granatiranje šibenske katedrale i zadarske prvostolnice. Kratki video
pregled zbivanja u ratu preko zemljovida.

Vremenski i u praktičnom smislu, domovinski rat se zapravo ne može sagledati
posve odvojeno od rata u Bosni i Hercegovini koji se odvijao u isto vrijeme na
obližnjem prostoru, s istim agresorom koji je imao jedinstveni cilj - stvaranje
Velike Srbije; ta se dva susjedna prostora mora promatrati kao jedinstveno i
neodvojivo ratište.

Kraj Drugoga svjetskog rata označio je i početak nove države, FNR Jugoslavije,
koja je bila federativna država pod vodstvom jedne stranke - Komunističke
partije Jugoslavije (KPJ), koja kasnije mijenja ime u Savez Komunista
Jugoslavije (SKJ).

Nakon 1948. godine FNR Jugoslavija politički se i gospodarski odvaja od zemalja
Varšavskog ugovora, te je prisiljena tražiti vlastiti put u polariziranom
svijetu.

Glavni teoretičar socijalističke Jugoslavije, po mnogima i osoba utjecajnija od
samog Josipa Broza Tita, bio je Edvard Kardelj. Kardelj je, uz Titovu potporu,
odlučio iskoristiti situaciju u kojoj se nalazi Jugoslavija (između dva
međunarodna bloka), te političkim i strateškim potezima osigurati dovoljno
materijalnih resursa kako bi uspostavio socijalističko samoupravljanje. Kako je
u teoretskoj premisi komunizma bilo postepeno slabljenje države i prepuštanje
uprave društvenoj zajednici, zamišljen je grandiozni projekt najdemokratskije
zemlje na svijetu u kojoj su sami proizvođači vlasnici sredstava za proizvodnju.
U predodžbama komunističke nomenklature stranka na vlasti ionako je
predstavljala vizionara, a ne upravljača državom (što nesumnjivo nije odgovaralo
stvarnoj situaciji jednog totalitarnog političkog sustava, u kojem je "Partija"
bila pokretač svega i arbitar apsolutno svega). Nacionalizam je predstavljao
najvećeg protivnika te države, te su Kardelj (Slovenac) i politička elita
okupljena oko njega smatrali da se je najveća opasnost za Jugoslaviju
centralizam (koji je u Jugoslaviji uvijek imao jak srpski pečat), te da
pojedinim republikama treba pružiti što širu samostalnost.

U tada još centraliziranoj zemlji, s državno upravljanom ekonomijom, takvom
konceptu usprotivili su se pobornici postojećeg sustava, u prvom redu politička
elita SR Srbije pod vodstvom Aleksandra Rankovića, tada jednako utjecajnog kao i
Kardelj. Ranković je u toj borbi i politički i fizički eliminiran te je
pobijedila Kardeljeva koncepcija.

Usprkos događajima Hrvatskog proljeća 1971., kad se zahtijevalo veću
samostalnost SR Hrvatske u odnosu za federaciju, Kardeljev koncept kulminirao je
donošenjem Ustava iz 1974. godine.

Ironično je da je ponudio puno više samostalnosti republikama nego što su
hrvatski proljećari tražili, iako je sam pokret prethodno bio brutalno ugušen.
Ustav iz 1974. omogućio je pojedinim republikama samoodređenje svojim
formulacijama o pravu naroda na samoodređenje i o nepromjenjivosti republičkih
granica, što će se kasnije pokazati ključnim. Osim toga, tim Ustavom
uspostavljene su Organizacije udruženog rada (OUR), kao temeljne društvene
zajednice u opreci s državnim aparatom, kroz koje su radnici trebali ostvariti
svoja demokratska i proizvođačka prava.

Međutim, taj sustav doveo je i do posvemašnje birokratizacije. Decentralizacija
je dovela do gotovo potpuno samostalnog djelovanja republika, a jedan od
problema bio je i dvoznačan položaj Socijalističkih autonomnih pokrajina (SAP),
Vojvodine i Kosova, koje su istovremeno bile dio SR Srbije ali su imale i
poseban položaj unutar federacije. Nezadovoljstvo Srba takvim političkim
odnosima u kojima oni nisu vidjeli ostvarenje svojeg nacionalnog projekta dovelo
je s vremenom do napetosti unutar Srbije, a kasnijim razvojem i u cijeloj
federaciji.

Ustav iz 1974. oslabio je državni aparat Jugoslavije do krajnjih granica,
pogotovo nakon smrti Kardelja (1979.) i Tita (1980.), tako da su na kraju
Jugoslavije postojali samo odvojeni i suprotstavljeni republički državni aparati
(od kojih se osobitom agresivnošću izdvajao onaj u Socijalističkoj Republici
Srbiji, na čijem se čelu našao Slobodan Milošević), bez dovoljno jakog
centralnog državnog aparata koji bi proveo mirnu dezintegraciju Jugoslavije (što
se na primjer dogodilo u Čehoslovačkoj).

Domovinski rat je, kako se pokazalo, bio i otpor staljinističkom licu titoizma.
Zbog problema nedostatka vladavine prava u Jugoslaviji, državljani općenito nisu
vjerovali u pravnu državu - što je Jugoslavija bila samo donekle - nego su bili
skloni raznim vrstama "snalaženja", koja se mogu prepoznati kao korupcija.
Početkom 1970-ih titoizam je do kraja ogolio svoje lice. Tito je nakon obračuna
s hrvatskim proljećem, priželjkivao stabilnost, odnosno nastavak "zlatnog doba"
titoizma, premda je to "zlatno doba" financirano odljevom radne snage u
inozemstvo (kako bi onda mogla slati "čvrsti" konvertibilni novac natrag svojim
obiteljima i tako potpomagati ekonomiju) i rastom inozemnog duga. Konzervativni
komunisti htjeli su da se sustav vrati na kruti staljinistički titoizam iz
poraća drugog svjetskog rata. Liberalniji komunisti mlađe generacije naginjali
su socijal-demokraciji i proeuropskim reformama. Netolerantni totalitaristi
kakvi su bili, komunistički konzervativci svoja su htijenja htjeli nametnuti
oružjem. Početkom 1990-ih udružili su se sa Slobodanom Miloševićem, zbog čega
snose krivicu za krvavi raspad Jugoslavije.

Nakon smrti Josipa Broza Tita postupno su do izražaja došle razlike između
jugoslavenskih republika oko ustroja i opstanka federacije. U Srbiji se širilo
nezadovoljstvo Ustavom iz 1974. zbog statusa autonomnih pokrajina Vojvodine i
Kosova, te općenito zbog činjenice da se u Jugoslaviji kakva je bila ne
realiziraju u dovoljnoj mjeri srpske nacionalne težnje. Postupno se oblikovalo
stajalište o (tobože) neravnopravnom položaju i zakinutosti Srba i Srbije. Ono
je prvotno iznešeno u akademskim krugovima (za širu javnosti tada neobjavljeni
Memorandum SANU, koji je u suštini predstavljao pokušaj da se velikosrpski
koncept iskaže na jedan naizgled prihvatljiv način) odakle se proširilo u
javnost. Oživljeni su i tradicionalni nacionalistički mitovi te postavljeni
službeni zahtjevi za drugačijim položajem pokrajina, ali i neslužbeni (u
komunizmu se "neslužbeno" može zahtijevati jedino ono što Partija dozvoljava
zahtijevati, ako se ne želi riskirati zatvor) zahtjevi iz Srbije za ujedinjenjem
svih Srba u jednu teritorijalnu cjelinu, u početku kroz traženje uspostave
autonomnih pokrajina na području Hrvatske. U tom kontekstu Hrvati su opetovano
bivali optuživani za genocid nad Srbima u Drugom svjetskom ratu te za
diskriminaciju nad Srbima u Hrvatskoj, koja se navodno nastavila i u
Socijalističkoj Republici Hrvatskoj. Jedna od točaka razdora u Hrvatskoj bila je
i rasprava o amandmanu na Ustav SR Hrvatske o jeziku, što ju je 1985. potaklo
Predsjedništo SRH, tražeći da se dotadašnja formulacija po kojoj je „u javnoj
upotrebi hrvatski književni jezik, standardni oblik narodnoga jezika Hrvata i
Srba u Hrvatskoj, koji se naziva hrvatski ili srpski jezik“, promjeni u
formulaciju da je „u službenoj upotrebi hrvatski ili srpski jezik.“ Rasprava se
o tome posebno rasplamsala 1988. kad je to pitanje došlo na dnevni red Sabora.

Nakon Drugog svjetskog rata se postupno preobražavala JNA iz "ideološki jednake"
vojske u srpsku imperijalnu silu. Proces je bio dugotrajan i sustavan. Odvijao
se na jezičnom polju, u promjenama nacionalnog sastava upravnog i zapovjednog
časničkog zbora koji je bivao u sve većoj mjeri popunjen Srbima i Crnogorcima.
Intenzivirao se 1980-ih, a vrhunac povećavanja udjela Srba u ukupnom časničkom
zboru će biti 1986.-1990. (Memorandum SANU, preustroj oružanih snaga u 2.
polovici 1980-ih), kada je udjel dosegao 70%, osobito na razini višeg časničkog
zbora.

Godine 1987. na čelo SK Srbije došao je Slobodan Milošević, koji je ubrzo
prepoznat u Srbiji kao osoba koja može riješiti pitanje Kosova i položaja same
Srbije u federaciji. Njemu u podršku, od ljeta 1988., organiziraju se masovni
mitinzi po svim većim gradovima u Srbiji, na kojima se zahtijevalo preuređenje
Jugoslavije (tzv. antibirokratska revolucija). Pošto je pritiscima ishodila
smanjenje ovlasti pokrajina (a Kosovu vratila i naziv Kosovo i Metohija), te
promijenila političko vodstvo pokrajina, a onda opet nasilnim putem i vodstvo SR
Crne Gore, te na taj način osigurala četiri glasa (od osam) u saveznim
institucijama, Srbija je svoja stajališta pokušala nametnuti i ostalim
republikama. Na udaru te promidžbe najprije su se našle SR Slovenija i SR
Hrvatska, koje su zagovarale preustroj Jugoslavije na konfederalnom načelu. Već
prije demokratskih izbora 1990., iz Beograda je bilo poticano protuhrvatsko
raspoloženje kod Srba u Hrvatskoj, što se očitovalo prilikom organizacije
mitinga posebice u Kninu.

Nakon izbora, pod optužbom da je na djelu obnova ustaštva, u kolovozu 1990.
uslijedila je i njihova otvorena pobuna (tzv. balvan-revolucija), koja je imala
podršku vodstva Srbije i Crne Gore, te logističku potporu srpskog dijela JNA. U
svojim nastojanjima Srbija se najviše oslanjala na saveznu vojsku, u kojoj su
Srbi tradicionalno bili nadprosječno zastupljeni. Postupna preobrazba JNA u
srpsku vojsku započela je prije višestranačkih izbora 1990. Vojni vrh bio je
krajnje nepovjerljiv prema sve očitijim znakovima promjena u Europi potkraj
1980-ih, jenjavanja hladnog rata između SAD i SSSR, padom Berlinskog zida kao i
raspadom istočnog bloka. Vremenski podudarno s otvorenim srbijanskim zahtjevima
za preustrojbom federacije, JNA je provela i vlastiti preustroj.

Potkraj 1988. dotadašnji vojni ustroj, koji je odražavao federalni ustroj
države, zamijenjen je novim. Umjesto armijskih oblasti, koje su se uvelike
poklapale s republičkim granicama, uvedena su vojišta i korpusi koji su
teritorijalnim obuhvatom potpuno zanemarili republičke granice. Povrh toga, JNA
je 1990. nakon održavanja višestranačkih izbora u Hrvatskoj oduzela oružje
namijenjeno teritorijalnoj obrani (TO), posebnoj sastavnici obrambenoga sustava
koja je bila u isključivoj nadležnosti republika. Hrvatskoj je na taj način
oduzeto oružje kojim je TO mogla naoružati 200.000 ljudi. Tako je Hrvatska, bez
obzira na visok moral ljudstva, bila suočena s nedostatkom ratne tehnike i
sredstava za obranu. Protivnik je raspolagao nadmoćnom ratnom tehnikom, no
raspršenom po skladištima i vojarnama, dijelom i na hrvatskom teritoriju. I
vojnički i časnički kadar bio je još višenacionalan, a u provedbi velikosrpskih
planova JNA je mogla računati pretežno na pripadnike srpske nacionalnosti. Zbog
toga je vojni vrh dvojio kojoj se od dviju mogućih varijanata prikloniti:

Čini se da su sve do sredine 1991. obje varijante bile otvorene. Kada pristaše
vojnog udara nisu dočekali ostvarenje sličnih planova u Sovjetskom Savezu i
očekivanu potporu Moskve, prevladala je velikosrpska varijanta. JNA je sve
otvorenije pristajala uz srpske pobunjenike u Hrvatskoj, pristupila je
izvlačenju ljudstva i tehnike iz otpisane Slovenije i "nepodobnih" dijelova
Hrvatske i njihovu premještanju u "sigurna" područja Hrvatske i BiH. 17. travnja
1991. Sabor Republike Hrvatske donio je Deklaraciju o osudi Narodne skupštine
Republike Srbije zbog miješanja u unutarnje stvari Republike Hrvatske kojom
poziva Narodnu skupštinu Republike Srbije na prestanak velikosrpskoga projekta.
19. svibnja 1991. održan je referendum u Hrvatskoj u kojem se, usprkos srpskom
bojkotu, 93% glasača izjasnilo za istupanje iz Jugoslavije. 25. lipnja hrvatski
je sabor potom donio odluku o samostalnosti države i razdruživanje iz
Jugoslavije. Na nagovor EEZ, odluka je zamrznuta na 3 mjeseca.

Krajnji izraz samovolje i očiti iskaz nastojanja da se saveznu državu u
cijelosti podredi partikularnim srpskim interesima iskazan je u srbijanskom
upadu u monetarni sustav SFRJ u prosincu 1990. godine: na prijedlog Vlade
("Izvršnog veća") Srbije, Skupština te republike je 28. prosinca 1990. godine
donijela set tajnih (!!) zakona kojima je odobren upad u monetarni sustav
Jugoslavije, gdje se u optjecaj pustilo - bez znanja saveznih vlasti (uključivo
Narodnu banku Jugoslavije, koja je bila jedina ovlaštena za puštanje novaca u
optjecaj) - 18.243 milijuna tadašnjih dinara, tj. protuvrijednost tadašnjih 1,8
milijardi dolara, a radi rješavanja teških problema u poslovanju najvećih
srbijanskih poduzeća. Taj je potez teško narušio ionako nestabilno gospodarsko
stanje u Jugoslaviji.

Međunarodna zajednica nije prouzročila rat, no valja reći da je do 1991. godine
stav skoro svih međunarodnih čimbenika bio da Jugoslaviju treba očuvati. Ova
činjenica, kao i sporost EEZ ili UN-a u donošenju odluka, doveli su do izostanka
reakcije u početku naleta transformirane JNA u suradnji s paravojnim postrojbama
Srba u Hrvatskoj.

Država Hrvatska u to je vrijeme bila neželjeno dijete svih velikih zapadnih
država, uključujući SAD. Kad je Hrvatska proglasila neovisnost, hrvatski
diplomat Davorin Rudolf je nakon svečanosti u Saboru sazvao sam sve strane
predstavnike u Ministarstvo vanjskih poslova u Visokoj ulici u Zagrebu, uručio
im engleske prijevode dokumenata o neovisnosti te ih pozvao na večernji prijem u
zagrebački hotel Intercontinental. Niti jedan nije ništa rekao; tek kad su svi
odlazili, njemački generalni konzul Hans Julius Bolt diskretno je rekao Rudolfu
da nitko od stranih predstavnika neće doći na taj prijem, među ostalim i on, jer
je dobio takav naputak svoje Vlade. Te se večeri na prijamu pojavio jedino
austrijski počasni konzul Berlaković (hrvatskog podrijetla) te brzo nestao.

Tijekom 1991. godine pripadnici stranke Gianfranca Finija MSI posjetili su
Srbiju i dogovarali prodaju hrvatskih teritorija s miloševićevcima. Trgovanje
Zapada na štetu Hrvatske i Hrvata, a radi prikupljanja političkih bodova
nastavilo se do samog kraja rata.

Velika Britanija je uskladila prijedlog sa Slobodanom Miloševićem. Glasio je da
se teritorij Baranje i istočne Slavonije proglasi kondominijem Hrvatske i
Srbije. Varijacija prijedloga bila je da Hrvatska ustupi Baranju i dio istočne
Slavonije Srbiji, a onda može zadržati preostali prostor istočne Slavonije.
Komadanje Hrvatske nije bilo gotovo ovim prijedlogom: Hrvatska je trebala po
tome izići u susret strategijskim interesima bosanskih Srba i dati im pojas
teritorija u širini od 20 kilometara jugoistočno od Županje radi ojačanja
koridora do Beograda, a Hrvatska bi zauzvrat dobila pojas teritorija sjeverno do
Dubrovnika radi ojačanja njegova zaleđa. Mrcvarenje Hrvatske ni ovdje nije
stalo: Hrvatska bi se trebala odreći Prevlake i teritorija do Molunta - Crnoj
Gori Prevlaka, a bh. Srbima uski koridor na Jadran. Ti su drski prijedlozi bili
dani još 1994. kad se situacija strateški okretala u hrvatsku stranu: po
svjedočenju ondašnjeg hrvatskog ministra vanjskih poslova Mate Granića, u New
Yorku mu je lord David Owen izjavio "da nije moguće postići reintegraciju
okupiranih područja bez teritorijalnih ustupaka Hrvatske." Britanske su ponude
prvi put stigle kod hrvatskih diplomata u UN-u.

Američki mirovni posrednik Richard Holbrooke bijesno se je protivio
reintegraciji Hrvatskog Podunavlja kad je to tražio hrvatski predsjednik Tuđman,
jer da će mu to "srušiti čitav njegov (Holbrookeov) projekt", što je jasno
zapisano u Holbrookovim memoarima; uz to protivio se hrvatskom entitetu u BiH,
prijetio Hrvatima i Bošnjacima udarima (na Hrvatsku i BiH) kad su htjeli
potisnuti velikosrpski projekt Republiku Srpsku sa zapada BiH.

EZ je odigrala koncem kolovoza 1991. bitnu ulogu utemeljenjem Mirovne
konferencije o bivšoj Jugoslaviji. Time se međunarodno institucionaliziralo
"jugoslavensku krizu" i odluke ove konferencije jasno su velikosrpsku agresiju
označile kao međunarodni sukob, razbivši pravno svaku tezu o "građanskom ratu".
Europska zajednica oštrije se je postavila tek jeseni 1991., kad je objema
stranama, i agresoru - Srbiji i velikosrpskim pobunjenicima i žrtvi - Hrvatskoj,
zaprijetila sankcijama: sankcijama je zaprijetila stranama koje do 5. studenoga
1991. ne pristanu na najnoviji prijedlog mirovnoga plana. To je bio prijelaz s
neobaveznog posredništva na ultimativno arbitriranje. No to je već bilo kasno,
jer je UN već od kraja listopada 1991. postao glavnim posrednikom u pokušaju
zaustavljanja sukoba. Uključenje UN-a poslužilo je za razbijanje nepovjerenja
srpske strane koja je smatrala EZ produženom rukom njemačkog ekspanzionizma.

11. prosinca 1991. Ukrajina je priznala Hrvatsku. To je važno jer je Ukrajina
bila prva članica Ujedinjenih naroda koja je priznala Hrvatsku i prva iz
slavenskog bloka zemalja SSSR-a. Prije su Hrvatsku priznale samo Slovenija i
Litva.

U Hrvatskoj su republičke vlasti pod kontrolom Saveza komunista Hrvatske spremno
surađivale u provođenju te odluke i aktivno doprinijele razoružavanju SR
Hrvatske. Inače je Savez komunista Hrvatske bio izgubio na parlamentarnim
izborima održanima 27. travnja (prvi krug) i 6. svibnja (drugi krug) 1900., ali
u trenutku razoružavanja TO SRH još nije bio konstituiran višestranački Sabor s
HDZ-ovom većinom, niti je bila izabrana nova vlada Franje Tuđmana. Inače su u
vlastitom razoružavanju na sličan način surađivale vlasti susjedne BiH, ali su
se republičke vlasti Slovenije uspješno suprotstavile nastojanju JNA da
razoružaju teritorijalne postrojbe te federalne jedinice.

Čak i nešto prije svibnja 1990. godine JNA je počela, s druge strane, ilegalno
dijeliti oružje pripadnicima srpske etničke zajednice. Intenzitet takvog
dijeljenja oružja (pješačko naoružanje koje su etnički Srbi dobivali da ga drže
po kućama) i istodobnog organiziranja postrojbi sastavljenih isključivo od
etničkih Srba, koje nisu bile podložne zapovijedanju službenih struktura
Teritorijalne obrane Socijalističke Republike Hrvatske rapidno je porastao nakon
što je oduzeto oružje hrvatske Teritorijalne obrane: izgleda da je baš to oružje
koje je oduzela legalnoj TO, JNA dijelila nelegalnim postrojbama koje je na
terenu formirala u svrhu pripreme predstojeće srpske pobune, kojoj će za cilj
biti provođenje političkog programa lapidarno izraženog maksimom "svi Srbi u
jednoj državi". Te su postrojbe etničkih Srba potom, uglavnom baš pod nazivom
"Teritorijalna obrana", ugrađivane u brigade nelegalne tzv. "SAO Krajine" i
poduzimale oružane akcija radi odcjepljenja dijelova Hrvatske s iole znatnijim
postotkom srpskog stanovništva (u Slavoniji se nastojalo od Hrvatske odcijepiti
prostrana područja na kojima je živjela približno četvrtina Srba). Nastojanja
hrvatske policije da spriječi djelovanje tih postrojbi redovito - uz djelovanje
svojih oklopnih postrojbi - sprječava JNA, koja je na terenu tobože prevenirala
sukobe između hrvatske policije i rastuće pobune dobro naoružanih hrvatskih Srba
(koje je JNA sama naoružavala i opskrbljivala), čime je u pravilu spašavala
pobunjenike od potpunog poraza.

Nakon što je Hrvatskoj oduzeto oružje TO, JNA i služba Državne bezbednosti (dio
MUP-a Srbije) je tijekom travnja 1991. preko pripadnika poticala djelovanja
političkih stranaka koje su okupljale mještane srpske nacionalnosti s ciljem
širenja nepovjerenja prema mještanima drugih nacionalnosti. U Podunavlju i
Baranji 13. svibnja 1991. hrvatska je policija zatekla osobe koje su
krijumčarile oružje u hrvatska sela sa srpskim stanovništvom, a tijekom lipnja i
srpnja 1991. godine u više navrata zabilježeno je prevoženje oružja i strjeljiva
iz Republike Srbije u sela u Hrvatskoj, u čemu su sudjelovali brojni mještani
srpske nacionalnosti iz tih sela. Ti su poslije sudjelovali u oružanoj pobuni, a
oružje su skrivali u privatnim kućama kasnijih sudionika, čekajući zapovijed za
napad.

Nakon razoružanja Teritorijalne obrane SR Hrvatske glavni cilj Hrvatske bio je
pregovorima dobiti na vremenu kako bi se unovačile i naoružale barem policijske
snage. Nabavivši oružje tajnim kanalima iz inozemstva (među glavnim dobavljačima
bila je Mađarska), Hrvatska je potkraj siječnja 1991. raspolagala s približno
30.000 komada uglavnom strjeljačkog i ponešto protuzračnog i protuoklopnog
oružja. Hrvatske snage bile su ustrojene u Zbor narodne garde (ZNG). Prva
brigada ZNG-a osnovana je u Zagrebu ("Tigrovi"), gdje je 28. svibnja 1991.
održana i prva smotra (stadion Kranjčevićeva). Dana 26. lipnja 1991. Sabor je
donio Zakon o obrani kojim je predviđeno da se hrvatske oružane snage sastoje od
ZNG-a i Hrvatske vojske (HV). Naoružavanje je nastavljeno i tijekom 1991., no
istodobno su rasle napetosti, a u proljeće su počeli izbijati i prvi oružani
sukobi i pale su prve ljudske žrtve. Istodobno sa službenim naoružavanjem
Hrvatske, nastajale su i privatno organizirane dobrovoljačke postrojbe, od kojih
su najveće bile Hrvatske obrambene snage, organizirane od Hrvatske stranke prave
i predvođene Dobroslavom Paragom i Antom Paradžikom.

JNA je ispočetka zauzela prividno neutralno stajalište, no već u ljeto 1990.
izravno staje na stranu srpskih pobunjenika, neposredno nakon izbijanja
balvan-revolucije. Hrvatska je tada iskusila grubi zador u svoj suverenitet, kad
je zrakoplovstvo JNA (JRV) interveniralo protiv hrvatskog MUP-a. Tog 17.
kolovoza 1990. MUP RH poslao je prema Kninu 3 helikoptera s policajcima radi
gušenja velikosrpskih nereda (tada još nije bilo izravnih oružanih sukoba između
hrvatske policije i srpskih pobunjenika; oni će započeti u ožujku 1991.), a
iznad Ogulina su ih presrela 2 zrakoplova MiG-21 JNA (JRV) koji su zaprijetili
helikopterima da će ih srušiti ako ne skrenu s predviđene rute i ne vrate se u
Lučko.

Potkraj ljeta 1991. JNA se uključuje u izravne napade na položaje hrvatskih
snaga, koje su sada bolje organizirane i naoružane te mogu na terenu parirati
srpskim "teritorijalcima". U agresiji sada sudjeluju i dragovoljačke četničke
postrojbe ubačene iz Srbije. Smjerovi napada i područja koja je okupirao srpski
agresor tijekom jeseni 1991. nedvojbeno upućuju na nakanu da se ovlada svim
dijelovima Hrvatske istočno od crte Virovitica - Karlovac - Karlobag, odnosno
barem većim dijelom toga prostora pokaže li se taj maksimalistički cilj
neostvarivim. Svjetski mediji izvještavali su kako JNA "brani srpsku manjinu u
Hrvatskoj", dok su samozvani "branitelji" Srba zapravo napadali hrvatske gradove
i sela, Osijek (70% Hrvata, 15% Srba), Vinkovce (80% Hrvata i 11% Srba) i
Vukovar (47% Hrvata i 32% Srba).

Početnih mjeseci rata Hrvatska je bila telekomunikacijski raskomadana iznutra i
u znatnoj mjeri odsječena od svijeta, što je bilo posljedica raketiranja
odašiljače hrvatskog radija i televizije od strane zrakoplova JNA. Time su
osobito bili pogođeni dubrovački kraj i Vukovar. Iz tog su razloga Hrvatska
pošta i telekomunikacije kupile dvanaest INMARSAT-ovih A terminala. Šest ih je
poslužilo MORH-u. Tako su satelitski mobilni telefoni odigrali ključnu ulogu u
obrani Hrvatske.

U svom ovom vrtlogu našli su se i obični vojnici, ročnici koji su se zatekli na
odsluženju obveznog vojnog roka u JNA. Neki nisu mogli lako pobjeći ili otići od
JNA koja se sve više uključivala u ratne operacije protiv Hrvatske, jer nisu
bili u gradovima, nego u selima, daleko od prometnih veza kojima bi mogli otići
svojim kućama ili u inozemstvo na sigurno. Tim mladim vojnicima Hrvati su
pomagali pobjeći, organizirano i neorganizirano. Gdje je bilo moguće,
organizirano su ih dočekivali te im pomagali da se mogu neometano preodjenuti u
civilnu odjeću, da ih vojne vlasti ne bi mogle prepoznati, uhititi ih i oštro
sankcionirati zbog bijega. Ti su vojnici bili široka raspona nacionalnih
pripadnosti: Hrvati, Muslimani, Albanci, Slovenci, Makedonci, pa i Srbi. Nekima
su čak kupovali putne karte (vlak, autobus) da bi se mogli vratiti svojim
obiteljima. Svijest o tome postojala je i kod vojnika u hrvatskim postrojbama,
koji su znali u kojoj su situaciji ti vojnici, pa zato i nisu ni željeli pucati
u vojnike koji nisu pokazivali napadačko ponašanje. Korist je bila obostrana:
JNA je tako bila oslabljivana i dodatno demoralizirana, spašeni vojnici
(nehrvati) iz drugih republika su stjecali dodatnu pozitivnu sliku o Hrvatskoj i
Hrvatima koju su širili u svojim sredinama, kod Srba se tako razbijala
indoktrinacija gdje su Hrvati i nova Hrvatska bili demonizirani, odnosno
Hrvatska se pokazala uljuđenom zemljom, a spašeni vojnici su se izvukli od
sudjelovanja u borbama i mogućoj pogibelji. Ove su situacije ušle i u hrvatsku
književnost; u ponešto iskarikiranom obliku, ovo je bilo temom u filmskoj
komediji Kako je počeo rat na mom otoku.

U zaleđu oružanih sukoba na bojištima vodila se bitka za vojarne. U rujnu 1991.
hrvatske su snage, često uz pomoć civilnoga stanovništva, blokirale objekte JNA
u cijeloj zemlji. Pojedine su vojarne bile zauzete uz mnogo zarobljenog oružja
(Hrvatska je došla u posjed 240.000 pušaka, 250 tenkova, 400 komada teškog
topničkog oružja, veći broj ratnih brodova i mnogo druge vojne opreme koja je do
kraja Domovinskog rata predstavljalo tehnički oslonac Hrvatske vojske), a iz
preostalih se JNA povukla nakon sporazuma postignutog 22. listopada 1991.
godine.

Upravo u listopadu 1991. godina su širom Hrvatske pokrenuti najjači napad na
hrvatske snage, u nastojanju da se obrana Hrvatske posve slomi: na samom početku
listopada se odigrao najteži dio bitke za Zadar u kojoj se nastojalo u cijelosti
odsjeći Dalmaciju od ostatka Hrvatske, a nešto kasnije snage JNA dovedene iz BiH
(Banjalučku korpus) koje su bile čvrsto ovladale autoputom Zagreb - Lipovac uz
rijeku Savu dolaze i nadomak Podravske magistrale - čijim bi presijecanjem
prometno odvojili Slavoniju od preostalog dijela Hrvatske. U bitci za Vukovar su
u listopadu 1991. god. snage JNA u teškim borbama uzele grad u okruženje. Baš 1.
listopada 1991. god. počinje opći napad na blokirani Dubrovnik.

Na drugoj strani se pod okriljem JNA formira paradržava "Republika Srpska
Krajina", čije oružane snage - Srpska vojska Krajine - nastaju dodjeljivanjem
krupnih postrojbi JNA (koje nastavljaju djelovati u istim vojarnama, stožerima i
skladištima, uz isto naoružanje i opremu, te uz u suštinu neizmijenjenu
organizaciju, jedino uz popunjavanje rezervistima s područja Hrvatske); tu su
uključene znatne oklopne i druge teško naoružane postrojbe, čak i zrakoplovne
snage. Ni u jednom trenutku rata nije prestala logistička potpora i dotok
zapovjednog kadra iz Srbije, bez kojega SVK i RSK uopće ne bi mogle djelovati.
Ta paradržava obuhvaća oko 26% ozemlja Republike Hrvatske - daleko manje od
maksimalističkih 70% iz planova ideologa Velike Srbije, ali dovoljno da
predstavlja ozbiljnu prijetnju samom opstanku RH: na kraju će se pokazati da je
jedina praktična funkcija te ekonomski neodržive i međunarodno nepriznate
tvorevine i bila da drži Hrvatsku i njene vojne snage na distanci od veće,
važnije i održivije srpske paradržave u BiH od koje je nastala kasnija Republika
Srpska.

To je bojište obuhvaćalo područje tadašnjih općina Beli Manastir, Osijek,
Vinkovci i Vukovar. Strateško značenje toga područja bilo je određeno njegovim
položajem uzduž granice sa Srbijom, kojoj je osvajanje najistočnijega dijela
Hrvatske bilo nužno za uspostavu mostobrana na desnoj obali Dunava i
napredovanje prema zapadu. Tu je Hrvatska bila izložena izravnoj agresiji iz
Srbije, uz masovno sudjelovanje JNA te korištenje srbijanskog teritorija za
napade. Prvi oružani sukob dogodio se 2. svibnja 1991. kada je - uz sudjelovanje
dragovoljaca iz Srbije na strani pobunjenika - u pokolju u Borovu Selu ubijeno
12 hrvatskih policajaca. U svibnju i lipnju 1991. postale su sve učestalije
provokacije u istočnoslavonskim selima, a Tenja kraj Osijeka i Mirkovci kraj
Vinkovaca postali su glavna pobunjenička uporišta. Preko mosta kod Batine u
Baranju su iz Vojvodine 3. srpnja ušli tenkovi JNA i postupno zauzeli ključne
točke u tom dijelu zemlje. Početkom srpnja (7. - 9.) postrojbe lokalnih Srba
spalile su uz pomoć JNA selo Ćelije kod Osijeka, a potkraj mjeseca prognana je
većina Hrvata iz Aljmaša, Erduta i Dalja.

Glavni smjer napada na istočnoslavonskom bojištu išao je srijemskom ravnicom.
Naselja s većinskim srpskim stanovništvom poslužila su kao uporišta iz kojih su
napadana susjedna sela s većinskim hrvatskim pučanstvom. Srijemska naselja
zauzeta su tijekom listopada, uključujući i grad Ilok, odakle je većina Hrvata
bila prisiljena iseliti se unatoč nazočnosti promatrača EZ-a.

Već od kraja kolovoza 1991. počeli su napadaji na grad Vukovar, najveće urbano
središte na području, čime je došlo do bitke za Vukovar. Vukovar je branilo 700
do 800 pripadnika ZNG-a i oko 1.000 dragovoljaca. Branitelji su bili skromno
naoružani, s ograničenim brojem protuoklopnih i protuzrakoplovnih sredstava.
Dostava oružja i opreme bila je otežana zbog obruča koji se postupno stezao oko
grada pa se nakon pada Marinaca i Bogdanovaca potpuno zatvorio. Unatoč
neravnopravnu odnosu snaga, branitelji su uništili golem broj neprijateljskih
tenkova, izbacili iz stroja tisuće vojnika, vezali na se velike neprijateljske
snage te na taj način zaustavili napredovanje. Nakon gotovo puna 3 mjeseca
opsade srpske su snage naposljetku zauzele Vukovar 18. studenoga 1991. Nakon
ulaska u grad srpske su snage počinile teške zločine. Zbog ubojstva između 255 i
264 ranjenika, civila, branitelja i osoblja iz vukovarske bolnice na Ovčari,
optužnice protiv odgovornih oficira JNA podigao je i Međunarodni sud za ratne
zločine.

Nakon pada Vukovara agresorsko topništvo i zrakoplovstvo nastavilo je s napadima
na Osijek i Vinkovce, ali poučen vukovarskim iskustvom agresor je odustao od
pokušaja da pješaštvom zauzme te gradove. Potkraj studenoga HV uspješno je
obranila Nuštar, a sredinom prosinca oslobođen je dio teritorija između Osijeka
i Kopačeva. U idućih pet mjeseci, do razmještaja UNPROFOR-a, Srbi su utvrđivali
dosegnute crte, nastavili progon nesrpskoga pučanstva te dalekometnim topništvom
i dalje ugrožavali Osijek i Vinkovce. Do 12. studenoga 1991. je od posljedica
granatiranja od strane JNA i velikosrpskih terorista osječka bolnica zaprimila
2.600 ranjene osobe, a ukupno je 370 osoba poginulo kao posljedica ranjavanja od
velikosrpskog granatiranja Osijeka.

Istovremeno, u nekim gradovima pod hrvatskom kontrolom, posebice u Osijeku,
1991. i 1992. nestali su ili su ubijeni brojni srpski civili (osobito u prosincu
1991.). U to vrijeme je postojala opasnost od naoružanih civila, posebice
snajperista.

Sigurnost naselja u smislu ostanka pod hrvatskom vlašću nije bila sigurna ni za
mala naselja niti za veće gradove, čak niti nakon stabiliziranja bojišnice i
međunarodnog priznanja Republike Hrvatske od strane zemalja Europske zajednice.
Pored topničkih napada, 10. veljače 1992. velikosrbi su poduzeli i pješački
napad na Vinkovce kojeg su hrvatske postrojbe odbile.

Obuhvaćalo je područje općina Novska, Nova Gradiška, Pakrac, Grubišno Polje i
Daruvar te djelomice i općina Virovitica, Slatina, Orahovica i Požega. Prvi
oružani sukob bio je napad na policijsku postaju u Pakracu u ožujku 1991. U
iduća četiri mjeseca sve su češća bila miniranja, pucnjave i nemiri, a JNA je
sve aktivnije nastupala na srpskoj strani. U kolovozu 1991. otvorena je prava
bojišnica, gdje se ZNG suprotstavljao Banjalučkomu korpusu JNA i mjesnim
pobunjenicima. U početku rujna bili su okupirani Okučani pa je bio prekinut
promet autocestom Zagreb-Lipovac. U Četekovcu, Balincima, Čojlugu i u Voćinu i
Humu kod Slatine srpske su snage počinile ratne zločine nad civilnim
stanovništvom. U Kusonjama su srpski odmetnici masakrirali zarobljene pripadnike
hrvatske vojske i policije. Srpske snage nadzirale su tada Psunj, Papuk i dio
Bilogore pa je postojala opasnost presijecanja hrvatskih teritorija od Save do
Drave, što bi vjerojatno dovelo do pada cijele Slavonije. U protuudaru HV-a do
prve polovice studenoga oslobođena je grubišnopoljska općina, a u prosincu i
Bilogora, Papuk i najveći dio Psunja. Oslobodilački nalet zaustavljen je
potpisivanjem primirja 2. siječnja 1992.

Obuhvaćalo je općine Hrvatsku Kostajnicu, Sisak, Petrinju, Glinu i Dvor. Od
travnja 1991. rasla je napetost, a hrvatska vlast pregovorima i osnivanjem
policijskih postaja bezuspješno je pokušavala ovladati stanjem. Nakon što je 25.
lipnja 1991. hrvatski sabor donio odluku o uspostavljanju suverene i nezavisne
Republike Hrvatske, jedinice JNA započinju sa razmještanjem po unaprijed
određenim strateškim pozicijama uz objašnjenje da "uspostavljaju tampon zone
između pobunjenika koji se nisu slagali sa novom vlašću i ostalog stanovništva".
JNA je u Glini zauzela pozicije s 30 oklopnih vozila i kontrolirala policijsku
postaju u gradu u kojoj su bili hrvatski policajci. Namjere JNA pokazale su se
već u pet ujutro 26. lipnja 1991. kada su dobro naoružani srpski pobunjenici
napali policijsku postaju, pri čemu su ubili pet hrvatskih policajaca, a 16
zarobili i odveli u kninski zatvor gdje su mjesecima bili zlostavljani. Napad je
osmislio i sproveo Dragan Vasiljković i postoji i snimka na kojoj se nalazi pred
policijskom postajom i govori pored osvojenog policijskog BOV. JNA je samo mirno
promatrala kako paravojne bande napadaju policiju, a kad je u pomoć stigla
postrojba hrvatskog MUP-a za posebne namjene ATJ Lučko koja je vratila postaju
pod hrvatski nadzor, oklopnjaci JNA razmjestili su se oko postaje i držali
hrvatsku policiju paraliziranom u okruženju, dok su bande srpskih pobunjenika
nesmetano uspostavljale kontrolu nad gotovo cijelim gradom. U lipnju i srpnju
počeli su progoni hrvatskoga pučanstva. Potkraj srpnja bili su počinjeni ratni
zločini nad hrvatskim civilima u naseljima s hrvatskim stanovništvom uz Unu u
općini Dvor (pokolji u Kuljanima, Strugi, Bjelovcu, Pecki, Čuntiću, Dragotincu,
Skeli kod Gline, Graboštanima, Stublju i Majuru, Gornjem Viduševcu, Baćinu,
Kozibrodu), a potom i u Kraljevčanima i Hrastovici kraj Petrinje i Joševici kod
Gline, a srpski odmetnici su masakrirali i zarobljene pripadnike hrvatske vojske
i policije u Petrinji kod nove bolnice i Zamočama. U kolovozu je ZNG evakuirao
Hrvatsku Kostajnicu i branio prazan grad do sredine rujna, kada su ga zauzele
srpske snage. Nešto ranije pala je i Petrinja. Potkraj rujna hrvatska obrana
stabilizirala se duž bojišnice na rijeci Kupi i više nije bilo većih pomaka.
Dalekometnim napadima najviše su bili izloženi Sisak, Sunja i Komarevo, te
pokupska naselja na lijevoj obali Kupe.

Obuhvaćalo je općine Vrginmost, Vojnić, Karlovac, Duga Resa, Ogulin i Slunj.
Geostrateški je to područje bilo osobito važno zbog prometnoga položaja
Karlovca, gdje su napadi izravno prijetili presijecanjem hrvatskoga teritorija.
U srpnju 1991. u Krnjaku i u kolovozu u Budačkoj Rijeci (kod Plitvica) bili su
napadnuti policajci, a oko Topuskoga i okolnih sela postupno se stezao obruč.
Tijekom rujna bio je opkoljen Slunj, no obrana se održala do studenoga. Padom
Slunja u četničke ruke, otvorio se prostor za djelovanje ratnim zločincima.
Srpski odmetnici su počinili masovne pokolje u Lipovači, Klancu, Skakavcu i
Brešanima.

U teškom je položaju bio i sam grad Karlovac, zbog prijetnji iz brojnih vojarni
u gradu i oko njega te neprestanoga granatiranja. Uspješno je obranjen, iako je
bojišnica sve do 1995. ostala u predgrađu.

12. studenoga 1991. su velikosrpski MiG-ovi raketirali gradić Ogulin, a poslije
je uslijedio pokušaj proboja pješaštvom. U to vrijeme je taj gradić od 10.525
stanovnika zbrinjavao 1600 hrvatskih izbjeglica sa Korduna. 28. listopada 2011.
PU karlovačka policija je po završenoj istrazi utvrdila dio počinitelja ratnih
zločina nad Hrvatima.

Podrobniji članci o temama: Bitka za Gospić, borbe za Otočac 1991., operacija
Medvjed, operacija Drenjula, oslobađanje Glibodola i Dabra, i operacija Medački
džep

Ličko je bojište obuhvaćalo općine Gračac, Korenica i Donji Lapac, zahvaćene
pobunom već u jesen 1990., te Gospić i Otočac. U početku travnja 1991. došlo je
do oružanog sukoba na Plitvicama ("Krvavi Uskrs"), koji je odnio prve žrtve u
Hrvatskoj. U svibnju i lipnju 1991. zaredali su nemiri na području između
Gospića i Gračaca. Oko Gospića, Otočca i Ličkog Osika bili su razmješteni srpski
tenkovi i topništvo i uskoro su počeli napadi. Dio srpskih civila odlazio je na
obuku u vojarnu JNA, a dio njih je i izostajao s posla zbog toga. JNA se u
početku "postavljala" između sukobljenih strana, iako je to bio posao policije,
a ne vojske, kojoj je bila zadaća obrana od vanjskog neprijatelja. Postavljanjem
između je JNA zapravo davala predah i mogućnost uzmaka srpskim odmetnicima,
odnosno, omela je u radu hrvatsku policiju u protuterorističkim aktivnostima.
Vremenom su ta ometanja bila sve veća, da bi se na koncu JNA otvoreno stavila na
stranu srpskih odmetnika i srpskih paravojnih postrojbi unovačenih u Srbiji, BiH
i Crnoj Gori.

Bitka za Gospić bila je vrlo upitnog ishoda, i malo je nedostajalo da grad padne
u ruke srpskih odmetnika i JNA Velikosrpski napadačima na Gospić su u pomoć
došli i ozloglašeni srbijanski kriminalci. Polovicom rujna predale su se
hrvatskim snagama vojarne u Perušiću i Gospiću, no druga gospićka vojarna
osvojena je istom nakon višednevnih borbi.

Vremenom su okolo Gospića i u Gospiću djelovale paravojne postrojbe pobunjenih
Srba i dragovoljaca iz Srbije ("beli orlovi"), kao i specijalnih postrojba JNA
iz Niša, koje su u svojim upadnim i izviđačkim akcijama ubijali hrvatsko
stanovništvo, svjesno pokušavajući izazvati strah i demoraliziranje mještana
odanih Hrvatskoj. O tome koliko je bitka bila teška i kako je bilo vrlo blizu da
će Gospić pasti u četničke ruke je svjedočio ondašnji predsjednik hrvatskog
Sabora, kasniji hrvatski predsjednik, Stipe Mesić.

U listopadu su srpske snage spalile hrvatska sela i počinile masovne ratne
zločine u selima Lovincu, Svetom Roku, Širokoj Kuli, Vagancu, a u studenome u
Poljanku, Saborskom, Vrhovinama i Dabru. S druge strane, dogodio se gospićki
slučaj, gdje su pripadnici hrvatskih snaga počinili značajni zločin nad
zarobljenicima i civilima srpske nacionalnosti.

Sigurnost u smislu ostanka pod hrvatskom vlašću nije postojala ni nakon
stabiliziranja bojišnice nakon primirja u siječnju 1992. godine. Velikosrbi su i
kasnijih godina pokušavali zauzeti hrvatski teritorij, kao što je to bilo 7.
srpnja 1993., kad su duž cijele ličke bojišnice pokušavali napadima pješaštvom
probiti hrvatske obrambene crte.

U usporedbi s ostatkom Hrvatske, istarski je poluotok bio najmanje od svih
bojištem, što ne znači da je bio pošteđen srpskih napada. 21. prosinca 1991.
godine JNA je sa čak sedam borbenih zrakoplova MIG 21, raketirala i bombardirala
kasetnim bombama aerodrom "Crljenka" u Vrsaru, te ugasila život Dragutina
Barića, i njegovog kolege Stipana Liovića, Sabida Huskića i Dragana Garvana, svi
iz Vrsara.

Stvarni simboli otpora i stradanja bila su sela Kijevo kraj Knina i Kruševo kraj
Obrovca. Oružane provokacije postupno su prerasle u topničke udare po
dalmatinskim gradovima. Na zadarskom području stanje je postalo kritično
polovicom rujna pošto je bila razbijena obrana Pridrage i Novigrada, a
jugoslavenska mornarica potpuno je blokirala morski prostor. Nakon povlačenja s
Masleničkog mosta i njegova rušenja, jedina veza Dalmacije s ostatkom Hrvatske
održavala se preko otoka Paga. Održanje i osiguranje te prometnice bilo je
ključno za obranu cijele Dalmacije. Obrana Šibenika bila je uspješnija zbog
osvajanja topničkih položaja na Žirju i na Zečevu.

Ratni zločini pri etničkom čišćenju nisu zaobišli ni ove krajeve: srpski
odmetnici uz pomoć JNA su počinili masovne ratne zločine u Škabrnji, Nadinu i
Bruškoj.

To je bojište obuhvaćalo područje općina Ploče, Metković i Dubrovnik. Trajna
geostrateška nepogodnost toga dijela Hrvatske mala je dubina teritorija.
Agresija se ondje nije odvijala po uobičajenome modelu koordiniranog djelovanja
mjesnih Srba i JNA. To je područje bilo izloženo napadima iz istočne
Hercegovine, a potom i iz Crne Gore. Područje Konavala i Dubrovačkog primorja
zauzele su snage JNA u listopadu, a sam Dubrovnik našao se u potpunom okruženju
(Opsada Dubrovnika). Bio je gađan s mora, iz zraka te s položaja na brdima iznad
grada.

Razorni napadi na Dubrovnik nastavili su se u studenom i prosincu. Ratna
policijska postrojba s oko 40-ak pripadnika i 7 pripadnika ZNG-a je zaustavivši
agresorsko napredovanje kod Stona 5. i 6. prosinca 1991. godine zaustavila
prodor i okupaciju Pelješca. Nakon potpisivanja primirja u siječnju 1992., rat
na dubrovačkom području kratko je bio slabijeg intenziteta. Oslobodilačkom
akcijom 1. Gardijske brigade "tigrovi" i 4. Gardijske brigade, koja je počela
22. travnja 1992. godine, Dubrovnik i okolica su deblokirani, a srpskom
okupatoru su naneseni veliki gubitci. Novu opasnost, osobito po dolinu Neretve,
donio je početak velikosrpskih vojnih djelovanja u BiH.

U najtežem položaju je bila obrana zračnoga prostora zbog potpune prevlasti JNA
u zraku. Zračnim napadima bili su izloženi svi dijelovi zemlje, uključujući i
glavni grad Zagreb, gdje je jugoslavensko zrakoplovstvo 7. listopada 1991.
napalo i sjedište Predsjednika Republike Franje Tuđmana. Tijekom 1991.
protuzračna obrana uspjela je srušiti i onesposobiti velik broj zrakoplova JNA,
a ostale odvratiti od letova na malim i srednjim visinama odakle je njihovo
djelovanje bilo ubojitije. Nakon 1991. postupno se stvaralo i hrvatsko
zrakoplovstvo, koje je u završnim operacijama 1995. imalo važnu ulogu.

Od rujna do studenoga 1991. JNA je provela tri blokade hrvatskih luka uz pokušaj
invazije na Šoltu 6. kolovoza 1991. te bombardiranje Splita (i Šolte), Šibenika,
Zadra, Dubrovnika i drugih obalnih mjesta te snajperska paljba po tim gradovima
i okolici, no do kraja 1991. ipak je doživjela neuspjeh i bila prisiljena na
djelomično povlačenje s okrnjenom i oštećenom flotom.

JNA je planirala zauzeti zračnu luku na Krku, no to je osujećeno akcijom
hrvatskih postrojba 2. srpnja 1991. godine. Sredinom rujna 1991. JRM je izvršila
desant na Sv. Kaju kad je nastojala vratiti nazad skladište goriva u Svetom Kaji
u Kaštelanskom zaljevu. 29. rujna 1991. je velikosrpska JNA u jeku ofenzive na
Hrvatsku izvršila desant na Privalu na otoku Korčuli pri čemu je ponovo u svoje
ruke uzela tamošnju vojarnu i pokupila sve podvodne mine iz skladišta podvodnog
oružja. JRZ je bombardiralo poljoprivrednu zračnu luku kod Starog Grada na otoku
Hvaru 7. studenoga 1991. godine. Otok Vis, Lastovo i Mljet najdulje su ostali
pod okupacijom JRM. Eksplozije nisu poštedjele ni te otoke, jer je JRM pri
povlačenju uništavala eksplozivom ono što nije mogla ponijeti sa sobom, dok su
brojne površine oko tamošnjih vojarna dugo vremena ostale minirane.

Otvorena agresija na Hrvatsku završila je potpisivanjem primirja između JNA i
hrvatskih snaga 2.siječnja 1992. u Sarajevu. To primirje bilo je preduvjet za
početak mirovne operacije u (UN) Hrvatskoj. Međunarodno posredovanje započelo je
već na samom početku oružane agresije. Europska zajednica politički je
posredovala još od lipnja 1991., a od rujna u Hrvatskoj je raspoređena i
promatračka misija (European Community Monitoring Mission/ ECMM). Prijedlog
mirovne operacije UN-a bio je predočen javnosti u prosincu 1991. Budući da je u
izradbi plana sudjelovao američki diplomat Cyrus Vance, osobni izaslanik glavnog
tajnika UN-a, taj je plan u javnosti bio poznat kao Vanceov plan. Prihvatile su
ga sve strane koje su bile sudionici u sukobu: hrvatska vlada, jugoslavenska
odnosno srbijanska vlada i vojska, a naposljetku i predstavnici mjesnih Srba,
koji su se najviše opirali prihvaćanju plana.

Prema temeljnoj zamisli Vanceova plana, vojne snage i promatrači UN-a bili su
raspoređeni u pojedine dijelove Hrvatske koji su označeni kao »područja pod
zaštitom UN-a« (UNProtected Areas, UNPA). Kao zaštićena područja bili su
definirani oni dijelovi Hrvatske gdje su Srbi bili većina ili brojčano značajna
manjina pučanstva i gdje su »napetosti medu zajednicama dovele do sukoba«. Ta se
područja razvojačuju, sve oružane snage povlače se ili raspuštaju. To se odnosi
i na JNA koja je trebala potpuno napustiti Hrvatsku. Provedbu plana jamčile su
mirovne snage UN-a, nazvane Zaštitnim snagama (UN Protection Force, UNPROFOR).

Nakon razmještaja UNPROFOR je u svibnju i lipnju 1992. preuzeo odgovornost za
primirje na hrvatskim bojištima. Dolazak mirovnih snaga prorijedio je ratne
sukobe i razorne napade na hrvatske gradove te uglavnom osigurao mir na svim
bojištima; međutim, ostale preuzete obveze mirovne snage nisu ispunile. Nisu
zaustavile povremene dalekometne udare i granatiranja hrvatskih gradova i drugih
naselja uz bojišnicu. Međunarodno posredništvo nije pomoglo ni oko ublaživanja
prometnih teškoća, od kojih je osobito trpjela Dalmacija. Mandat za povratak
stanovništva zaštitne snage UN-a nisu nikad nigdje sprovele. Preostali Hrvati
koji su ostali na okupiranim područjima na svojim imanjima bili su opljačkani i
podvrgavani fizičkom i psihičkom maltretiranju od strane velikosrba. Brojni su
Hrvati i smaknuti.

Budući da su se u nazočnosti mirovnih snaga osjećale sigurnima, srpske su
pobunjeničke vlasti u zaštićenim područjima nastavile agresiju novim metodama.
Nastavljen je masovni progon nesrpskoga pučanstva iz okupiranih krajeva (u
kojima je do 1991. god. živjelo približno pola Srba), pljačka i uništavanje
imovine te stvaranje etnički čistih područja. Namjera da se zauvijek onemogući
povratak prognanika bila je više nego očita. Uništavanje domova hrvatskoga
stanovništva te, osobito, uništavanje njihovih kulturnih i vjerskih spomenika
koji svjedoče o njihovoj višestoljetnoj nazočnosti na tom području, nastavilo se
i nakon razmještaja mirovnih snaga. UNPROFOR je s vremenom postao svjestan takve
zloporabe, često prosvjedovao i povremeno poduzimao akcije zaštite preostaloga
nesrpskog pučanstva, ali su pripadnici UNPROFOR-a uglavnom bili bespomoćni
svjedoci nasilja. Pogrješku je UNPROFOR napravio i prihvaćanjem zatečenih
lokalnih vlasti. U mirovnome planu bila je predviđena uspostava mjesne vlasti po
načelu proporcionalne zastupljenosti nacionalnih skupina prije rata, ali su u
stvarnosti postojeće strukture priznate kao legalne. Svojim odnosom spram njih
mirovni su posrednici kod pobunjeničke vlasti poticali osjećaj sigurnosti i
davali im na taj način legalitet. UNPROFOR je propustio spriječiti i nastanak
vojnih postrojbi na području samoproglašene Krajine. Organizirane srpske
postrojbe nisu djelovale samo unutar granica Hrvatske nego su, zajedno sa
srpskom vojskom iz BiH, sudjelovale i u napadima na bihaćko područje.

Imajući na umu neučinkovitost mirovnih snaga, kao i svjesna činjenice da
postojeće stanje ide na ruku pobunjenim Srbima jer podržava rezultate agresije,
Hrvatska je u razdoblju 1992-95. svoja stalna diplomatska nastojanja kombinirala
s povremenim munjevitim oružanim operacijama na okupiranom području. Već u
tijeku svibnja i lipnja 1992. oslobođeno je dubrovačko primorje od Ošlja do
Mokošice te Župa dubrovačka. Miljevački plato u zaleđu Šibenika oslobođen je
nakon oružane akcije u lipnju 1992. Nakon što su u Operaciji "Oslobođena zemlja"
23. srpnja - 12. kolovoza 1992. godine u teškim borbama hrvatske snage
oslobodile planinsko područje u zaleđu Dubrovnika, u listopadu 1992.
jugoslavenska vojska se povukla iz Konavala na temelju sporazuma hrvatskog i
jugoslavenskoga predsjednika, Franje Tuđmana i Dobrice Ćosića, postignutog u
rujnu 1992. u Ženevi, a samo na krajnji jugoist. dio, na poluotok Oštru ili
Prevlaku raspoređena je promatračka misija UNMOP (UNMonitors on Prevlaka). U
siječnju 1993. hrvatske snage su u Operaciji Maslenica oslobodile zadarsko
zaleđe s Masleničkim ždrilom i dijelom Velebita te područje oko brane na
Peručkom jezeru kraj Sinja. Ukupno je u svim tim akcijama oslobođeno oko 850 km2
oko 100 naselja, prije agresije uglavnom naseljenih Hrvatima. U rujnu 1993
hrvatske snage potisnule su Srbe iz nekoliko sela u okolici Gospića (tzv.
Medački džep) iz kojih se učestalo granatiralo Gospić. Sve hrvatske akcije bile
su popraćene negodovanjem UNPROFOR-a i ostalih međunarodnih posrednika "zbog
uporabe oružja", a zapravo jer je Hrvatska razbila cementiranu situaciju i što
se uopće drznula osloboditi svoje teritorije, poremetivši geopolitičke planove
nekih moćnih država.

Kopnene snage i Hrvatska ratna mornarica ostale su u pretežnoj mjeri opremljene
naoružanjem zarobljenim od JNA (osobito u presudno važnoj Bitki za vojarne
1991.), koje je dopunjavano radom hrvatske industrije i stanovitim uvozom -
prvenstveno naoružanja istočnoeuropskog podrijetla - koje se zbog zabrane uvoza
naoružanja na područje bivše Jugoslavije (međunarodna mjera koja je stavljala u
očitu prednost Srbiju, koja je uspjela prisvojiti pretežni dio naoružanja bivše
JNA) odvijalo putem tajnih operacija. Takve su nabavke bile presudne za jačanje
Hrvatskog ratnog zrakoplovstva, obzirom da od JNA nije zarobljena značajnija
količina sustava za taj rod vojske: kod nabave te vrste ratne opreme uspjelo se
postići vrlo povoljne cijene, što je uvelike "poštedjelo" državni proračun
zemlje u ratu.

Nakon što je u početnim fazama rata Hrvatsko gospodarstvo djelovalo u uvjetima
vrlo visoke inflacije koja je predstavljala značajku cijele jugoslavenske
ekonomije 1980.-ih i početkom 1990.- ih godina, inflacija je 1994. godine za
vlade Nikice Valentića stavljena pod kontrolu te je za Dan državnosti 30.
svibnja 1994. godine uvedena hrvatska kuna. Za razliku od stanja u zadnjim
godina SFRJ, koje su bile obilježene stalnim nestašicama energenata i raznih
proizvoda poput deterdženata, jestivog ulja i kave, u neovisnoj Hrvatskoj takvih
nestašica nije bilo; mora se međutim reći da je su plaće i mirovine bile vrlo
niske, barem do svladavanja inflacije 1994. godine. Zahvaljujući primirju,
donekle je funkcionirao i turizam, osobito na područjima Istre i Kvarnera, do
kojih se moglo iz Europe doputovati na normalni način. Stabilizirano
gospodarstvo - koje nije bilo na predratnoj razini ali je funkcioniralo vidno
bolje od gospodarstva Srbije pritisnutog međunarodnim ekonomskim sankcijama, a
osobito bolje od gospodarstva na područjima srpskih paradržava na teritorijima
Hrvatske i BiH - predstavljalo je važan oslonac u obrambenom naporu.

Slabo stanje ekonomije je, pak, jako oslabilo neprijatelja: na sjednici Vrhovnog
savjeta obrane SR Jugoslavije od 21.srpnja 1994. godine izneseno je da je
“saveznim budžetom za 1994. godinu utvrđen vojni budžet od 1.264.000.000 dinara,
ili 57% od predloženog minimalnog iznosa”, kojim je omogućeno “samo
preživljavanje”, pa je “Generalštab Vojske Jugoslavije u osnovi pokrio redovan
život i rad vojske, no bez povećanja mera borbene gotovosti i popune ratnih
materijalnih rezervi”. Zbog takvog budžeta “još više se pogoršalo stanje
opremanja, naoružanja, vojne opreme, ratnih materijalnih rezervi i tehničkog
obezbeđenja”, posebice zato što su “veće količine ubojnih sredstava, 3.640 tona,
ustupljene Srpskoj vojsci Krajine i Vojsci Republike Srpske”, čime je “povećan
broj kritičnih vrsta ubojnih sredstava, čija je popuna ispod 50% potreba
(pešadijske municije za podršku bilo je 37%, artiljerijske municije za podršku
46%, protivavionske municije cevne 49 %)”. U tom trenutku su “rezerve bile veoma
kritične za 29 vrsta značajnije municije”.

U razdoblju 1992. - 1994. godine Hrvatska je involvirana u složena ratna
zbivanja u BiH: ta država zacijelo ne bi opstala bez podrške Republike Hrvatske.

Budući da je srpska strana odbacivala sve mirovne ponude i planove, uključujući
i plan Z-4 (siječanj 1995.) koji joj je davao najširu autonomiju, sporazumno
rješenje bilo je sve manje izvjesno, a nazočnost mirovnih snaga išla je na ruku
agresoru jer su one svojom nazočnošću zapravo štitile stanje postignuto nasilnim
putem. Hrvatska je bila suočena s prijetnjom zaleđivanja takva stanja, s
mogućnošću da se okupirana područja u budućnosti sjedine sa Srbijom. Povremeni
pregovori davali su tek vrlo ograničene rezultate i mala poboljšanja; takve je
naravi bilo i otvaranje autoceste preko Okučana u okviru tzv. gospodarskog
sporazuma iz prosinca 1994.. Prestanak komunikacijske blokade pokazao se
psihološki razornim za okupacijsku vlast pa su na auto-cesti zaredali incidenti
kako bi se ona ponovno zatvorila. To je pokazalo da vodstvo pobunjenih Srba ne
može prihvatiti niti postupnu reintegraciju. Nepoštovanje sporazuma bilo je
povod za vojno-redarstvenu akciju Bljesak 1. i 2. svibnja 1995., kojom je
oslobođeno više od 500 km2 teritorija u Posavini i zapadnoj Slavoniji. Po
učinkovitosti i brzini provedbe, po logističkoj koordiniranosti, kao i po rasulu
što ga je unijela u sve strukture pobunjeničkih vlasti, ta je akcija rezultirala
jasno naznačenim novim odnosima vojne i političke moći, stavljajući pobunjeničku
vlast pred alternativu brze integracije ili vojnoga poraza. Pregovori o tome
početkom kolovoza ponovno nisu dali rezultate, niti su pružili ikakva jamstva za
mirno rješenje, pa je Hrvatska bila prisiljena okrenuti se ostvarenju druge
velike vojno-oslobodilačke operacije nazvane Oluja.

Najvećoj oslobodilačkoj akciji prethodio je sporazum Tuđman - Izetbegović o
vojnoj suradnji s BiH, koji je potpisan bio 22. srpnja 1995. u Splitu. Na
temelju tog sporazuma izvedena je zajednička akcija HV-a, HVO-a i Armije BiH
(Ljeto '95) kojom je olakšana situacija u Bihaću, a ujedno su Srbi potisnuti iz
Bosanskoga Grahova i Glamoča. Na taj su se način osigurali strateški položaji na
Dinari pa je otvoren put prema Kninu, sjedištu velikosrpske pobune u Hrvatskoj.

Hrvatske oružane snage 4. kolovoza 1995. iz više su smjerova probile srpsku
obranu. Udarnu silu činile su gardijske brigade HV-a i specijalne postrojbe
MUP-a, a u zaposjedanju terena pratile su ih domobranske postrojbe. U akciji je
s hrvatske strane sudjelovalo oko 150.000 ljudi, što je zahtijevalo složenu i
preciznu razradbu. Glavninu udara nosile su gardijske brigade HV-a. Već 5.
kolovoza oslobođen je Knin, a do 7. kolovoza, kada je operacija završena, i
cijelo dotad zaposjednuto područje sjeverne Dalmacije, istočne Like, Korduna i
Banovine. Na međunarodnoj granici hrvatske snage spojile su se s postrojbama 5.
korpusa Armije BiH. Srpske snage povukle su se u rasulu; odlučnog otpora bilo je
samo na manjem broju mjesta, te su hrvatske snage u vrlo opsežnoj operaciji
imale ukupno 174 poginula pripadnika. Zajedno s oružanim snagama iz Hrvatske je
pobjegla i većina srpskog civilnog stanovništva (ukupno je na području
zahvaćenom Operacijom oluja živjelo 1991. godine 168.437 ljudi, od kojih je dio
iselio ili dezertirao prije te vojne akcije, a približno 25.000 bio je uključen
u borbene postrojbe). Ponašanje HV-a i hrvatske policije prema zatečenom srpskom
stanovništvu za vrijeme operacije u pravilu je bilo korektno, međutim su se
poslije dogodili slučajevi osvete kao i paleži i pljačke - Hrvatski helsinški
odbor izbrojao je poimenično 410 ubijenih civila u bivšem "sektoru Jug" te 267 u
bivšem "sektoru Sjever", dakle sveukupno 677 civila (popis HHO-a je poslije
označen u znatnoj mjeri nepouzdanim, jer su tijekom suđenja generalima Gotovini,
Markaču i Čermaku kod MKSJ dokazani brojni propusti u sastavljanju izvješća -
n.pr. pribrajanje poginulih pripadnika vojnih postrobi među civilne žrtve,
prikazivanje osoba umrlih prirodnom smrću kao ubijenih i dr.; DORH iskazuje da
prema svojim službenim evidencijama raspolaže podatcima o 214 osoba ubijenih u
zločinima počinjenima tijekom i nakon operacije "Oluja") - što je negativno
odjeknulo u inozemstvu, doduše znatno manjom žestinom nego kad su velikosrbi
protjerivali Hrvate i pljačkali i uništavali imovinu Hrvata, nesrpskih manjina
te Srba koji su ostali odani hrvatskoj državi.

Čak i u takvoj situaciji, Srbija je pokazala, kao i velikosrpski političari u
Srbiji i Crnoj Gori da namjeravaju zadržati ono što su okupirali u Hrvatskoj
prije četiri godine; Vojislav Šešelj je čak predložio protuofenzivu, zauzimanje
Osijeka kao odgovor na hrvatsku ofenzivu te bombardiranje Zagreba projektilima
tipa Luna koji ostavljaju krater dubine 300 metara kao uzvratni udarac na
granatiranje Knina", a neki mediji su izvješćivali o tome da Srbija šalje
tenkove na granicu s Hrvatskom, jer se ne želi odreći okupiranog hrvatskog
Podunavlja. Vojska SRJ se je na sastanku najviših predstavnika vojske SRJ i i
11. slavonskobaranjskog korpusa vojske "RSK" u utorak 8. kolovoza 1995. obvezala
se da će braniti područja hrvatskog Podunavlja pod kontrolom pobunjenih
hrvatskih Srba. Nanizani porazi pojačali su bijes i frustraciju velikosrpskih
snaga, koji su u nemoći suprotstavljanju hrvatskim snagama sav bijes iskalili na
preostalim Hrvatima i još nekim nesrbima u sjeverozapadnom dijelu BiH, koje su
natjerali u egzodus. Kolovoza i početkom rujna 1995. 25.000 prognanika i
izbjeglica, većinom Hrvata, zatim Muslimana, Roma i drugih nesrba prešlo je
čamcima rijeku Savu kod Davora (poznati egzodus Hrvata preko Save kod Davora).
Ovaj veliki prognanički val Hrvata nije dobio toliku svjetsku medijsku pozornost
kao organizirana evakuacija Srba s pobunjenih područja u organizaciji samih
pobunjenih Srba, premda hrvatski prognanici iz davorske skupine nisu sudjelovali
ni u kakvoj oružanoj pobuni niti činili ratne zločine na području pod nadzorom
Republike Srpske.

Operacija Oluja donijela je preokret na vojnostrateškom planu. U Hrvatskoj je
pod okupacijom, doduše, ostao još UN-ov "Sektor Istok", odnosno područje Baranje
i istočne Slavonije, no pokazana vojna moć ojačala je položaj Hrvatske u
obnovljenim pregovorima sa srpskom stranom. Pregovori koji su se vodili tijekom
jeseni 1995. završeni su u okviru višestranih pregovora održanih u Daytonu u
SAD-u. Postignut je sporazum o postupnoj mirnoj reintegraciji toga područja
Hrvatske uz pomoć Prijelazne uprave UN-a za istočnu Slavoniju (UN Transitional
Administration in Eastern Slavonia, UNTAES). Reintegracija najistočnijega dijela
zemlje, ili hrvatskoga Podunavlja, provedena je u skladu s prvotnim planom u
razdoblju od početka 1996. do siječnja 1998.. Ciljevi postavljeni na početku
postignuti su bez žrtava i materijalnog stradanja uz suradnju i postupan rast
povjerenja između hrvatskih vlasti i lokalnoga srpskog stanovništva.

Po podatcima Vlade iz druge polovice 2009. godine trenutačno se još uvijek 1.827
osoba raznih nacionalnosti vode kao nestali.

Broj poginulih je negdje između 21.000 i 22.000. Prema Ivi Goldsteinu, poginulo
je ili nestalo 13.583 osoba na hrvatskoj strani od 1991. do 1995. Prema drugom
izvoru iz 2002., Draženu Živiću, znanstvenom suradniku Instituta društvenih
znanosti "Ive Pilara", bilo je 15.970 žrtava rata na hrvatskoj strani, od toga
8.147 palih branitelja, 6.605 ubijenih civila te 1.218 nestalih osoba (od toga
preko 600 civila). Što se tiče srpske strane, Hrvatski
memorijalno-dokumentacijski centar Domovinskog rata prvi je objavio makar
približan, na dokumentima „Republike Srpske Krajine“ utemeljen broj poginulih i
ubijenih (dijelom čak i umrlih prirodnom smrću) hrvatskih građana na okupiranom
području Republike Hrvatske (riječ je uglavnom o građanima srpske narodnosti), a
vojnika JNA 1.279, prema beogradskim službenim podatcima. S druge strane, Živić
navodi da je u "Krajini" poginulo 6.222 osobe, čime zajedno sa hrvatskim žrtvama
čini brojku od ukupno 22.192 žrtava Domovinskog rata.

Posebnu brutalnost pobunjenici i agresor su iskazali u protjerivanju i zločinima
protiv civilnoga stanovništva, što se u svjetskoj javnosti počelo nazivati
etničkim čišćenjem. Zbog strategije etničkoga čišćenja Hrvatska je 1991. bila
suočena s velikim brojem prognanika, ljudi koji su bili prisiljeni napustiti
svoje domove na okupiranim područjima. Prvi progoni započeli su već u proljeće
1991. iz kninskoga područja. Izbijanjem otvorene agresije u ljeto 1991.
uslijedili su masovni progoni iz hrvatskog Podunavlja, s Banovine, Korduna, iz
Like i sjeverne Dalmacije. Vrhunac prognaničke krize bio je u studenome 1991.
nakon pada Vukovara. Stanovništvo (uglavnom žene i djeca) napuštalo je sva
područja u neposrednoj blizini bojišnice pa je na kraju 1991. u Hrvatskoj bilo
550.000 prognanika te još 150.000 izbjeglica u inozemstvu. Nakon povratka
stanovništva u mjesta uz bojišnicu te njihova ponovnog popisa, broj prognanika
smanjio se na oko 250.000. Budući da se nijedan prognanik nije uspio vratiti na
okupirano područje, njihov boravak u progonstvu bio je dugotrajan, a povratak
moguć tek nakon oslobađanja. Hrvatska vlada vodila je brigu o prognanicima su
stavom socijalne skrbi, a od prosinca 1991. posredstvom Ureda za prognanike i
izbjeglice. Ured je od sredine 1992. preuzeo skrb i o bosanskohercegovačkim
izbjeglicama. Uz značajnu humanitarnu pomoć iz inozemstva, troškove zbrinjavanja
prognanika i izbjeglica najvećim su dijelom ipak snosili hrvatska država i
građani.

Hrvatska je podnijela tužbu protiv Srbije Međunarodnom sudu pravde. Hrvatski
pravni stručnjaci na suđenju su elaborirali "Zvjerska ubojstva konvencionalnim i
hladnim oružjem, silovanja žena i muškaraca u logorima, mučenja elektrošokovima,
prisilni rad u okupiranim mjestima jasno pokazuju genocidnu namjeru Srbije prema
hrvatskom stanovništvu i ta stradanja nisu imala nikakvog vojnog opravdanja.
Zločini nisu imali vojnu svrhu, nego su bili sustavno usmjereni prema nevinim
Hrvatima, motivirani mržnjom i željom da ih se etnički očisti."

Istinu o civilnim žrtvama u srpsko-crnogorskoj agresiji na Republiku Hrvatsku
objavio je u svojoj knjizi Zločini nad civilima u srpsko-crnogorskoj agresiji na
Republiku Hrvatsku (izdanje Udruge hrvatskih liječnika dragovoljaca 1990.-91. i
Matice hrvatske, ogranak Zadar, distribucija Školska knjiga, 2013., ISBN
978-953-55454-0-8), ratni ministar zdravstva Andrija Hebrang. Poučeni iskustvima
zatajenih žrtava komunističkih zločina kada su komunisti nakon Drugoga svjetskog
rata pobili dvije stotine tisuća civila bez suda, a ni do danas im se ne zna
imena i groba, odmah na početku rata na trideset mjesta organizirani su centri
za prikupljanje podataka o ubijenim civilima. Nakon identifikacije svake civilne
žrtve ili na temelju iskaza najmanje dvaju poznatih svjedoka, podatci su slani
šifriranim bežičnim odašiljačima u Glavni stožer saniteta RH. Identifikacija je
omogućila razlikovanje civilnih od vojnih žrtava, što je osnovni uvjet za
objektivnu analizu zločina nad civilima. Na prikupljanju i obradi podataka
radili su desetci i stotine stručnjaka domoljuba.

Na temelju identifikacija i evidencija, na hrvatskoj je strani ubijeno više
civila nego vojnika jer su ciljevi artiljerije bili usmjereni na civilne, a ne
na vojne ciljeve. Ubijena su 7263 civila, a za još više od 800 ih se traga.
Slijede podatci koji govore o zločinu koji se prema međunarodnim standardima
definira kao genocid. Polovina ubijenih hrvatskih civila su žene i djeca (44%
žene, 5% djeca). Gotovo polovina ubijenih civila (47%) bili su stariji od 60
godina. Sve to pokazuje da su primarni ciljevi uništavanja bili stambeni objekti
zbog zastrašivanja i protjerivanja hrvatskog pučanstva. Teško je ranjeno 30.520
osoba, a među civilima je ranjeno 12% djece. Najteže rane (amputacije, ozljede
glave) učestalije su među civilima nego vojnicima. Srušeno je 14 bolnica,
200.000 stambenih objekata, a s okupiranog teritorija protjerano je 260.000
Hrvata. Opisani zločini su za cilj imali osvajanje teritorija Republike
Hrvatske. Svi ovi podatci su povjerljivi i dokumentirani pa je knjiga uzeta kao
dokazni materijal za tužbu protiv Srbije za genocid, a udruge branitelja
proglasile su je najboljom knjigom godine o Domovinskom ratu. Među napadane
bolnice su one u Vukovaru, Vinkovcima, Osijeku, Pakracu, Dubrovniku i dr.

Na strani agresora nije bilo identifikacije ni evidencije civilnih žrtava jer se
u slučaju evidentiranja ne bi moglo manipulirati brojkama i koristiti žrtve u
političke svrhe. U nedostatku evidencija analiza srpskih civilnih žrtava
izvedena je na temelju triju dokumenata koji se citiraju pri procjeni ubijenih
srpskih civila.

Prvi je dokument koji je dostupan na internetu izdala udruga Veritas Save
Štrpca, poznatog falsifikatora optužbi protiv Hrvatske, koji ne posustaje iako
mu je sudište u Haagu dokazalo falsifikate. On u dokumentu najprije navodi 2500
ubijenih srpskih civila, ali u njih ubraja i izmišljenu kategoriju koju naziva
"uvjetno civili". To su naoružani civili koji imaju prema međunarodnoj
klasifikaciji status vojnika. Nakon prikaza načina prikupljanja podataka Savo
Štrbac i sam priznaje: "... utvrdilo se da je na tom spisku (ubijenih) 35
aktivnih vojnih lica, 2231 vojnik obveznik među kojima su i teritorijalna obrana
i mjesne straže, 63 aktivna vojnika, 90 milicionara i 80 civila!" Dakle,
činjenica je da je u ratu ubijeno 80 srpskih civila prema 8000 ubijenih civilna
na hrvatskoj strani.

Glede izrečenih neistina Vesne Teršelič, voditeljice Documente - Centra za
suočavanje s prošlošću o "preko 600 ubijenih civila u Oluji", analiziran je i
taj dokument nastao u režiji HHO-a koji je pred sudom u Haagu branio Žarko
Puhovski. Cijela rasprava pred sudskim vijećem citirana je na internetskim
stranicama. Tako se doznaje da je Puhovski zastupao dokument HHO-a pod nazivom
Vojna operacija Oluja i poslije zaveden u sudu pod šifrom P2402. U dokumentu se
tvrdi da je i nakon Oluje ubijeno 677 civila. Nakon rasprave sudsko vijeće
navodi: "Izvješće HHO-a donosi tvrdnje čiji izvori nisu navedeni kao i dvostruke
opise istih događaja" te zato sudsko vijeće odbacuje dokument i ističe da će iz
njega koristiti podatke samo ako su potvrđeni drugim metodama. Takvi potvrđeni
podatci pokazuju da su u Oluji i poslije ubijena 42 srpska civila. Svaka žrtva
zahtijeva istragu i kažnjavanje zločina, bez obzira s koje je strane počinjen,
ali jedini veći zločin od toga je politizirati žrtve.

Treći dokument predstavlja podatke DORH-a prema kojima su procesiurani zločini
nad 47 ubijenih srpskih civila. Nakon ovih podataka jasne su dvije stvari. Prvo,
zločini nad hrvatskim i srpskim civilima ne mogu se uspoređivati jer su prvi
bili masovni, planirani i učinjeni zbog osvajanja teritorija. Drugo, sporadični
zločini nad srpskim civilima nisu ratni zločin jer nisu planirani i nemaju
elemente genocida, već su to zločini u ratu koji su najvećim dijelom i zasluženo
kažnjeni.

Podrobniji članak o temi: Popis oštećene kulturne baštine tijekom Domovinskog
rata

Srbi su u agresiji na Hrvatsku sustavno uništavali hrvatsku sakralnu baštinu. U
agresiji su razrušili 1450 crkava i samostana te ostalih sakralnih objekata, od
kojih su njih 800 potpuno srušili i oštetili (crkva sv. Franje Ksaverskog u
Gornjem Viduševcu, crkva sv. Jakova u Vrpolju kraj Knina, župna crkva u
Smilčiću, itd.).

Za Vukovar su se rame uz rame borili Hrvati i branitelji 23 nacionalnosti. U
obrani Hrvatske sudjelovalo ih je ukupno 35.000 iz redova nacionalnih manjina.

Udruga Albanaca branitelja Hrvatske u Domovinskom ratu ima šest ogranaka i više
od 2000 članova, točnije 2200 Albanaca ima status branitelja. Ima ih od generala
(Rahim Ademi i Agim Čeku) do vojnika, 270 je časnika.

U postrojbama Hrvatske vojske i policije sudjelovalo je oko 25.000 Bošnjaka.
Postotno to je najveći doprinos jednog naroda u obrani Hrvatske. Broj od 1.100
Bošnjaka poginulih u obrani Hrvatske izuzetno je visok u odnosu na ukupan broj
pripadnika bošnjačke manjine u Hrvatskoj, gdje, po službenim podatcima, živi oko
40.000 Bošnjaka.

U Dubrovniku je od samog početka rata ukupno bilo angažirano 352 pripadnika
bošnjačke nacionalnosti koji su aktivno sudjelovali u obrani grada Dubrovnika.
Na muslimanskom groblju u Dubrovniku prošle godine postavljen je spomenik na
mjestu gdje je pokopano šesnaest Bošnjaka poginulih u obrani grada.

Najveći broj Čeha u Hrvatskoj živi u gradu Daruvaru i okolici. Kada su 20.
kolovoza 1991. srpski agresori izvršili minobacački napad na Daruvar, mjesni
Česi, najbrojnija manjina u gradu, dali su se u obranu grada, tako da su u
početnoj fazi Domovinskog rata, Česi činili 30% dragovoljaca gradske obrane. Iz
tog vremena ostala je poznata izjava Rade Čakmaka, jednog od vođa srpske pobune,
koji je rekao da Hrvate treba zakopati u zemlju do ramena i tanjuračama preči
preko glava, a od Čeha napraviti robove koji će za njih besplatno raditi.
Početkom rujna 1991. u dvorištu policijske postaje Daruvar, oformljen je prvi
vod ZNG-a od pričuvnog sastava policije koji se nakon pada vojarne "Polom"
popunjavao sa civilima iz okolnih hrvatskih i čeških sela i u konačnici
prerastao u pukovniju u kojoj je velik broj pripadnika bio češke nacionalnosti.

U mojoj 99. brigadi bilo je 36 Roma dragovoljaca. Prema mojoj procjeni,
računajući Rome u Osijeku, Sisku, Rijeci, Gradiški, Roma dragovoljaca bilo je
oko 500. U sisačkoj Brigadi 'Marijan Celjak', koja je dobila ime po poginulom
zapovjedniku, bilo je oko 70 Roma iz Siska.

Podrobniji članak o temi: Srbi koji su se borili protiv velikosrpske agresije na
Republiku Hrvatsku

Dubrovački Srbin Jovan Sredojević, zastavnik JNA, sabotirao je 1991. godine
radar, kojega JNA potom nije mogla koristiti, obavljao je zadatke za Hrvatsku
vojsku, s otočanima organizirao izvlačenje vojnika iz vojarne na Mljetu te
uskladištenu hranu dijelio mještanima. Šibenčani se sjećaju Željka Baltića,
hrvatskoga Srbina koji je kao zapovjednik obrane otoka Žirje i 3. topničkoga
odjela prešao na hrvatsku stranu i topove sa Žirja nije upotrijebio protiv
Šibenika nego protiv tenkova JNA, čime je spriječen pad grada i moguće
presijecanje Hrvatske na dva dijela. U Voćinu je preminuo S. N. – 77-godišnji
voćinski Srbin – u pokušaju da zaštiti svoje hrvatske susjede.

Vukovar se sjeća vukovarskoga Srbina Predraga Gagića i njegovoga brata Nenada,
koji su se priključili Hrvatskoj vojsci u obrani grada, te se moramo sjetiti
Aleksandra Jevtića, vukovarskoga Srbina – Vukovarca koji je kao zatvorenik
izdvojio 150 Hrvata u logoru Stajićevo te ih tako zaštitio od premlaćivanja,
stavljajući vlastiti život u opasnost. Također, održani su razni antiratni
prosvjedi u Beogradu i Crnoj Gori 1991. i 1992. godine.

Sve to govori da Domovinski rat nije bio etnički sukob, već borba za pravo jedne
države na slobodu i samostalnost. Iako je Jevtić odlikovan 2009. godine za svoju
hrabrost, tematika hrvatskih branitelja srpske i ostalih narodnosti još uvijek
nije dovoljno valorizirana, a njezinim rasvjetljavanjem bi se razjasnio i
otklonio crno-bijeli pogled na Domovinski rat.

Prije, za vrijeme i nakon Domovinskog rata odvijale su se brojne aktivnosti
raznorodnih čimbenika koje nije moguće nikako drugačije objasniti nego kao
propagandno-psihološki, ili informativno-obavještajni rat. U takvim aktivnostima
prednjačile su Srbija i velikosrpski krugovi na vlasti u Crnoj Gori te države
nesklone Hrvatskoj. Krajem vojnih operacija ovaj rat nije prestao, nego se
nesmiljenom žestinom nastavio.

Velikosrpska propaganda imala je glavno uporište u Memorandumu SANU, kojim je
zadan cilj promjena granica Srbije:

Antibirokratska revolucija Slobodana Miloševića ispunila je ovaj cilj, ali
srpski narod je ostao "ugrožen" u drugim republikama SFRJ. Lažnost takvih
tvrdnji dobro je poznata, još je Bruno Bušić pisao o natprosječnoj
zastupljenosti nehrvata a posebno Srba u "hrvatskoj" miliciji i među oficirima
JNA, ali govornici na mitinzima održavanima u SR Hrvatskoj nastavili su vikati
da su ugroženi. Kad se zakotrljala lavina, još ju je uvijek lako mogao
zaustaviti onaj tko je plaćao prijevoz autobusima iz Srbije na mitinge u
Hrvatskoj, ali to mu nije bio interes, jer interes mu je bila promjena granica
Srbije. KOS je bio važan čimbenik u provođenju ovoga plana. SPC još 2015. godine
tolerira antihrvatsku propagandu na internetskim stranicama Srpske pravoslavne
crkve u Hrvatskoj dok su pojedinci unutar SPC-a tijekom rata zauzimali i širili
u najmanju ruku nekršćanske stavove.

Iako gadljiv, najslikovitiji primjer ratne propagande je priča o navodnih 40
zaklanih beba u Vukovaru 1991. godine. Vidovi ovog rata su blaćenje i
etiketiranje hrvatskog naroda, hrvatske države, etiketiranje hrvatske borbe za
državnu, narodnu i jezičnu samostalnost i samobitnost, negiranje hrvatskog
naroda i hrvatskog jezika, pomaganje partikularizama - posebice u medijima,
izrugivanje hrvatskim vojnim uspjesima, kulturnim dosezima, jezičnom
osamostaljivanju, napadanje svakog kulturološkog i inog udaljavanja od Srbije,
sijanje mržnje među Hrvatima temeljem zemljopisnog podrijetla, podvajanje
Hrvata, preuveličavanje zločina u ratu počinjenih sa hrvatske strane, lažući o
tome da Hrvatska ne kažnjava vlastite prekršitelje (a samo u Osijeku 13. lipnja
1992. podignute su optužnice protiv 422 hrvatska vojnika koji su se ogriješili o
zakon) omalovažavanje, prešućivanje i sakrivanje srpskih zločina nad Hrvatima i
Hrvatskoj odanim manjinama. Omalovažavaju se hrvatski vojni uspjesi, prikazuje
ih se kao zločinačke akcije, a ne kao legitimno pravo naroda na oslobođenje od
okupacije.

Podrobniji članak o temi: Krivotvorine i podmetanja nakon završetka Domovinskog
rata

Nakon završetka Domovinskog rata, propagandno-psihološke aktivnosti ostale su
jedine kojima se poraz na bojištu mogao pokušati smanjiti, pokušajem
izjednačavanja ratnih zločina obje strane i pokušajem podjele ratne krivnje
podjednako. Iako je to nemoguće, jer leševi Ovčare, Srebrenice i Prijedora među
mnogim drugim jasno govore tko je bio agresor a tko napadnuti, pokušaji
izjednačavanja zločina i krivnje nakon završetka Domovinskog rata dolaze u fokus
tijekom brojnih suđenja u Haagu.

Osim Srba, čiji je politički interes za podjelu ratne krivnje podjednako
razumljiv kao i interes za izjednačavanjem ratnih zločina, kako bi se sudske
kazne odgovornih Srba umanjile ili izbjegle, određen broj pripadnika hrvatske
politike i medija plasirao je krivotvorine i podmetanja u hrvatski medijski
prostor iz nepoznatih razloga. HNES je zbog takvih moralno upitnih krivotvorina
i podmetanja etički osudio za izdajstvo Hrvatske između ostalih bivše
predsjednike RH Stjepana Mesića i Ivu Josipovića.

Nakon smrti prvog hrvatskog predsjednika intenzivirana je formalna i neformalna
suradnja Hrvatske sa sudom u Haagu. Primjer neformalne suradnje su transkripti
sastanaka prvoga predsjednika koji su dostavljeni haaškom Tužiteljstvu 2003.
godine ili ranije, dok je Vlada RH skinula s njih oznaku tajnosti 20. listopada
2004., dakle Vlada je naknadno skinula oznaku tajnosti.

Kako predsjednik i vlada RH nisu pružali znatniji otpor pokušajima podjele ratne
krivnje i izjednačavanja ratnih zločina, nego su ih tolerirali iz neznanja ili
nekompetencije, u prvoj godini mandata Stjepana Mesića 12 generala potpisalo je
otvoreno pismo kojim između ostaloga traže:

Mesić je reagirao s umirovljenjem generala, na što su reakcije bile dvojake,
Ivica Račan podržao je Mesića, Andrija Hebrang kritizirao je Mesića:

Do drugostupanjske oslobađajuće presude generalima Gotovini i Markaču (Čermak je
oslobođen ranije), skoro punih 12 godina, nastavljen je pritisak dijela
hrvatskih medija u cilju negativizacije odnosno kriminalizacije Domovinskog
rata, za što je primjer kratkotrajno dostupni članak Jutarnjega lista novinarke
Snježane Pavić u kojemu napominje kako se zapravo radi o suđenju zločinačkoj
politici autoritarnog Franje Tuđmana, te da će se presudom konačno staviti točka
na "i" utvrđenju ratne Hrvatske kao zemlje koja je počinila organizirani zločin.
Nakon objavljivanja oslobađajuće presude članak je nestao s internetskih
stranica Jutarnjega lista.

Nakon Mesića došao je Josipović, čije je objašnjenje nastanka rata kao
"konglomerata loših politika" kolumnist Ivica Šola oštro osudio:

Nakon što je Josipović izgubio izbore u kojima je tražio drugi mandat, pojavile
su se naznake pozitivnog tretmana Domovinskog rata i u prijedlogu predsjednika
Županijskog suda u Zagrebu Ivana Turudića, koji je radi zaštite digniteta
Domovinskog rata i da bi se smirile tenzije u društvu vidljive i u prosvjedu
ratnih veterana u Savskoj 66, u ožujku 2015. predložio da se uvede promjena u
Kaznenom zakonu kojim bi se poslala poruka da država štiti najviše društvene
vrijednosti poput Domovinskog rata, a kojom bi hrvatskim braniteljima uklonili
osjećaj da nisu dovoljno cijenjeni, s obzirom na uvrede koje su pretrpjeli
(nazivi kao "neoustaška gamad, gnjide, šatordžije, šatoraši") neusporedive s
Amerikom, gdje se nikada ne bi moglo vrijeđati ratne veterane i vojne invalide.
Turudić je dao prijedlog "o kojem bi trebalo provesti široku raspravu u kojoj bi
se izjasnili pravnici i političari, stručnjaci i šira javnost", po kojem bi
poricanje prirode Domovinskog rata bilo kazneno djelo. Predlaže da se propiše
kazna od tri ili pet godina zatvora za teze kao što su one "da Domovinski rat
nije bio obrambeni, da nije bio agresija nego građanski rat i da cilj Oluje i
drugih operacija nije bilo oslobađanje nego etničko čišćenje", teze o
"dogovorenom ratu ili ratu smišljenom zbog pljačke". Kažnjiva bi bila tvrdnja da
Srbija nije izvršila agresiju na Hrvatsku. Isto tako kažnjiva bi bila tvrdnja da
Domovinski rat nije oslobađajući. Turudić je naglasio da se ne namjerava uvesti
verbalni delikt kakav je postojao u jugokomunizmu, nego da se pokaže da država
štiti najviše društvene vrijednosti kao što je Domovinski rat. Novim zakonom bi
se sankcionirali pojedinačni zločini. Zbog toga bi kažnjivi bili "samo najteži
oblici kršenja zakona, i to počinjeni s izravnom namjerom, što znači da je
potrebno dokazati da je netko htio počiniti kazneno djelo i bio svjestan
njegovih posljedica". Ovakvo zakonsko rješenje nije novitet niti precedans u
demokratskom svijetu. Slični zakoni postoje u Francuskoj, gdje se sankcionira
poricanje ratnih zločina u Alžiru, a u Njemačkoj postoje zakoni kojima se
sankcionira poricanje holokausta.

Do 18. svibnja 2011. godine u Republici Hrvatskoj se je otkrilo 143 masovne
grobnice. Najviše ih se nalazi u Vukovarsko-srijemskoj županiji a druga županija
po brojnosti istih je Sisačko-moslavačka županija. 1009 se osoba vodi kao
nestale, od čega samo na području Sisačko-moslavačke županije njih 236.

Domovinski rat je tema većeg broja hrvatskih filmova, iako je podzastupljen u
odnosu na broj filmova o partizanima snimljen u SFRJ. Najgledaniji film s temom
Domovinskog rata i istovremeno najgledaniji hrvatski film u domaćim kinima od
1990. do 2015. je Kako je počeo rat na mom otoku, satiričan prikaz rata Vinka
Brešana, najbolji akcijski ratni film je Broj 55 Kristijana Milića.

2005. je razvijana igrica CroArmy koja je trebala biti (FPS), no projekt je
zastao. Bila je predviđena da obrađuje "tematiku Hrvatskog Domovinskog rata
(rata za neovisnost i osamostaljenje Hrvatske). Namjera projekta je da se što
vjernije prikaže teror koji su Srbi vršili nad Hrvatima te Hrvatska čvrsta volja
i hrabrost kako bi se izborila samostalnost naše voljene Domovine". Razine su
bile napravljene da bi bile što objektivnije po stvarnim događajima i točnom
povijesnom slijedu. Još jedna od namjera projekta bila je prikazati hrvatskom
narodu što vjernije rat, odati počast hrvatskim braniteljima za ono što su
postigli. Bilo je predviđeno da se igra služi engineom TrueVision3D.

Napomena: Ovaj tekst ili jedan njegov dio preuzet je s internetskih stranica
Hrvatskog informativnog centra. Vidi Dopusnicu Hrvatskog informativnog centra za
Wikipediju na hrvatskome jeziku. Napomena: Ovaj tekst ili jedan njegov dio je
preuzet iz internetskog izdanja časopisa Hrvatski vojnik. Vidi Dopuštenje
Hrvatskog vojnika za Wikipediju na hrvatskome jeziku.



https://hr.wikipedia.org/wiki/Ivan_Peri%C5%A1i%C4%87

Ivan Perišić (Split, 2. veljače 1989.) je hrvatski nogometaš. Igra na poziciji
krilnog veznog igrača, a trenutačno je član talijanskog prvoligaša Intera iz
Milana.

Kada je imao samo 17 godina bio je ponajbolji mladi igrač Hajduka i u Split su
počeli stizati najpoznatiji europski klubovi poput PSV-a, Ajaxa, HSV-a i R.S.C.
Anderlechta. U ljeto 2006. godine na zahtjev tadašnjeg trenera Sochauxa Alaina
Perrina, bivši Hajdukov kadet potpisuje za taj francuski klub. Već s nepunih 18
godina odlazi u Sochaux, zbog čega je na koncu Hajduku isplaćena odšteta od 360
tisuća eura. U svojoj prvoj sezoni Perišić se nije naigrao, dapače nije upisao
ni jednu službenu utakmicu, tek je dva puta bio na klupi. Odlaskom Perrina s
klupe Sochauxa u ljeto 2007. godine, Ivan pada u drugi plan.

U zimskom prijelaznom roku 2008./09. odlazi u belgijskog prvoligaša Roeselarea
na posudbu, 14. plasirani klub prošle sezone Jupiler lige. U nekim novinama
naslovne stranice su nosile naslov "Novi Aljoša Asanović". Odmah po dolasku,
Perišić je uspio izboriti mjesto prvotimca i u kratkom vremenu postaje najbolji
igrač kluba. U Jupiler ligi upisao je četiri gola i dvije asistencije. Kada se
tome pridoda i statistika iz belgijskog kupa, Perišić je u devet utakmica zabio
sedam golova golova te dodao dvije asistencije. Na kraju sezone aktualizirala se
priča gdje će Perišić završiti iduće sezone, u medijima je kružila priča da je
već sve dogovoreno s Anderlechtom, ipak Perišić je na kraju potpisao trogodišnji
ugovor za Club Brugge.

U sezoni 2010./11. Perišić je postigao 22 pogotka za Club Brugge u belgijskoj
prvoj ligi, čime je osvojio titulu najboljeg strijelca lige. Udruga
profesionalnih nogometaša Belgije proglasila ga je igračem godine.

Nakon završetka sezone prelazi u njemačkog prvaka Borussiju Dortmund. Za klub iz
Dortmunda postigao je 12 pogodaka u 64 utakmice u svim natjecanjima. 6. siječnja
2013. Perišić je potpisao za Wolfsburg.

Nakon dvije i pol godine provedene u Wolfsburgu, Ivan prelazi u redove
talijanskog Intera.

Za hrvatsku nogometnu reprezentaciju prvi put je bio pozvan za ogled s Češkom u
Puli 9. veljače 2011. Reprezentativni debi imao je u Tbilisiju protiv Gruzije
ušavši u igru umjesto Ivana Rakitića u 61. minuti.

Hrvatski nogometni izbornik objavio je u svibnju 2016. popis za nastup na
Europskom prvenstvu u Francuskoj, na kojem se nalazi Perišić. U drugoj utakmici
Hrvatske u skupini D na Europskom prvenstvu 2016., Perišić je zabio prvi gol u
remiju 2:2 s Češkom. Istakao se kao ponajbolji hrvatski igrač na EURU 2016.



https://hr.wikipedia.org/wiki/Belgija

Kraljevina Belgija (niz.: Koninkrijk België; fra.: Royaume de Belgique; njem.:
Königreich Belgien) država je u zapadnoj Europi, graniči s Nizozemskom na
sjeveru, Njemačkom na istoku, Luksemburgom na jugoistoku i Francuskom na
jugozapadu, te izlazi na Sjeverno more. Površinom s prostire na 30 528 km² te
ima više od 10,8 milijuna stanovnika. Sa 355 stanovnika po km² jedna je od
najnapučenijih europskih država. Većinu stanovnika čine Flamanci (oko 60%) i
Valonci (30%).

Belgija je na kulturnom križanju germanske i romanske Europe te je jezično
podijeljena s nizozemskim govornim područjem u Flandriji na sjeveru, francuskim
u Valoniji na jugu te malim njemačkim govornim područjem na istoku, što je
odraženo u državnim institucijama i političkoj povijesti. Glavni grad Bruxelles
je dvojezično područje, iako većina stanovnika govori francuskim jezikom.

Belgija je ime dobila po keltskom plemenu imena Belgae te od rimske provincije
na sjeveru Galije poznate kao Gallia Belgica. U srednjem vijeku Belgija je bila
središte trgovine i umjetnosti. Od 16. stoljeća poprište je mnogih ratova između
europskih sila. Neovisnost od Nizozemske dobila je 1830. godine. Belgija je
jedna od osnivačkih članica Europske unije i NATO-a. U glavnom belgijskom gradu
Bruxellesu sjedište je tih dviju organizacija.

Rimska provincija Gallia Belgica za vrijeme cara Dioklecijana u 3. stoljeću
podijeljena je na provincije Belgica Prima i Belgica Secunda. U 5. i 6. stoljeću
naseljavaju se salijski Franci s donje Rajne. Verdunskim ugovorom je 843. godine
podijeljena je pa zapadni dio koji je dobila Francuska Karla Ćelavog dok je
istočni dio dobila Lotaringija Lotara I.

U 12. stoljeću nagli uspon tkalačke proizvodnje pogoduje razvoju gradova
Brugesa, Genta, Ypresa i Antwerpena. U 13. i 14. stoljeću česte su pobune
gradskih obrtnika protiv patricijata. U Stogodišnjem ratu (1337.-1453.) bogati
se flandrijski gradovi, zbog gospodarskih razloga (uvoz vune), opredljeljuju za
Englesku. U to doba procvata zemljom upravljaju burgundijski vojvode.

Od 1477. godine Belgija pripada kući Habsburg te ostaje u njezinu posjedu i
nakon borbi za burgundijsku baštinu. Sjeverni Barbant i dio sjeverne Flandrije
je od 1648. godine u sastavu južnih pokrajina, a od 1714., nakon rata za
španjolsku baštinu, Belgija je ponovno austrijska. Protuaustrijsko raspoloženje
odrazilo se u ustanku 1789. i proglašenju Ujedinjenih Belgijskih Država. 1797.
godine priključena je Francuskoj Republici.

Od 1815. godine ujedinjena je s Nizozemskom u Ujedinjeno Kraljevstvo Nizozemsko
na čelu s Vilimom I. Nizozemskim. Nakon izbijanja revolucije 1830. godine u
Bruxellesu, Belgija je proglasila neovisnost, potvrđenu u Londonu 1831. godine.

Iako se u I. i II. svjetskom ratu proglasila neutralnom, Njemačka ju je
okupirala. Od 1947. sklopljena je carinska unija sa Nizozemskom i Luksemburgom -
Benelux. Belgija sudjeluje u stvaranju NATO-a 1949., Europske zajednice za
ugljen i čelik 1951., Europske ekonomske zajednice 1957. i Europske unije 1992.

Od 1960. povlači se iz Belgijskog Konga te vojno intervenira u njemu 1977.
zajedno s francuskom vojskom. Godine 1951. kralja Leopolda III. naslijedio je
Baudouin I.. Početkom 1960-ih razgraničena su jezična područja u Belgiji.

Od 1970. ozakonjene su tri zajednice (frankofonska/valonska, flamanska i
njemačka), a postupna federalizacija rezultirala je autonomijom triju regija:
Valonije, Flandrije i glavnog grada Bruxellesa.

Godine 1993. na prijestolje dolazi Albert II. Krajem 1990-ih i početkom 2000-ih
utjecajna je Liberalna stranka, u vladajućoj koaliciji sa strankama lijevice i
ekološkog pokreta. Od 1999. premijer je Guy Verhofstadt koji je ponovno izabran
2003. Nakon izbora održanih 2007. i nakon devet mjeseci pregovora između
flamanskih i valonskih stranaka, na čelo nove vlade 20. ožujka 2008. dolazi Yves
Leterme iz stranke Kršćanskih demokrata Flandrije.

Belgija je parlamentarna ustavna i nasljedna monarhija. Ustav je donesen 7.
veljače 1831. te je više puta dopunjavan. Ustavnim promjenama iz 1970., 1971.,
1974. i 1980., a posebno ustavnim zakonodavstvom iz 1993., Belgija je
federalizirana. Novim prvim člankom ustava Belgija je definirana kao federativna
država sastavljena od triju autonomnih regija. U zajedničkoj su nadležnosti:
vojska, monetarna i vanjska politika, a sve ostalo prenosi se na regije.

Donošenjem jezičnih zakona u 1960-im godinama, Belgija je postupno preuređena u
skladu sa složenim sastavom stanovništva. Proces federalizacije naposljetku je
1993. završen formalnim ozakonjenjem federalnog uređenja. Federalne
jedinice/regije su: flamanska, valonska i briselska. Jezičnim zakonima iz 1962.
i 1963. precizno su utvrđene granice četriju jezičnih područja: flamanskog,
francuskog (valonskog), njemačkog i dvojezičnog flamansko-francuskog.

Na izborima 2003. za Zastupnički dom Flamanski liberali i demokrati osvojili su
15,4% glasova, flamanska Socijalistička stranka 14,9%, Krščanski demokrati i
Flamanci 13,2%, valonska Socijalistička stranka 13,0%, Flamanski blok 11,6%,
Reformski pokret 11,4%.

Od 1999. premijer je bio Guy Verhofstadt iz stranke Flamanskih demokrata i
liberala. Na dužnost je reizabran 2003. godine. Na izborima 1999. predvodio je
koaliciju šest stranaka. To je bila prva koalicija bez Krščanskih demokrata od
1958. Drugi mandat Verhofstadt je osvojio predvodeći koaliciju četri stranke.
aktualni premijer je Elio Di Rupo.

Monarh (kralj) nalazi se na čelu države te proglašuje zakone i na taj način
raspolaže pravom zakonodavne sankcije, a ujedno je i nositelj izvršne vlasti.
Svaki njegov akt mora imati i potpis nadležnog ministra. Kralj je i vrhovni
zapovijednik vojske. Aktualni kralj je Filip od 2013. godine, nakon abdikacije
njegova oca Alberta II..

Vlada, tijelo izvršne vlasti, na čelu s premijerom, za svoj je rad odgovorna
parlamentu. kojemu podnosi ostavku ako je izglasano nepovjerenje. Obvezan je
paritetni sustav vlade s podjednakim brojem ministara Flamanaca i Valonaca.

Belgiju čini nizina uz obalu Sjevernog mora i Kanala, središnji brežuljkast
ravnjak i gorje Ardeni na jugoistoku. Uz nisku i pjeskovitu obalu pruža se
Flandrijska nizina (Vlaanderen). Duž obale obrubljena je pojasom dina (visine do
30 m i širine do 2,5 km), koje od poplave mora zaštičuju polderi - isušeno
močvarno područje. Polderi prelaze prema unutrašnjosti u pješčano-glinovitu
(20-50 m) nizinu Flandrije, s brežuljcima visine do 150 m.

Sjeveroistočno od rijeke Schlede na poldere se nastavlja pješčana kempenska
ravnica visine do 100 m (uz rijeku Meusu/Maas). Središnja valovita ravnica pruža
se između Schlede odnosno Flandrijske nizine na zapadu, kempenskog ravnjaka na
sjeveru i dolina rijeke Meuse- Sambre na istoku. Izdiže se od 80 m na sjeveru do
200 m na jugu. Prekriven je pješčanim i glinovitim naslagama, a na jugu plodnim
praporom. Jugoistočno od doline Meuse- Sambre prostire se Visoka Belgija s
pješčano-vapnenačkim ravnjakom Condrozom i znatno sniženim hercinskim gorjem
Ardenima (najviši je vrh Botrange, 694 m). Cijelo to područje je raščlanjeno
dubokim riječnim dolinama pritoka Meuse i Sambre. Na krajnjem jugoistoku pruža
se brežuljkast kraj (300-450 m)- belgijski dio Lotaringije.

Belgija ima oceansku klimu; utjecaj zračnih masa s Atlantika jak je u primorju i
središnjem dijelu zemlje. Zime su blage i maglovite, a ljeta prohladna s
rijetkim kišama. Srednja siječanska temperatura snižava se od obale (4°C) prema
unutrašnjosti (0°C u Ardenima) dok je srednja srpanjska temperatura najviša u
središnjoj Belgiji (do 22°C), a najniža u planinskom području (14°C). Godišnja
količina padalina iznosi u primorju i središnjem dijelu 700-900 mm, a u Ardenima
do 1400 mm.

Riječna mreža je gusta. Sve rijeke pripadaju slijevu Sjevernog mora. Glavne su
Schlede i Meuse (Maas) s pritocima Sambre i Ourthe. Najviši im je vodostaj zimi
kada i nizinskom dijelu poplavljuju okolno zemljište. Velik je broj kanala, koji
osim za plovidbu služe i za navodnjavanje.

Belgija visok stupanj razvoja može zahvaliti povoljnom zemljopisnom položaju,
izuzetno razvijenoj prometnoj infrastrukturi, raznolikoj industriji, te
razvijenoj trgovini. Industrija je uglavnom koncentrirana u vrlo razvijenoj i
bogatoj regiji Flandriji na sjeveru, koja je poznata i po najvećoj vrijednosti
izvoza po glavi stanovnika u svijetu. Belgija je prisiljena uvoziti znatne
količine sirovina, zbog nedovoljnog broja prirodnih izvora, te izvoziti velike
količine gotovih proizvoda.

Kada se usporedi udio izvoza i uvoza u BDP-u, za Belgiju se može reći da
predstavlja jedno od najotvorenijih gospodarstava u Europi, koje je ponajviše
ovisno o trgovačkoj suradnji sa 3 susjedne zemlje: Njemačkom, Francuskom i
Nizozemskom. Sve to čini Belgiju znatno ovisnom o kretanjima na inozemnom
tržištu. Stopa rasta BDP-a znatno se smanjila 2001. godine zbog globalne
ekonomske recesije.

Struktura BDP-a ukazuje da se radi o izuzetno razvijenoj zemlji: poljoprivreda
2%, industrija 27%, usluge 71%. Ukupni BDP iznosio je u 2004. godini 283,5
milijardi eura, što daje 27 253 eura po stanovniku. Stopa nezaposlenosti
iznosila je u 2004. godini iznosila 7,8%. Stopa rasta gospodarstva u 2004.
iznosila je 5,2%, dok je inflacija bila 1,9%. U uslužnom sektoru radi 74,2%
stanovnika, u industriji 24,5%, a u poljoprivredi samo 2%.

Izvoz je za 2004. godinu iznosio 246.4 milijardi eura, a glavni izvozni partneri
su Njemačka, Francuska, Nizozemska i Velika Britanija. Glavni izvozni proizvodi
su kemijski i farmaceutski proizvodi, prijevozna sredstva, strojevi i oprema,
plastika i guma te metali.

Uvoz je u 2004. godini iznosio 229.5 milijardi eura. Glavni uvozni partneri su:
Nizozemska, Njemačka, Francuska, Velika Britanija i SAD. Glavni uvozni proizvodi
su: kemijski i farmaceutski proizvodi, strojevi i oprema, prijevozna sredstva,
minerali i drago kamenje.

Belgija je 2005. imala 10 419 000 stanovnika. Sa 342 stanovnika po km² jedna je
od najnapučenijih europskih država. Najveće gustoća stanovnika je u Flamanskom
dijamantu koji čine aglomeracije Bruxellesa, Genta, Antwerpena i Leuvena i
ostalih urbanih središta poput Liègea, Charleroia i Brugesa. Više od 97%
stanovnika živi u gradovima što pretstavlja jedan od najvećih postotaka
urbanizacije na svijetu. Najveći gradovi su: Bruxelles (1 006 749 stan.),
Antwerpen (457 000), Gent (231 000), Charleroi (201 000), Liege (187 000) i
Bruges (117 000).

Po regijama najviše stanovnika u 2005. ima Flandrija: 6 043 161, Valonija ima 3
395 942 i Bruxelles 1 006 749. Oko 60% stanovnika govori nizozemskim jezikom
odnosno flamanskim, 40% francuskim (31% Valonci), a 1% njemačkim. Bruxelles,
koji čini 8% stanovništva je dvojezični grad: francusko- nizozemski. U početku
je grad bio većinski nizozemski dok danas oko 80% stanovnika govori francuski,
8,5% nizozemskim, a 10,2% i jednim i drugim jezikom.

Oko 58% stanovnika čine etnički Flamanci, 31% Valonci, a ostalih 11% čine
imigranti iz Italije, Francuske, Njemačke i Sjeverne Afrike. Prema vjeri
Belgijanci su većinom katolici, 75%, dok ostalih 25% čine muslimani,
protestanti, židovi i ateisti. Očekivana životna dob je 78,77 godina. Za
muškarce iznosi 75,59 godina, a za žene 82 godine.

Značajnije morske luke za međunarodni promet su Antwerpen/Anvers, Brugge/Bruges,
Oostende/Ostende i Zeebrugge/Zeebruges te riječna luka Gent/Ghent.

Belgijska umjetnost je započela osamostaljenjem Belgije 1830. god., a prije toga
bila je dio mosanske, flamanske i holandske umjetnosti.



https://hr.wikipedia.org/wiki/Francuska

Francuska Republika (fra. République Française) je država u zapadnoj Europi, s
nekoliko prekomorskih teritorija i otoka. Kontinentalna Francuska (France
métropolitaine) graniči s Belgijom, Luksemburgom, Njemačkom, Švicarskom,
Italijom, Monakom, Andorom i Španjolskom. Prekomorski posjedi uključuju
Francusku Gvajanu u Južnoj Americi, te otoke poput Martinika, Réuniona i Nove
Kaledonije u Atlantskom, Indijskom i Tihom oceanu.

Francuska je jedna od zemalja osnivačica Europske Unije, i njena teritorijem
najveća članica. Također je zemlja osnivačica Ujedinjenih naroda, i jedna od pet
stalnih članica Vijeća sigurnosti; pored toga je i članica grupa G8 i G-20,
NATO-a, OECD-a, Frankofonije i niza drugih međunarodnih organizacija.

Glavni ideali Francuske izraženi su u Deklaraciji o pravima čovjeka i građanina.
Ustavom je definirana kao nedjeljiva, sekularna, demokratska i socijalna država.
Jedna je od najrazvijenijih, najbogatijih i najprepoznatljivijih država svijeta,
a s 82 milijuna turista godišnje i najposjećenija.

Teritorij današnje Francuske ljudi su nastanjivali od prapovijesnih vremena. Iz
tog doba ostaju mnoge oslikane spilje, uključujući jednu od najpoznatijih i
najbolje očuvanu, onu u Lascauxu.

Grčka kolonija Masalija osnovana je oko 600. godine prije Krista, na mjestu
današnjeg grada Marseillea. Istovremeno, unutrašnjost Francuske nastanjuju
galska plemena. Granice današnje Francuske, od Rajne do Atlantika, i od Pireneja
i Sredozemnog mora do kanala La Manche otprilike odgovaraju granicama keltske
države Galije.

Galiju su postupno pokorili Rimljani između 125. i 52. godine prije Krista.
Sjeveroistočna granica Rimskog Carstva na rijeci Rajni pokazala se nebranjivom u
4. stoljeću nakon Krista, kada su započele Barbarske invazije, a rimske
provincije u Galiji počeli nastanjuvati Germani.

Sjeverni dio Galije nastanili su Franci, koji su uspjeli pokoriti ostala
plemena. Njihov se kralj Klodvig I. preobratio na kršćanstvo 498. godine. Franci
su prihvatili galsko-rimsko nasljeđe i romanske jezike. Klodvig je proglasio
Pariz svojim glavnim gradom i osnovao dinastiju Merovinga.

Merovinška dinastija vladala je 270 godina, dok ju nije zamijenila dinastija
Karolinga, koju je osnovao Pipin Mali. Njegov sin Karlo Veliki ujedinio je
franačka kraljevstva i osnovao golemo carstvo u zapadnoj i srednjoj Europi. Papa
Lav III. okrunio je Karla Velikog za cara Svetog Rimskog Carstva, čime je
uistinu započela duga povijesna veza Francuske i Katoličke crkve.

Karlovo carstvo se raspalo nakon smrti njegovog sina i nasljednika, Luja I. 843.
godine je, Verdunskim ugovorom, carstvo podijeljeno između Lujeva tri sina.
Istočna Franačka pripala je Ludvigu Njemačkom, središnji dio Lotaru, a Zapadna
Franačka Karlu II. "Ćelavom". Upravo se Zapadna Franačka nalazila na teritoriju
koji otprilike odgovara području današnje Francuske, te je bila prethodnicom
moderne Francuske.

Karolinška dinastija nastavila je vladati do 987. godine, kada je kraljem postao
Hugo Capet. Dinastije Capet (Kapetovići), Valois i Bourbon postupno su ujedinile
zemlju, prethodno oslabljenu vikinškim upadima u 9. i 10. stoljeću.

1066. godine je Vilim I. Osvajač, normanski vojvoda, pokorio Englesku i postao
engleskim kraljem. Uveo je francuski kao službeni jezik (što je utjecalo na
evoluciju staroengleskog u srednjeenglski jezik), feudalni sustav i imovinski
katastar. Miješanjem Normana i Anglosasa počinje se formirati engleska nacija.

Francuski su vitezovi igrali značajnu ulogu u Križarskim ratovima, do te mjere
da je arapska riječ za križara Al-Franj, što znači Franak.

1328. godine bez nasljednika umire Karlo IV. "Lijepi". Prema Salijskom zakoniku,
kruna nije mogla pripasti ženi, niti rođaku po ženskoj liniji. U skladu s time,
krunu umjesto engleskog kralja Edvarda III. nasljeđuje Karlov rođak Filip IV.
Edvard je osporio njegovo nasljedstvo, pa su Engleska i Francuska 1337. godine
započele sukob koji je kasnije prozvan Stogodišnjim ratom. Iako su tijekom rata
izgubili značajnu količinu teritorija, Francuzi su pod vodstvom Ivane Orleanske
uspjeli vratiti većinu izgubljenih posjeda.

U to je doba Francuska, kao i ostatak Europe, bila zahvaćena epidemijom kuge,
koja je prepolovila Francusku populaciju od 17 milijuna ljudi.

Za vrijeme Renesanse, Francuska je vodila ratove sa Svetim Rimskim Carstvom,
poznate pod imenom Talijanski ratovi. Došlo je do standardizacije francuskog
jezika, koji će postati jezikom europske aristokracije.

Francuska moć u Europi je postupno rasla, da bi kulminirala za vrijeme kralja
Luja XIV. u 17. stoljeću. Francuska je tada imala najbrojniju populaciju na
kontinentu i enorman utjecaj na europsku politiku, ekonomiju i kulturu.
Francuski je postao jezikom diplomacije, znanosti i književnosti, te je ostao
najznačajniji svjetski jezik sve do 20. stoljeća. Francusko se kraljevstvo
prostiralo Sjevernom Amerikom, Afrikom i Azijom, te je bilo manje samo od
Britanskog Carstva.

Pod vladavinom Luja XV. Francuska je pretrpila poraz u Sedmogodišnjem ratu i
izgubila dio prekomorskih posjeda, ali je stekla nove teritorije u Europi, poput
Korzike i pokrajine Lorraine. Luj XV. je svom unuku i nasljedniku Luju XVI.
zemlju ostavio u financijski, politički i vojno nepovoljnoj situaciji. On je pak
podržavao američku borbu za neovisnost, što je dodatno produbilo francuske
dugove. Financijska kriza i primjer Američke revolucije bili su među glavnim
povodima njene francuske inačice.

Francuska revolucija započela je Padom Bastilje 14. srpnja 1789. Apsolutna
monarhija je zamijenjena ustavnom monarhijom. Donesena je Deklaracija o pravima
čovjeka i građanina, kojom su definirana ljudska prava građana Francuske i svih
ljudi bez iznimke. Deklaracija utvrđuje prirodna ljudska prava na slobodu,
vlasništvo, sigurnost i otpor opresiji. Poziva na ukidanje aristokratskih
privilegija poput izuzetaka kod oporezivanja, te jamči mogućnost rada u javnim
službama na osnovi zasluga, a ne roda. Također proglašava slobodu govora i
tiska, te zabranjuje neosnovana uhićenja. Ukidanjem privilegija plemstva i
svećenstva uvodi se socijalna jednakost.

Iako je Luj XVI. uživao popularnost kao ustavni monarh, javno mnijenje se polako
počelo okretati protv njega, što je samo pogoršano njegovim bijegom u Varenne.
Istovremeno, ostale europske monarhije bile su užasnute razvojem događaja u
Francuskoj. 1792. godine je austro-pruska koalicija donijela Manifest u
Braunschweigu, kojim prijeti razaranjem Pariza u slučaju da kraljevska obitelj
Francuske nastrada. To dovodi do proglašenja rata s Austrijom u travnju, te
ukidanja ustavne monarhije i proglašenja Republike u rujnu 1792.

Godinu dana kasnije, Luj XVI. i njegova žena Marija Antoaneta osuđeni su za
izdaju i smaknuti na giljotini. Pod utjecajem stranih monarhija izbijaju mnoge
proturevolucije i unutarnji ratovi, te nastupa Vladavina terora. Unutar godine
dana smaknuto je između 16 i 40 tisuća ljudi u sukobima suprotstavljenih
revolucionarnih frakcija, Žirondinaca i Jakobinaca. Tek je Termidorskom
reakcijom 1794. i pogubljenjem Maximiliena Robespierrea nasilju došao kraj.

Na vlast 1799. godine stupa Napoleon Bonaparte, prvo kao Konzul, a zatim i kao
car. Napoleon je pokorio većinu kontinentalne Europe, usprkos različitim
koalicijama europskih zemalja koje su mu se suprotstavljale. Tim pobjedama
svijetom su pronešeni francuski revolucionarni ideali i reforme, poput metričkog
sustava. Napoleon je poražen nakon katastrofalnog pohoda na Rusiju, te je
Burbonska dinastija 1815. vraćena na vlast.

Do političkih promjena ponovno dolazi 15 godina kasnije, kada su Burbonci
svrgnuti i uspostavljena ustavna Srpanjska monarhija; ona je pak trajala do
proglašenja Druge republike u jeku europskih revolucija 1848. Odluke o ukidanju
ropstva i univerzalnom muškom pravu glasa, donesene za vrijeme Revolucije pa
kasnije ukinute, su ponovno stupile na snagu. Predsjednik Louis-Napoleon
Bonaparte se proglasio carem Drugog carstva pod imenom Napoleon III.; 1870. je
izgubio vlast nakon Francusko-pruskog rata i njegov je režim zamijenila Treća
republika.

Francuski kolonijalni posjedi su rasli u 19. i 20. stoljeću, da bi kulminirali
1920-ih i 30-ih godina, kada je Francuska pod kontrolom držala oko 13 milijuna
četvornih kilometara teritorija, odnosno 8,6% svjetske kopnene površine.

U predvečerje Prvog svjetskog rata Francuska je bila članica Antante. Rat je
odnio živote 1,4 milijuna francuskih državljana. Međuratno razdoblje obilježile
su napetosti u međunarnodnim odnosima i različite socijalne reforme, poput
godišnjeg odmora, smanjenja broja radnih sati, te prisutsva žena u politici.

Ubrzo nakon izbijanja Drugog svjetskog rata, Kontinentalnu je Francusku osvojila
Njemačka, te ju podijelila na okupacijsku zonu na sjeveru i Višijsku Francusku —
marionetsku državu koja je surađivala s Hitlerom — na jugu. U suradnji sa
Saveznicima, Slobodna Francuska pod vodstvom generala de Gaullea i Francuski
pokret otpora uspjeli su izvojevati pobjedu nad Silama Osovine i vratiti
francuski suverenitet.

Nakon rata osnovana je Četvrta republika, na čelu s predsjednikom de Gaulleom.
Uslijedilo je trideset godina spektakularnog gospodarskog rasta (Les Trente
Glorieuses). Žene su pravo glasa dobile 1944. Francuska je bila jedna od
osnivačica NATO-a 1949.

U 50-im i 60-im godinama Francuska je vodila dva kolonijalna rata. 1954.
poražena je u pokušaju da zadrži kontrolu nad Francuskom Indokinom. Samo
nekoliko mjeseci kasnije izbio je sukob u Alžiru, kojeg je tada nastanjivalo oko
milijun Europljana, uglavnom Francuza. U intenzivnoj debati o neovisnosti
Alžira, koja je gotovo dovela do građanskog rata, 1958. dolazi do ustavnih
promjena i uspostave Pete republike, s osnaženom ulogom predsjednika. To je de
Gaulleu omogućilo da rat u Alžiru privede kraju 1962., proglašenjem alžirske
neovisnosti. Preostale francuske kolonije postupno su dobivale neovisnost,
posljednja među njima Vanuatu 1980.

Prosvjedi 1968. godine značajno su utjecali na socijalna pitanja u Francuskoj.
Bio je to prijelomni trenutak kada se konzervativna Francuska, s izraženom
ulogom religije, patriotizma i respekta prema autoritetu, okrenula liberalnijim
idealima.

Francuska je od početka bila među glavnim protagonistima europskog ujedinjenja.
Put prema Europskoj uniji započeo je povijesnom deklaracijom francuskog ministra
vanjskih poslova Roberta Schumana, 9. svibnja 1952. Francuska se i danas zalaže
za čvršće ujedinjenje europskih država i uspostavu snažnijeg političkog i
obrambenog europskog aparata.

Kontinentalna Francuska leži na zapadnom kraju Europe, između 41° N i 51° N
zemljopisne širine, i 6° W i 10° E zemljopisne dužine. Nalazi se u sjevernom
umjerenom klimatskom pojasu. Površina joj iznosi 547.030 km², što znači da je
teritorijem najveća članica Europske unije.

Zbog tako velike površine, u Francuskoj postoje mnogi reljefni oblici i
različita klimatska obilježja. Na sjeveru i zapadu Francuske nalaze se goleme
ravnice, na jugozapadu Pireneji, u južnom središnjem dijelu izdiže se Središnji
masiv, dok jugoistokom dominiraju Alpe. 4810 metara visok Mont Blanc, dugo
smatran najvišim vrhom Europe, nalazi se na granici Francuske i Italije.
Francusku ispresijecaju njene četiri najveće rijeke: Seine, Loire, Garonne i
Rhône. U Kontinentalnu Francusku spada i otok Korzika.

Južnim dijelom Francuske prevladava mediteranska klima, u središnjem
kontinentalna s toplim ljetima i oštrim zimama, dok sjeverni i zapadni dio imaju
oceansku klimu s blažim ljetima i zimama, i s više oborina. Alpe i ostala
planinska područja imaju alpsku klimu.

Francuski prekomorski posjedi dodaju njenom teritoriju još 127.813 km², čime se
ukupna površina penje na 674.843 km². Francuska ima drugi najveći isključivi
gospodarski pojas na svijetu, koji pokriva 11.035.000 km², odmah iza američkih
11.351.000 km².

Francuska je podijeljena na 27 administrativnih pokrajina (région), od kojih se
22 nalaze u Kontinentalnoj Francuskoj. Pokrajine su podijeljene na 101 departman
(département), koji su pobrojani (uglavnom abecednim redom). Broj departmana se
koristi, između ostalog, u poštanskim brojevima i registracijskim oznakama
vozila.

Departmane čini 341 okrug (arrondissement), koji se pak sastoje od 4051 kantona
(canton), a njih sačinjava 36697 komuna (commune). Komune biraju (gradska)
vijeća, zbog čega je većina komuna član određene grupe koja se sastoji od dviju
ili više komuna, sa zajedničkim vijećem.

Od 101 departmana, njih pet (Francuska Gvajana, Gvadalupa, Martinik, Mayotte,
Réunion) je u prekomorskim pokrajinama, koje su ujedno i departmani
(Départements d'outre-mer). Ostali prekomorski posjedi Francuske svrstani su u
pet kolektiva (Collectivité d'outre-mer) (Francuska Polinezija, Saint
Barthélemy, Sveti Martin, Sveti Petar i Mikelon, Wallis i Futuna), jedan sui
generis kolektiv (Nova Kaledonija), te Francuski južni i antarktički teritoriji
i otok Clipperton.

Ustav Pete Republike usvojen je općim referendumom 28. rujna 1958. godine. Dao
je mnogo veće ovlasti izvršnoj vlasti u odnosu na Parlament. Predsjednik se
izravno bira na pet godina. Predsjednik imenuje predsjednika vlade, predsjeda
kabinetom, zapovijeda oružanim snagama i sklapa državne sporazume.

Assemblée Nationale (francuski parlament) je glavno zakonodavno tijelo. Svi se
zastupnici izravno biraju na pet godina. Postoji i Senat, gdje senatore bira
izborni odbor na devet godina, a svake tri godine bira se jedna trećina Senata.
Senat ima ograničene zakonodavne ovlasti, a u slučaju neslaganja između dva
doma, Parlament ima posljednju riječ. Vlada ima jak utjecaj na određivanje
dnevnog reda Parlamenta.

Od početka 1990-ih država postupno prodaje svoje udjele u France Telecom, Air
France i osiguravajućim, bankovnim i vojnim segmentima.

Francuska je zajedno s 11 drugih članica Europske Unije uvela euro 1. siječnja
1999. godine.

Stanovništvo Francuske broji oko 61 milijun, a prosječna gustoća naseljenosti je
110 stanovnika po km2. Najgušće su naseljeni dijelovi oko Pariza, velikih luka,
industrijskih regija, a najmanje planinska područja. Danas 70,8% stanovništva
radi u tercijarnim djelatnostima (najviše u turizmu), samo 4,3% u moderniziranoj
poljoprivrednoj proizvodnji, a ostalih 24,9% u sekundarnom sektoru. Privredni
razvoj i potreba za radnom snagom doveli su do useljavanja znatnog broja
stanovništva iz drugih europskih država i francuskih prekomorskih kolonija. Uz
to, veliki je mortalitet, a slab natalitet, pa Francuska daje najmanji broj
iseljenika, a prima najveći broj useljenika.

Velika većina stanovnika su politički Francuzi, unutar kojih razlikujemo etničke
Francuze, i njima više ili manje srodne narode koji se bore za svoj etnički
identitet, među ovima su, viz.: Franko-Provansalci, Okcitanci, Katalonci, Baski
pa i keltski Bretonci. Najaktivniji su Korzikanci čiji je najpoznatiji pripadnik
Napoleon Bonaparte, rođen 1769. u Ajacciu. Alzašani i Lorenci, germanskog su
porijekla.

Nisu se doskora znali točni podaci o manjinama, jer je pojam "etnička manjina"
gotovo nepoznat u Francuskoj. Naime, još od Francuske revolucije država
primjenjuje "zakon tla" (droit du sol), koji kaže da su prebivalište i etnički
identitet nerazdvojni, tj. onaj tko živi u Francuskoj automatski je Francuz.
Etničke manjine su kroz povijest asimilirane na sve načine, i to vrlo uspješno.

Tek je nedavno, i to pod pritiskom Europske Unije, Francuska dala iole važnija
prava etničkim manjinama.

Službeni jezik je francuski, ali postoji više lokalnih jezika: baskijski,
bretonski, katalonski, korzički, flamanski, njemački (elzaški), okcitanski.
Francuska vlada i školstvo tek su odnedavno dopustili njihovo korištenje.
Regionalni se jezici danas uče u nekim školama, ali francuski ostaje jedini
službeni jezik, kako na lokalnoj tako i na državnoj razini.

Glavna religija u Francuskoj je katoličanstvo. Više od 80% stanovnika se
izjašnjava kao katolici, ali to je zapravo samo tradicionalna vjerska
pripadnost, jer najveći dio ljudi uopće ne drži katoličkih obreda, s obzirom da
je Francuska još od Francuske revolucije vrlo svjetovna zemlja. Ipak, u njoj se
nalazi Lourdes, možda najslavnije katoličko mjesto hodočašća na svijetu.

Islam se u zadnjih pedeset godina jako proširio Francuskom zbog muslimanskih
doseljenika iz bivših kolonija u sjevernoj Africi. Danas oko 5% stanovništva
Francuske prakticira islam.

Protestantizam se znatno smanjio nakon progona u 16. i 17. stoljeću, pa
protestanti danas čine samo 2% stanovništva.

Židovi čine samo 1% stanovništva, ali to je čak jedna trećina ukupnog broja
Židova u Europi. Židovska je zajednica oduvijek igrala vrlo važnu ulogu u
Francuskoj, kako gospodarski tako i kulturno.

Podrobniji članak o temi: Kultura Francuske Podrobniji članak o temi: Francuska
umjetnost

Francuska je svijetu dala ogroman doprinos u kulturi. U 17. i 18. stoljeću je
njezin kulturni utjecaj bio toliki da je francuski bio lingua franca Europe, kao
danas engleski.



https://hr.wikipedia.org/wiki/Slatke_male_la%C5%BEljivice_(TV_serija)

Slatke male lažljivice je američka tinejdžerska dramska TV serija nastala prema
seriji knjiga istoimenog naziva Sare Shepard. Premijera serije je bila 8. lipnja
2010. na televizijskoj postaji ABC Family. Serija se u Hrvatskoj prikazuje na
kanalu Doma TV. Dosada su u Hrvatskoj prikazane 4 sezone. Serija će ukupno imati
7 sezona.

Serija je prožeta znakovima (hints, clues) koje producenti serije ostavljaju
gledateljima da razvijaju svoje teorije o tome tko je -A. Serija također ima
puno strašnijih elemenata i scena, posebno u Halloween epizodama koje su puštene
u 2., 3., i 4. sezoni.

Alison DiLaurentis (Sasha Pieterse) je kraljica škole u Rosewoodu. Najljepša je
cura u školi i svatko se želi družiti s njom. Vrlo je arogantna i sebična.
Njezine najbliže prijateljice su Hanna, Emily, Spencer i Aria, a ostale ljude
popu Mone i Lucasa stalno ponižava i omalovažava. Ona dobiva ono što hoće. 1.
rujna 2009. godine Alison misteriozno nestaje, a policija pronalazi tuđe tijelo
misleći da je njezino. Alison je prije nestanka počela dobivati poruke od -A,
koja se kasnije otkrila kao Mona. Dok je istraživala tko je -A, netko ju je
udario oštrim kamenom u glavu, a njena majka Jessica je to vidjela, zaštitila tu
osobu i zakopala Alison. Alison je iz zemlje izvukla Carla Grunwald, a tada je
Alison odlučila nestati da je -A ne nađe. Tada je bila sa Cyrusom Petrillom, a
kad su je cure napokon našle, vratila se u Rosewood gdje su je optužili za
ubojstvo Mone Vanderwaal. Alison od tada nije ista, arogantna djevojka kakva je
nekada bila. Nakon oslobođenja i otkrića da ima sestru, Alison ostaje u
Rosewoodu da se brine o Charlotte i pohađa fakultet Hollis da postane
nastavnica.

Spencer (Troian Bellisario) je pametna cura u svojoj grupi prijateljica. Ona se
uvijek natječe sa svojom sestrom Melissom i živi da postane kao njeni roditelji
Peter i Veronica. Spencer je ta koja uvijek sve shvaća i ona koja odgonetne i
najteže zagonetke koje joj -A postavi pred nju. Spencer je poslije Alisoninog
nestanka počela hodati s Tobyem Cavanoughom s kojim nije nikako prekidala.
Alison joj je u prošlosti puno pomagala i bila vrlo bliska s njom. Spencer
saznaje u trećoj sezoni da je Jason DiLaurentis zapravo sin njezinog oca, što
znači da je njezin polubrat. Spencer se u prošlosti drogirala, i zato je jedno
vrijeme mislila da je ona naudila Bethany Young te noći kad je Alison nestala.

Emily (Shay Mitchell) je sportašica u grupi. Ona je ambiciozna plivačica koja
skriva svoju tajnu - ona je gay. Njezini roditelji Pam i Wayne ne primaju isprve
tu vijest dobro, ali poslije prihvaćaju njihovu kćer takvu kakva jest. Ona je
bila u vezi s Mayom StGermain, koja je umrla. Tada je počela hodati s Paige
McCullers, a kad je prekinula s njom, počela je hodati s kuharicom Taliom. U
prošlosti je bila vrlo bliska s Alison, čak su se i poljubile, no Alison ju je
odbila govoreći da voli dečke. Emily je često bila meta -A, više puta je
pokušala i ubiti. Emily je imala vezu i sa Sarom Harvey koja ju je cijelo
vrijeme lagala, sakrivši da je ona Crveni Kaput.

Aria (Lucy Hale) je artistički nadahnuta vrckasta cura koja poslije Alisoninog
nestanka odlazi na Island s bratom Mikeom, i roditeljima Ellom i Byronom. Kad je
bila s Alison vidjela je njenog oca i drugu ženu zajedno. Odlučila je ne reći
svojoj majci ništa, no kad je saznala oni su prekinuli. Aria se upustila u vezu
s Ezrom Fitzom, i iznenadila se kad je vidjela da joj je on profesor engleskog.
Oni nastavljaju vezu u tajnosti, i eventualno otkrivaju svima da su zajedno kad
on napusti posao u srednjoj školi. Oni prekidaju prije njenog odlaska na
fakultet, ali ostaju vrlo dobri prijatelji. Ezra je prekinuo s njom da joj
priušti pravo iskustvo na faksu.

Hanna (Ashley Benson) je IT cura u školi, ali tek poslije Alisoninog nestanka.
Prije je bila jako debela, i Alison joj je pomogla da smršavi. Poslije nestanka
Alison, ona se počinje družiti s Monom Vanderwaal koja je sada s njom kraljica
škole. One se druže dok ne sazna da je Mona -A. Ona nije baš bistra djevojka,
ali voli svoje prijateljice i skupa s njima proživljava sve što im priredi -A.
Ona počinje hodati s Calebom Riversom. Hannu -A često zlostavlja i manipulira
njom. -A se također jednom uhvatila i njezine majke Ashley, pokušavši joj
pribiti ubojstvo policajca Wildena.

Mona (Janel Parrish) je bila štreberica, najjadnija cura u školi kojoj se Alison
stalno rugala i zvala je 'Gubitnica Mona'. Mona se uvijek htjela družiti s njom,
ali Alison je ignorirala i ponižavala. Kad Alison spasi C.Grunwald, Mona joj
predloži da nestane i sakrije se od -A. Mona je tada bila -A i istjerala je
Alison iz grada, ali ona nije bila ta koja je udarila Alison u glavu. Mona se
tada preuređuje i počinje družiti s Hannom. Nastavlja maltretirati cure dok je
ne otkriju. Tada završava u ludnici i počinje raditi za Big A, osobu koja je
nastavila što je ona počela. Mona prolazi kroz mračno razdoblje u životu,
postaje luda, ali nikad ne prestaje biti lukava i inteligentna. Mona poslije
počinje hodati s Mikeom, Arijinim bratom. Mona je lažirala svoju smrt i provela
cijelo vrijeme svoje "smrti" u kućici za lutke jer ju je -A otela. Otada je
postala jako ranjiva.

Toby (Keegan Allen) je uvijek bio čudni dečko iz susjedstva kojeg su Alison i
cure optuživale da ih špijunira. Nakon Alisoninog nestanka cure ga bolje
upoznaju i otkrivaju da je potpuna suprotnost od onoga što su mislile. Ispočetka
su mislile da je on A, a kad su otkrile da nije, Spencer je prohodala s njim.
Njegov otac se nakon smrti njegove majke Marion oženio drugom ženom - majkom
Jenne Marshall koju su cure oslijepile. Tobyeva majka prije smrti bila je
pacijentica u ludnici Radleyu, te je tamo počinila samoubojstvo. Toby uvijek
pomaže curama oko A, jednom se i pridružio A timu samo da zaštiti Spencer, a
poslije se odlučuje postati policajac.

Ezra (Ian Harding) je bivši profesor engleskoga u Rosewood srednjoj školi.
Dolazi iz bogate obitelji, a upoznao je Alison prije njenog nestanka. Ona mu je
lagala da ima 21 godinu, pa su kratko hodali. Kad je saznao da ima samo 16
godina, prekinuo je s njom i počeo pisati knjigu o njoj i prijateljicama.
Prohodao je s Arijom zbog informacija za knjigu, ali s vremenom se zaljubio u
nju. Dugo su vremena krili njihovu vezu, a poslije su prekinuli. Jednog dana mu
je došla bivša cura Maggie sa sinom Malcolmom i tvrdila da je njegov. Poslije se
to pokazalo kao laž. Ezra također pomaže curama oko A, a za knjigu koju je pisao
su mu oprostile.

Caleb (Tyler Blackburn) je učenik srednje škole koji nema obitelj. Njega su
posvajale razne obitelji, a uvijek je bio problematičan. On se razumije u
računala i hakiranje te pomaže curama u vezi toga. On je prohodao s Hannom i
nisu nikako prekidali, dok se nije preselio u Ravenswood. No, on se iz
Ravenswooda uskoro vraća i oni su opet zajedno. Caleb, Toby i Ezra su jako dobri
prijatelji, no Caleb ima super odnose i s Hanninim prijateljicama. On je jedini
glavni lik koji nije prije znao Alison.

Charlotte DiLaurentis je Alisonina i Jasonova transrodna sestra koja je ujedno i
-A.

Sara Harvey je cura koja je bila zatočena s curama u kući za lutke i nestala u
isto vrijeme kao Alison. Ona je Crveni Kaput / Crna Udovica.

Lucas Gottesman je Monin prijatelj i suradnik kojeg je Alison isto maltretirala.

Kenneth i Jessica DiLaurentis su Alisonini roditelji, a Jason je njen i
Spencerin polubrat.

Pam i Wayne Fields su Emilyini roditelji; Wayne je vojnik kojeg često nema doma.

Byron i Ella Montgomery su Arijini roditelji koji su rastavljeni, a Mike je njen
brat.

Darren Wilden je bio policajac u Rosewoodu koji je istraživao Hannu, Emily,
Spencer i Ariu; ubila ga je CeCe.

Maya StGermain je cura koja se nakon Alisoninog nestanka uselila u njenu kuću;
hodala je s Emily i završila misterioznom smrću.

Shana je Jennina prijateljica koja je htjela osvetiti; Aria je ubila u
samoobrani.

Bethany Young je cura koja je pokopana umjesto Alison, a bila je nekako povezana
s njom.

Garret Reynolds je policajac koji je bio osuđen za Alisonino ubojstvo; član NAT
kluba kojeg je ubio -A.

Andrew Campbell je učenik srednje škole Rosewood koji pomaže curama s učenjem i
hodao je s Ariom.

Sydney Driscoll je Jennina prijateljica koja se pokušala sprijateljiti i s
Emily.



https://hr.wikipedia.org/wiki/Zlatko_Hasanbegovi%C4%87

Zlatko Hasanbegović (Zagreb, 14. lipnja 1973.), hrvatski je povjesničar i
ministar kulture Republike Hrvatske u Vladi Tihomira Oreškovića.

Zlatko Hasanbegović je rođen u Zagrebu 1973. godine. Osnovnu i srednju školu
završio je u Zagrebu nakon čega je završio jednopredmetni studij povijesti na
Filozofskome fakultetu Sveučilišta Zagrebu, a gdje je potom i magistrirao te
doktorirao. Radio je kao znanstveni suradnik u Institutu društvenih znanosti Ivo
Pilar. Bio je glavni urednik časopisa Pilar. Vršio je dužnost predsjednika
Nadzornog odbora Počasnoga blajburškog voda, bio suradnik različitih inicijativa
za utvrđivanje žrtava poratnog komunističkog režima, posebice među muslimanima u
Bosni i Hercegovini, te član Izvršnog odbora Medžlisa Islamske zajednice Zagreb.

Predmet njegovih znanstvenih interesa je odnos modernih hrvatskih nacionalnih
ideologija, napose pravaštva i njegovih izdanaka, prema islamu i muslimanima u
Bosni i Hercegovini u 19. i 20. stoljeću. Istražuje muslimansku sastavnicu
hrvatske građanske kulture do 1945. godine te političko-stranačke i
vjersko-nacionalne odnose u Bosni i Hercegovini od Austro-Ugarske okupacije do
komunističkoga preuzimanja vlasti.

Krajem siječnja 2016. godine imenovan je ministrom kulture u Vladi Republike
Hrvatske. Njegovo je imenovanje popraćeno burnim prosvjedima jednog dijela
kulturnih djelatnika; prosvjednici su govorili da je nekompetentan u području
kulture i da iznosi, po njima, revizionističke stavove o nekim temama iz novije
hrvatske povijesti pa su u znak protesta zbog njegovog imenovanja pokrenuli
peticiju Kulturnjaci 2016.

S druge strane, 77 povjesničara i 66 akademika reagiralo je na napade u prvim
danima mandata na tada novoizabranog ministra, te izrazila zabrinutost zbog
"iskrivljenog prenošenja i neznalačkih tumačenja" pojedinih izjava
novoimenovanog ministra kulture Zlatka Hasanbegovića i zbog jačanja
protuhrvatskog ozračja na kulturnoj sceni.

Na izborima za Hrvatski sabor 2016. u drugoj izbornoj jedinici osvojio je
najviše preferencijalnih glasova na HDZ-ovoj listi sa 11.898 glasova (ili
17,18 %) i time ostvario mandat zastupnika u devetom sazivu Hrvatskoga sabora.
Iako je Hasanbegović bio najizgledniji kandidat za novog ministra kulture,
predsjednik vlade Andrej Plenković ministricom je imenovao Ninu Obuljen
Koržinek.

Hasanbegović se kao ministar iskazao jasnim i moralno neupitnim stavovima o
stvarima koje su mu predbacivali nemušti kritičari:

Osim jasnih stavova o prošlosti, ministar se pokazao podjednako jasan i efikasan
u tekućim pitanjima, na novinarsku podvalu: "Zašto ste smijenili direktora
televizije?" Hasanbegović je odgovorio: "Direktora je temeljem zakona smijenio
Hrvatski sabor na temelju zahtjeva Nadzornog odbora Hrvatske radiotelevizije.
Ministar kulture i ministarstvo ni na koji način nisu bili uključeni u tu
proceduru." I dalje su stizala nekorektna pitanja, poput: " Čak je i
predsjednica Vijeća za elektroničke medije dala ostavku u znak protesta protiv
vaših metoda", koja su dobivala jasne odgovore: "Ostavka predsjednice Vijeća,
što se može pročitati iz njezina obrazloženja ostavke, nije bila povezana s bilo
kojom mojom odlukom. Ipak, osoba takve biografije nije ni trebala biti na čelu
tog Vijeća. Kao i bivši ravnatelj, osamdesetih godina predsjednik državne
komunističke omladinske organizacije i direktor državne televizije izravno
imenovan od Komunističke partije, i ona je bila istaknuta novinarka povezana s
partijskim strukturama u vrijeme komunističke diktature."

O Stručnom povjerenstvu za neprofitne medije, gdje su se za prethodnog mandata
po Hasanbegovićevim riječima isticali: "brojnim kontroverzama, učestale su
optužbe za sukob interesa članova Povjerenstva, kritike za nepotizam,
klijentelizam, nejasna mjerila, za ideološku uskogrudnost i sektaštvo, promjene
odluka u zadnji čas te dodjela sredstava mimo natječaja diskrecijskom odlukom
mimo ministrice i javne svađe. Konkretan dokumetiran slučaj je i odluka
nadležnog tijela u vezi s dodjelom sredstava internetskom portalu Autograf mimo
odluka Povjerenstva.". Kriminalan rad članova povjerenstva bio je vezan uz
medijsku kulturnu politiku njegove nesposobne prethodnice Andreje Zlatar Violić
koju istražuje USKOK, koja je na početku 2013. utemeljila Odjel za medije, čija
je zadaća bila izrada nacionalne medijske politike i stvaranje zakonodavnih i
financijskih pretpostavki za "pluralističan medijski prostor", a sve je, tvrdi,
ostalo u području lijepih želja "na razini beživotnih teorijskih elaborata".

Hasanbegović nije eksplicitno tražio promjenu Ustava Republike Hrvatske, ali
izrazio je potrebu vraćanja 30. svibnja kao Dana državnosti, a o navodnoj
utemeljenosti Hrvatske na antifašizmu ili bilo kojem datumu u svibnju 1945.
rekao je:

Hasanbegovićeva jasnoća kritike Titovog i Milanovićevog režima kombinirana s
moralnom neupitnošću donijela mu je osim popularnosti u narodu koja se očitovala
u skoro 12 tisuća preferencijalnih glasova na izborima za Sabor 2016. gdje bi
bio izabran za zastupnika i da je bio 14. na listi HDZ-a, također i kritike,
među kojima se ističe civilizacijski nedopustiv govor mržnje SDP-ovca koji se
sam deklarira kao antifa simpatizer Bojana Glavaševića koji je izjavio: Nakon
Timovog intervjua jasno je: ili je slijep/glup pa ne vidi što rade HaSSan i
ekipa ili u tome što rade ne vidi problem., nakon što ga je premijer Tihomir
Orešković podržao u njegovu radu, a kontroverzni prethodni intendant riječkog
HNK-a Oliver Frljić rekao je kako bi i Krleža bi potpisao peticiju za smjenu
Hasanbegovića. Zoran Milanović je rekao kako je njegovo izabiranje za ministra
bio potpuni promašaj te da je šteta već načinjena, on neće biti primljen nigdje
u Europi, potpuno je nebitno je li to ustaška kapa ili nije. Sada sam u
situaciji da ponovno citiram dr. Franju Tuđmana koji je HOS nazivao
crnokošuljašima, militantima i najvećom preprekom priznanju Hrvatske. Bitno je
što je ispod kape i što je napisano. Takvi ljudi ne prolaze nigdje u Europi, to
je teret za Hrvatsku i nikada nije trebao biti ministar, te je dodao da ne može
biti ustaša, 2016. je godina, ali sve je jasno, nikad nije smio postati
ministar. To su opasni stavovi za Hrvatsku, uz to što je to ljudski loše. Taj
čovjek radi štetu Hrvatskoj, on nigdje ne može biti ministar, čak ni u Poljskoj,
samo u sadašnjoj Hrvatskoj..



https://hr.wikipedia.org/wiki/Mononukleoza

Mononukleoza, poznata i kao bolest poljupca, je zarazna bolest uzrokovana
Epstein - Barrovim virusom (EBV) u 90 % slučajeva, a u preostalih 10 %
citomegalovirusom (CMV). Kada se djeca zaraze ovim virusom, infekcija obično
prolazi bez simptoma. Ako se odrasli zaraze, 25-75 % će razviti simptome ove
bolesti za koju su tipična tri simptoma: povišena tjelesna temperatura, povećani
limfni čvorovi i upala grla.

Epstein Barrov virus (EBV) je B limfotropni (ima izrazitu sklonost za napadanje
B limfocita) herpesvirus koji je rasprostranjen diljem svijeta. Osim što
uzrokuje infekcijsku mononukleozu, ovaj se virus povezuje s karcinomom grla i
određenim B-staničnim limfomima.

Većina ljudi se zarazi EBV-om već u djetinjstvu. Infekcija obično prolazi
neprimjetno. Relativno rijetko, obično kod adolescenata, razvijaju se simptomi
infektivne mononukleoze. Virus se prenosi slinom. U ždrijelu ulazi u B-limfocite
koji se nalaze u limfnom tkivu. U zaraženim B-limfocitima, koji se umnožavaju i
cirkuliraju krvotokom, dolazi do drugih limfnih tkiva. Inkubacija traje 4-8
tjedana.

EBV se prvenstveno prenosi putem sline, a rjeđe transfuzijom krvi. Obično se
prenosi ljubljenjem i dodirivanjem dijelova tijela i predmeta natopljenih
zaraženom slinom. Budući da je prijenos kapljicama malo vjerojatan, izolacija
oboljelih nema smisla. Virus u domaćinu ostaje doživotno; prvih 18 mjeseci nakon
infekcije izlučuje se slinom, a nakon toga povremeno. Osobe slabijeg imunološkog
statusa (praktički svi bolesnici s AIDS-om, 25-50 % osoba s presađenim organima)
češće šire virus.

4-8 tjedana nakon infekcije pojavljuju se prvi simptomi: malaksalost, gubitak
apetita i zimica koji po nekoliko dana prethode početku upale grla, vrućice i
povećanja limfnih čvorova. Teški oblik upale grla obično natjera bolesnike da
potraže medicinsku pomoć. Povremeno će bolesnici zamijetiti samo vrućicu ili
povećane limfne čvorove ili će u njih biti prisutna samo jedna od komplikacija.
Većina bolesnika tuži se na glavobolju i malaksalost.

Infekcijska mononukleoza je u većini slučajeva bolest prirodno ograničena
trajanja. Upala grla je intenzivna 5-7 dana, a nakon toga jenjava u tijeku
sljedećih 7-10 dana. Povišena temperatura obično traje 7-14 dana, ali ponekad
može potrajati i nešto duže. Limfni čvorovi se najčešće smanjuju tijekom 3
tjedna. Umor je najtvrdokorniji simptom. Većina bolesnika se za 3-4 tjedna
osjeća dovoljno dobro za povratak u školu ili na posao, ali poneki bolesnici
mjesecima mogu osjećati iscrpljenost, smetnje koncentracije i nemogućnost
obavljanja svakodnevnih aktivnosti. Obično su to bolesnici koji su imali blagi
početak bolesti, bez teškog oblika upale grla i visoke vrućice. Od ostali
laboratorijskih nalaza tipično je umjereno povećanje razine jetrenih enzima
(transaminaza). Definitivna dijagnoza se postavlja serološkim pretragama, kojima
se dokazuje prisutnost protutijela protiv EBV-a.

Bolest najčešće prolazi bez komplikacija. U vrlo malom broju slučajeva dolazi do
težih promjena u krvnoj slici (leukopenija, trombocitopenija), do meningitisa,
encefalitisa, miokarditisa itd. Ruptura slezene je izuzetno rijetka
komplikacija, do koje može doći zbog udarca u trbuh kod izrazitijeg povećanja
slezene.

Više od 90% slučajeva bolesti ima dobroćudan i nekompliciran tijek. Ova je
bolest rijetko smrtna; neurološke bolesti, opstrukcija dišnih putova i prsnuće
slezene najčešći su uzrok smrti u prethodno zdravih osoba. Rizično stanje
nazvano Spolno (x) vezani limfoproliferacijski sindrom (XLP) ili Duncanov
sindrom javlja se kod muških osoba. 40 % muškaraca zahvaćenih ovim stanjem umire
nakon EBV infekcije. Ova se bolest, o kojoj se još uvijek ne zna dovoljno,
očituje enormnim umnožavanjem limfnog tkiva s mogućim teškim imunološkim ili
hematološkim posljedicama kao što su agamaglobulinemija, aplastična anemija ili
limfocitni limfom.

Bolesnici s mononukleozom uzrokovanom citomegalovirusom (CMV) u prosjeku su
stariji i obično je bolest karakterizirana upalom grla i vrućicom. Upala grla i
povećanje limfnih čvorova rjeđe nastaju. Bolest nastaje podmuklije i sporije
prestaje nego bolest uzrokovana Epstein-Barrovim virusom. Dijagnoza se postavlja
izolacijom virusa u krvi ili specifičnim antitijelima na CMV.

Za sprječavanje širenja mononukleoze preporučuje se izbjegavati kontakt sa
slinom osoba koje su nedavno preboljele mononukleozu i održavati visok stupanj
higijene, osobito dječjih igračaka i predmeta koje djeca stavljaju u usta.



https://hr.wikipedia.org/wiki/Italija

Italija je država na jugu Europe. Sastoji se od poluotoka i dva velika otoka na
Sredozemnom moru, Sicilije i Sardinije.

Jedina kopnena granica joj se nalazi na sjeveru, na Alpama, gdje graniči s
Francuskom u zapadnom dijelu, Švicarskom na sjeverozapadnom dijelu, Austrijom na
sjevernom dijelu, te Slovenijom na sjeveroistočnom dijelu. Uz kopnene granice
ima i morsku granicu s Hrvatskom.

Neovisne države San Marino i Vatikan nalaze se potpuno okružene državnim
područjem Talijanske Republike.

Talijani su potomci starih plemena koja su se još početkom prvog tisućljeća pr.
Kr. nastanila u krajevima između Alpa, i po cijelom Apeninskom poluotoku i
Siciliji. Ovi narodi bijahu različitog porijekla. Najstariji su svakako bili
Liguri i Iliri, koje su talijanski preci potisnuli potkraj 2. i početkom prvog
tisućljeća pr. Kr. Negdje u 8. stoljeću pr. Kr. između rijeke Arno i Tiber
nastanili su se i Etruščani, koji su se u 7. stoljeću pr. Kr. proširili sve do
rijeke Pada i Korzike. Bijahu u tim krajevima nastanjeni još mnogi narodi. Tako
su u područjima oko današnje Venecije živjeli Veneti, tako da se danas
talijanska regija u kojoj je smještan ovaj grad zove Veneto jer ona odgovara
povijesnom području na kom je živjelo ovo pleme, a niže na poluotoku Mesapi
(Messapii) i Japigi (Iapyges) u Apuliji. Na Siciliji su živjeli Sikulci, Sikani
(Sikanci) i Elimi.

Sabinjani (Sabini) i Latini živjeli su u Laciju (Lazio) zajedno sa Faliscima,
Ekvima (Aequi), Hernicima i Ausonima. U Abruzzima bijahu Vestini, Paeligni i
Marsi.

Prapovijesna nalazišta se mogu naći na više mjesta, posebno u regijama Laciju,
Toskani, Umbriji i Basilicati.

Frentani, Picenti i Marrucini naseljavali su središnju obalu Jadrana. Samniti i
Lucani življaše u Moliseu i Basilicati. Sva su ova plemena utjecala na stvaranje
kasnijih Talijana. Jezgru nove nacije svakako su dali oni narodi i plemena po
kojima su Talijani dobili ime, zvali su se Italici ili Itali. Italici nisu bili
jedno pleme, bijahu podijeljeni na 4 glavna plemena, to su: Latini, Falisci,
Osci i Umbri ili Umbrijci. Ovo bijahu vrijedni ljudi koji su živjeli od
poljodjelstva i uzgoja stoke. Širenjem moći Rima (Roma) negdje od 5. stoljeća
pr. Kr. italska plemena ušla su u sklop Rimske Republike i postali mu saveznici.
Dobili su rimsko građansko pravo nakon savezničkog rata koji se vodio od 90. do
89. pr. Kr.

U starom vijeku, Grci su u južnoj Italiji i na Siciliji imali "veliku Grčku"
(Magna Graecia), a na sjeveru su vladali Etruščani. Rim je postao sjedište
Rimskog Carstva, koje je do 5. stoljeća vladalo najvećim dijelom Europe.

Nakon srednjeg vijeka, Italija je bila glavno središte humanizma i renesanse,
koji su preporodili europsku filozofiju i umjetnost. Italija je bila rascjepkana
u gradove-državice ili područja pod tuđinskom vlašću do 17. ožujka 1861., kad se
cijeli poluotok zajedno s dva otoka udružio u jednu kraljevinu. Grad Rim se
pridružio tek 20. rujna 1870., što je konačni nadnevak ujedinjenja Italije.

U Prvi svjetski rat (1914.-1918.) Italija je ušla na strani Centralnih sila, ali
do 1917. nisu sudjelovali u ratnim operacijama. Tada su tajnim Londonskim
ugovorom prešli na stranu Antante, a zauzvrat im je obećana istočna obala
Jadrana, jug Grčke i dijelovi Afrike. Talijani su se najviše borili na rijeci
Soči.

Fašisti su uveli diktaturu 1922., borili se na strani Njemačke u 2. svjetskom
ratu i izgubili.

Talijani nisu bili zadovoljni Versaillskim poretkom. Posebice su bili
nezadovoljni time što nisu dobili obećana područja. Javlja se politika
revanšizma i revizionizma koju predvodi Benito Mussolini, predvodnik Fašista.
Mussolini je pridobio talijane obećavši im smanjenje ne zaposlenosti u vrijeme
najveće krize, poslije rata. Zaposlio je ljude najviše u vojnoj industriji.

U Drugi svjetski rat Italija je ušla na strani Trojnog pakta. Bili su najbliži
suradnici nacističke Njemačke. Kapitulirali su nakon što su se saveznici sa
Sjeverne Afrike preko Sicilije iskrcali na Talijansko kopno 1943..

Referendum o monarhiji od 2. lipnja 1946. stvorio je Republiku Italiju. Od tada
do današnjih dana jedina stvarna opasnost po tada stvoren ustavni poredak je bio
Borgheseov puč iz prosinca 1970. godine.

Poslije rata vlada velika kriza u zemlji. Ipak, iako su bili na strani poraženih
dobili su povoljne kredite od Amerike, Marshallov plan, pomagali su i brojni
talijanski iseljenici koji su ulagali u matičnu zemlju. To je jako pomoglo
gospodarstvu zemlje. Naročito, nakon što je 1957. bila jedna od osnivača
Europske unije i tako povećala tržište za svoje proizvode. To joj je uvelike
pridonijelo u gospodarskom i političkom smislu, postala je jedno od najbrže
rastućih gospodarstava u svijetu. Postala je jedna od vodećih zemalja svijeta i
pripada u skupinu G8.

Ustav iz 1948. ustanovio je dvodomni parlament (Parlamento), koji ima
Zastupnički dom (Camera dei Deputati) i Senat (Senato della Repubblica), zasebno
sudstvo, te izvršnu vlast utjelovljenu u Vijeću ministara (kabinetu), koje
predvodi predsjednik vijeća (predsjednik vlade).

Predsjednik republike bira se svakih 7 godina, a bira ga parlament zajedno s
malim brojem regionalnih poslanika. Predsjednik predlaže predsjednika vlade,
koji predlaže ostale ministre (formalno ih imenuje predsjednik).

Vijeće ministara (koje obično čine parlamentarni zastupnici) mora zadržati
povjerenje (Fiducia) oba doma.

Zastupnici domova parlamenta biraju se izravno kroz opće izbore, a koristi se
miješani većinsko-proporcionalni sustav. Prema zakonima iz 1993., 75% mjesta u
parlamentu zauzimaju predstavnici okruga; preostalih 25% mjesta raspoređuje se
proporcionalno. Zastupnički dom ima 630 zastupnika. Osim 315 zastupnika koji se
biraju, Senat sadrži i bivše predsjednike, kao i razne druge osobe imenovane
doživotno u skladu s posebnim ustavnim odredbama. Zastupnici oba doma biraju na
najviše 5 godina, ali oba se doma mogu raspustiti i prije isteka tog roka.
Zakoni se smiju predlagati iz oba doma, a mora ih prihvatiti većina u oba doma.

Talijansko se sudstvo zasniva na rimskom pravu, napoleonskom kodu i statutima.
Ustavni sud (Corte Costituzionale), koji odlučuje o ustavnosti zakona, osnovan
je tek nakon 2. svjetskog rata.

Najveći dio Italije čini Apeninski poluotok, najveći poluotok u Sredozemnom
moru, gdje zajedno s dva otoka - Sicilijom i Sardinijom - stvara zasebna mora, a
to su Jadransko more na sjeveroistoku, Jonsko more na jugoistoku, Tirensko more
na jugozapadu i Ligursko more na sjeverozapadu.

Apenini su gorski lanac koji se proteže duž čitavog poluotoka i na sjeverozapadu
se spaja s planinskim lancem Alpa, koji polukružno zatvara Italiju na sjeveru.
Na sjeveru je velika aluvijalna nizina rijeke Po i njezinih pritoka, koji se
spuštaju s Alpa, Apenina i Dolomita. Ostale važne rijeke su Tiber, Adige i Arno.

Najviši vrh je Mont Blanc (Monte Bianco), koji ima 4.810 m, a viši su vrhovi još
i Monte Rosa (4.637 m) i Monte Cervino (4.476 m - nje.: Matterhorn). Italija ima
tri slavna vulkana: ugasli Vezuv kod Napulja, najveći aktivni u Europi Etna
(3.550 m) na Siciliji i Stromboli (924 m) na obližnjem istoimenom otočiću.

Italija ima 20 regija (regioni, jednina regione), od kojih pet ima posebnu
autonomiju, što je označeno zvjezdicom (*):

Italija ima raznovrsno industrijalizirano gospodarstvo, a proizvodnja je ukupno
i po glavi stanovnika otprilike ista kao u Francuskoj i Velikoj Britaniji.
Kapitalistička ekonomija podijeljena je na razvijeni industrijski sjever, gdje
prevladavaju privatne tvrtke, i manje razvijen poljoprivredni jug, s 20%
nezaposlenih. U odnosu na zapadnoeuropske susjede, Italija ima velik broj malih
i srednjih poduzeća (SME).

Uvozi se većina industrijskih sirovina i više od 75% energetskih potreba.
Tijekom zadnjeg desetljeća, Italija je uvela strogu poreznu politiku kako bi
ispunila gospodarske i monetarne uvjete Europe, snizila je stope kamata i
inflacije, te je uvela euro 1999. godine.

Italija gospodarski zaostaje za glavnim europskim partnerima, pa sadašnja vlada
uvodi brojne kratkoročne reforme kako bi povećala konkrentnost i dugoročni rast.
S druge strane, vlada presporo uvodi potrebne strukturalne reforme, kao što su
veće porezne olakšice i fleksibilnije tržište rada. Mirovinski je sustav preskup
zbog usporavanja gospodarstva i loših odnosa sa sindikatima. Unatoč svemu tome,
Italija je danas svjetska i europska gospodarska sila te pripada skupini
najrazvijenijih zemalja svijeta G8

Italija je jezično i vjerski uglavnom homogena, ali je kulturno, gospodarski i
politički vrlo raznolika. Peta je u Europi po gustoći stanovništva (197
stanovnika po četvornom kilometru). Nema velike manjine, a najveća je austrijska
manjina u Južnom Tirolu (1991.: 287,503 Austrijanaca i 116,914 Talijana), te
slovenska manjina oko Trsta.

Iako je glavna vjera katoličanstvo (85% građana su nominalno katolici), postoje
stare protestantske i židovske zajednice, kao i sve veće useljeničke zajednice
pravoslavnih kršćana (ponajviše Rumunja, te muslimana).

Italija je znamenita zbog svoje umjetnosti, kulture i brojnih spomenika, od
kojih su najslavniji kosi toranj u Pisi i Koloseum u Rimu, a poznata je i po
dobroj hrani (pizza, špageti itd.), vinu, modi, dizajnu, operi i mnogo čemu
drugome.

Italija je začela europsku renesansu tijekom 14. i 15. stoljeća. Pečat na
zapadnoj kulturi ostavili su bezbrojni talijanski geniji. Ovo su samo neki od
njih: pjesnici Dante i Petrarca, pisci Boccaccio, Casanova, Machiavelli i
Castiglione, slikari Leonardo da Vinci, Raffaello i Michelangelo Buonarroti,
arhitekti Bernini ,Palladio,Donatello,skladatelji Vivaldi, Paganini, Puccini,
Rossini i Verdi, filozof Giordano Bruno, fizičar Alessandro Volta, Galileo
Galilei, filmski redatelji Antonioni i Fellini.



https://hr.wikipedia.org/wiki/Rijeka

Rijeka (talijanski i mađarski: Fiume, njemački: Sankt Veit am Flaum, slovenski:
Reka, čakavski: Rika, Reka) najveća je hrvatska luka, treći po veličini grad u
Hrvatskoj te administrativno središte Primorsko-goranske županije. Grad Rijeka s
okolicom (bivša općina Rijeka – Kastav, Viškovo, Grobnik, Kostrena, Bakar,
Kraljevica, Klana) ima 191.641 stanovnika. Mađarska je vlada još u 19. stoljeću
zbog idealnog zemljopisnog položaja i dubine mora u Kvarnerskom zaljevu razvila
Rijeku u jednu od najvećih europskih luka i moćno industrijsko središte. Rijeka
je bila značajna i kao jedno od najvažnijih financijskih središta bivše
Jugoslavije. Početkom devedesetih godina 20. stoljeća dolazi do propasti
industrije i naglog smanjenja lučkog prometa, pa se u novom mileniju Rijeka
počinje okretati razvoju turizma i uslužnog sektora.

Rijeka se nalazi na zapadu Hrvatske, 131 km jugozapadno od glavnog grada
Zagreba, na sjevernoj obali Riječkog zaljeva (14° 26' istočne zemljopisne dužine
45° 21' sjeverne zemljopisne širine), kao dijela većeg Kvarnerskog zaljeva
Jadranskog mora, koje se kao veliki zaljev Sredozemnog mora najdublje uvuklo u
europsko kopno. Riječki zaljev, koji je preko Velih (između Istre i otoka
Cresa), Srednjih (između Cresa i otoka Krka) i Malih vrata (između Krka i kopna)
spojen s Kvarnerskim zaljevom, dovoljno je dubok (oko 60 m) za uplovljavanje
najvećih brodova, što je Rijeci omogućilo da postane važna morska luka. Grad
Rijeka leži na ušću rijeke Rječine u mikroregiji Vinodola Hrvatskog primorja. U
Rijeci započinju dva važna kopnena prometna pravca. Prvi iskorištava činjenicu
da se Rijeka nalazi u području u kojem su Dinaridi najuži (pedesetak
kilometara), što omogućuje lakše povezivanje obale Jadranskog mora i panonske
unutrašnjosti, dok je drugim Rijeka preko Postojnskih vrata povezana s
istočnoalpskim prostorom.

Prema Kepenovoj klasifikaciji klima, Rijeka ima umjereno toplu vlažnu klimu (tip
Cf). Prosječna temperatura zraka u gradu iznosi 13,8 °C, srednje siječanjska
temperatura je 5,6 °C, dok srednja temperatura u srpnju iznosi 23,3 °C. Godišnje
u 86 dana ukupno padne 1529 mm padalina. Na količinu padalina i njihovu godišnju
raspodjelu izravno utječu jesenje i proljetne ciklone nastale u genovskom
zaljevu. Tijekom zime u Rijeci vrlo rijetko padne snijeg, no zadnji veći pao je
2010. Uz senjsku, na Jadranu je poznata i riječka bura, hladan i suh vjetar
sjeveroistočnog smjera, čija brzina na mahove dostiže i orkanske vrijednosti
(160 km/h), a najčešće nastaje u hladnijem dijelu godine prelijevanjem hladnog
zraka iz Panonske nizine preko Dinarida.

Povijesni grb grada Rijeke temelji se na grbu koji je dodijelio hrvatski kralj i
car Svetog Rimskog carstva Leopold I. 6. lipnja 1659. U crvenom ovalnom štitu
desnom nogom stojeći na stijeni dvoglavi crni orao uzdignutih krila obiju glava
gledajući u lijevo sa zlatnim kljunovima i nogama i crvenim jezicima, lijevom
nogom drži vrč prirodne boje iz kojeg se obilno izlijeva voda koja se razlijeva
oko stijene. Iznad orla je kruna kuće Habsburg s dvije plave trake koje izlaze
iz nje. Ispod štita je traka s natpisom "INDEFICIENTER" (nepresušan). U
službenoj uporabi je inačica grba bez krune i natpisa "INDEFICIENTER" budući da
su oni odbijeni mišljenjem Ministarstva uprave iz 1998.

Iako se u širem području grada mogu pronaći tragovi naselja iz paleolita i
neolita, najranijim naseljima na današnjem području grada smatraju se keltska
Tarsatika na Trsatskom brdu i naselje Tarsata ilirskog plemena Liburna, u
prirodnoj luci na obali.

U doba rimskog cara Cezara Oktavijana naselje se pomiče bliže moru, na desnu
obalu ušća rijeke Rječine u Kvarnerski zaljev, na mjesto na kojem se nalazi
današnji Stari grad. Iz tog razdoblja datiraju brojni arheološki nalazi -
temelji rimskih bedema, zidovi zgrada, ostatci termi i rimskih vrata.

Poslije pada Zapadnog rimskog carstva, u 5. stoljeću, grad je bio pod vlašću
država Ostrogota, Bizantskog carstva, Lombarda, Franaka, Hrvata i Mađara. Nakon
4. stoljeća sv. Vid postaje svetac zaštitnik grada, pa se današnja Rijeka
spominje pod imenom - Terra Fluminis Sancti Viti ili na njemačkom - Sankt Veit
am Pflaumb. U srednjem vijeku Rijeka ima hrvatsko ime - Rika Svetog Vida.

Prvo spominjanje srednjovjekovnog naselja potječe iz prve polovice 13. stoljeća,
kada se u povijesnim izvorima spominju dva naselja: Trsat, na uzvišenju na
lijevoj obali Rječine, na mjestu liburnskog Naselja Tarsa i Rijeka, na obali na
mjestu rimske Tarsatike. Srednjovjekovna Rijeka je utvrđeni feudalni grad,
okružen zidinama s nekoliko kula, koji je podijeljen na dva dijela. U gornjem
dijelu se nalazio srednjovjekovni kaštel i crkva Sv. Vida, dok je donji dio pod
imenom Rijeka ili Rika bio gospodarsko i trgovačko naselje.

U 14. stoljeću Rijeka je posjed Devinaca, knezova Krčkih - Frankopana, obitelji
Valze, a od 1466. godine u posjedu je Habsburgovaca, kao dio Kranjske (današnje
centralne Slovenije).

U 16. stoljeću u gradu djeluje glagoljska tiskarnica. Zbog razvijene trgovine
željezom, uljem, drvom, vunom, stokom i kožom, Rijeka doživljava trgovinski
procvat. Dolaskom isusovaca u Rijeku unaprijedio se kulturni i prosvjetni život
grada. Godine 1627. osnovana je Isusovačka gimnazija, što se smatra začetkom
rada Sveučilišta u Rijeci.

U 17. stoljeću uslijed čestih turskih provala i dugotrajnih sukoba uskoka s
Mlečanima prestaje zlatno doba riječke trgovine. Nakon Velikog turskog rata
prestaju turske provale i počinje novo jačanje Rijeke kao važnog trgovačkog
središta, pa je 1719. austrijski car Karlo VI. proglasio Rijeku slobodnom lukom.
Ojačala Ugarska uskoro počinje iskazivati pretenzije prema Rijeci kao svom
izlazu na more. U 18. stoljeću ispod Trsata javlja se novo naselje - današnji
Sušak. Na prijelazu iz 18. u 19. stoljeće Rijeka je neko vrijeme bila pod
francuskom upravom u sklopu Ilirskih provincija. Od Francuza je oslobođena 1813.
godine.

Grad je 1848. godine imenovanjem bana Josipa Jelačića za guvernera Rijeke
izravno pripojen Banskoj Hrvatskoj kao nagrada za suzbijanje protuhabsburških
pobuna u srednjoj Europi. Carska odluka nije primljena pozitivno sa strane
tadašnje gradske elite, te je hrvatsko-mađarska borba za Rijeku unutar Monarhije
završena 1868. kada je dodatkom na Hrvatsko-ugarsku nagodbu, tzv. Riječkom
krpicom, Rijeka kao corpus separatum, tj. izdvojeno tijelo, došla pod izravnu
upravu mađarske vlade. Rijeka je 1870. godine u potpunosti pripojena Mađarskoj.
Mađarska ubrzano razvija Rijeku u svoj najveći pomorsko-lučki centar, te se
razvija određeno suparništvo između dvije najveće luke u Monarhiji, Rijeke pod
mađarskom i Trsta koji je bio pod austrijskom upravom.

Osim luke, 19. stoljeće doba je velike gradnje u gradu: izgrađena je Tvornica
papira - Hartera (1821.), osnovana je Narodna čitaonica (1850.), u rad je
puštena prva plinara (1852.), na Mlaci je utemeljena rafinerija nafte (1882.), a
iste godine Rijeka dobiva modernu kanalizaciju. Razvitak luke, širenje
međunarodne trgovine i spajanje grada željezničkom prugom s Pivkom i Karlovcem
(1873.) doprinio je brzom porastu broja stanovnika s 21.000 (1880.) na 50.000
(1910.). Godine 1885. izgrađena je nova zgrada riječkog općinskog kazališta,
koje danas nosi ime Hrvatsko narodno kazalište Ivana pl. Zajca. Godine 1891.
izgrađena je zgrada željezničkog kolodvora koju je projektirao glavni inženjer
Ugarskih državnih željeznica Ferenz Pfaff. Godine 1896. dovršena je izgradnja
gradskog vodovoda i nove Guvernerove palače koju je projektirao mađarski
arhitekt Alajos Hauszmann. Od 1899. Rijekom vozi električni tramvaj.

Nakon raspada Austro-Ugarske u listopadu 1918. Rijeku okupira vojska Države
Slovenaca, Hrvata i Srba i hrvatski Sabor unilateralno anektira grad. To je
dovelo do strašnih narodnih pobuna i stanovnici grada organiziraju plebiscit
kojim mole saveznike da oslobode Rijeku od okupacije te ju pripoje Italiji. Već
mijesec dana kasnije u Rijeku stižu pod međunarodnim mandatom vojska Kraljevine
Italije, Velike Britanije, Francuske i Sjedinjenih Američkih Država, koje su u
gradu morale ostati do utvrđivanja statusa grada tijekom 1919. na Pariškoj
mirovnoj konferenciji.

Talijanska je strana svoju želju za pripajanje Rijeke Italiji opravdavala
činjenicom da su Talijani daleko najbrojnija etnička zajednica u gradu (kao i na
široj teritoriji Corpus Separatuma), dok je hrvatska, odnosno jugoslavenska
strana pripajanje grada u Kraljevini Srba, Hrvata i Slovenaca opravdavala
činjenicom da Hrvati čine većinu u općinama oko grada, kao i u općini Sušak.

Kada je krajem kolovoza s Pariške mirovne konferencije stigla zapovijed da se
talijanske postrojbe moraju povući iz Rijeke, manja skupina talijanskih časnika
zamolila je pjesnika i pustolova Gabrielea D'Annunzia da stane na njihovo čelo i
njihove jedinice povede na Rijeku. Dana 10. rujna 1919. Sporazumom u
Saint-Germainu prestala je postojati Austro-Ugarska, dok su se pregovori o
budućem statusu Rijeke trebali nastaviti. Dan poslije D'Annunzio je sa
službenicima krenuo iz Ronchija, mjesta 80 km sjeverozapadno od Rijeke. Kada je
krenuo, predvodio je kolonu od 200 ljudi, a kada je 12. rujna stigao pred grad,
iza njega je bilo 2500 vojnika - dezertera talijanske vojske.

Zapovjednik talijanskih garnizona u Rijeci, general Pittaluga, dobio je
zapovijed vlade u Rimu da zaustavi D'Annunzijev pohod na grad. General se izvan
grada našao licem u lice s D'Annunzijem i njegovim arditima s gomilom tenkova i
oklopnih vozila. Kad im je naredio da se vrate natrag, D'Annunzio je otkopčao
kaput, pokazao niz medalja koje je dobio u Prvom svjetskom ratu i rekao da je
sve što treba napraviti kako bi ga spriječili jest narediti svojim trupama da ga
ubiju. Pitaluga je reagirao oklijevajući i ubrzo je kapitulirao. D'Annunzio je
potom ušao u grad i prisilio britanske, francuske i američke trupe na
povlačenje. Italija je uskoro započela blokadu Rijeke zahtijevajući od
pobunjenika predaju. Vidjevši da talijanska vlada ne želi ići protiv dogovora u
Parizu i anektirati Rijeku, u kolovozu 1920. godine D'Annunzio proglašava
Talijansku upravu za Kvarner s jedinstvenim ustavom (Kvarnerska povelja) koji je
bio jedinstveni spoj anarho-sindakalističkih, socijalističkih, protofašističkih
i demokratskih republikanskih ideja.

Vlada u Rimu osudila je D'Annunzijev čin i ogradila se od njegova režima, ali
nije ništa učinila da ga ukloni s vlasti. Povratak na premijersku funkciju
talijanskog liberala Giovannija Giolittija u lipnju 1920. doveo je do
zaoštravanja D'Annunzijevih stavova. Još u siječnju iste godine Georges
Clemenceau, francuski predsjednik vlade, rekao je Anti Trumbiću i Nikoli Pašiću
da se odreknu Rijeke jer će inače Londonski ugovor biti proveden u cijelosti.
Delegacija Kraljevine Srba, Hrvata i Slovenaca uz znatnu potporu SAD-a
uspijevala je odoljeti pritiscima do kraja godine, ali je 12. studenoga pristala
na potpisivanje Rapallskog ugovora s Italijom, po kojemu je Rijeka trebala
postati neovisna država – Slobodna Država Rijeka.

Kako D'Annunzio nije priznavao Rapallski ugovor, odgovorio je objavom rata
Italiji. Nakon što su brodovi talijanske mornarice bombardirali Rijeku (Krvavi
Božić), D'Annunzio je u prosincu 1920. predao grad Talijanima.

Rapallskim ugovorom Kraljevina Italija i Kraljevina SHS priznale su 'potpunu
slobodu nezavisnost Države Rijeka i obavezuju se da će to vječno poštivati'. Tim
aktom stvorena je Slobodna Država Rijeka koja će de facto postojati jednu, a de
iure četiri godine. Novostvorenu državu odmah priznaju sve svjetske sile
uključujući SAD, Francusku i Veliku Britaniju.

Svejedno, u gradu su u slijedećim godinama u neprekidnom sukobu skupine
autonomaša i talijanaša. Godine 1921. održavaju se prvi parlamentarni izbori na
kojima se suprotstavljaju autonomaši i nacionalni pro-talijanski blok. Autonomna
stranka (uz podršku i većine glasova riječkih Hrvata) dobiva 6558, a nacionalni
blok (fašistička, liberalna i demokratska stranka) tek 3443 glasova. Predsjednik
Vlade postaje šef Autonomne stranke Riccardo Zanella.

Godine 1922. lokalni fašisti izvode puč, a legalna Vlada, predsjednik i 3000
njemu najvjernijih građana bježe u Kraljevicu. Sedam mjeseci poslije u Italiji
fašisti izvode puč.

Period diplomatskih trzavica na relaciji Kraljevina Italija – Kraljevina Srba,
Hrvata i Slovenaca završio je 27. siječnja 1924. potpisivanjem Rimskog sporazuma
kojim je Rijeka pripala Italiji, a Sušak Kraljevini Srba, Hrvata i Slovenaca, sa
zajedničkom upravom nad lukom. Vlada Slobodne Države Rijeke i Liga naroda taj
čin smatraju međunarodnopravno ništavnim, te vlada nastavlja djelovati u
izgnanstvu, prvo iz Beograda a onda iz Pariza.

Formalna talijanska aneksija Rijeke 16. ožujka 1924. označila je
dvadesetogodišnje razdoblje fašističke vlasti i politiku prisilne talijanizacije
hrvatskog stanovništva. Svejedno, Rijeka je uz susjednu Istru bila među prvim
mjestima koja su sudjelovala u vojnom otporu fašizmu (vidi: Arditi del popolo i
Labinska Republika iz 1921.), dok je u Drugom svjetskom ratu bila i dio
antifašističke fronte.

Nakon talijanske kapitulacije 1943. godine uslijedila je dvadesetomjesečna
njemačka vojna okupacija. Tijekom 2. svjetskog rata grad je teško oštećen u
brojnim anglo-američkim bombardiranjima. Najteža razaranja grad podnosi u nizu
napada u studenome 1944. (najmanje 125 žrtava) i u veljači 1945. (200 mrtvih i
300 ranjenih). Lučku su infrastrukturu prilikom povlačenja uništili Nijemci.
Grad su oslobodile jedinice Jugoslavenske armije 3. svibnja 1945. godine. Prema
opširnoj zajedničkoj studiji "Žrtve talijanske nacionalnosti u Rijeci i okolici
(1939.-1947.)" ("Vittime di nazionalita italiana a Fiume e dintorni
(1943-1947)") rimskog Društva za riječke studije (Società di Studi Fiumana -
Roma) i zagrebačkog Hrvatskog instituta za povijest, objavljenoj u rujnu 2006.,
u razdoblju nakon oslobađanja Rijeke od 3. svibnja 1945. do kraja 1947. godine u
Rijeci je ubijeno oko 650 Talijana. Najveći broj njih je:

Razdoblje za vrijeme i neposredno nakon Drugog svjetskog rata obilježeno je
velikim promjenama u etničkoj strukturi stanovništva grada. Tako je između
lipnja 1940. i svibnja 1945. broj stanovnika Rijeke opao za oko 15.000, no kako
je došlo do povratka oko 3.000 ljudi, uslijed povratka iz zarobljeništva ili iz
vojne službe u Italiji i drugdje, stanovništvo Rijeke se smanjilo za 22 posto,
što se naposljetku odrazilo na talijansku nazočnost u gradu, koja je smanjena za
barem 7.000 osoba. U razdoblju između 1946. i 1950., prema procjenama Ustanove
za pomoć izbjeglicama u Italiji, grad je napustilo više od 25.000 Talijana, dok
je u različitim i ne pobliže označenim godinama prije 1943. i nakon 1950. otišlo
još otprilike 6.000 ljudi. Do kraja pedesetih godina sveukupan će broj izgnanika
porasti na 41.000.

Poslije završetka rata, prema zaključcima Mirovne konferencije u Parizu 1946.
godine, koja je dovela do potpisivanja Pariških mirovih ugovora u veljači 1947.,
Rijeka je dodijeljena državi Jugoslaviji. Godine 1948. gradovi Rijeka i Sušak
ujedinjeni su u jedinstveni grad Rijeku, koji se opet počinje razvijati.

Nakon obnove Rijeka je preuzela funkciju glavne luke Jugoslavije, dok se u
industrijskoj proizvodnji obnavljaju industrijske grane važne za Rijeku:
brodogradnja, proizvodnja papira, brodskih uređaja i motora, potom kemijska
(rafinerija nafte, koksara) i tekstilna industrija. Paralelno s industrijskim
razvojem Rijeka je postala središte šire regije. Povećao se i broj stanovnika
grada, pa se od početka 1960-ih grade nove gradske četvrti. Na obližnjem otoku
Krku 1970. godine otvara se riječka zračna luka. A tri godine poslije, 1973.
godine, Rijeka dobiva sveučilište.

Na prvim demokratskim izborima u Hrvatskoj 1990. godine pobjeđuje HDZ predvođen
dr. Franjom Tuđmanom, potom se 30. svibnja konstituira višestranački Sabor.
Ubrzo je započela Balvan-revolucija dijela Srba u Hrvatskoj, potaknuta iz Srbije
i od velikosrpskih krugova u JNA. HDZ je bila politička snaga koju JNA nije
željela prihvatiti.

Dana 27. siječnja 1991. godine na riječkom Korzu održan je prosvjed protiv
prijetnji tadašnje JNA Hrvatskoj.

Za vrijeme trajnog zasjedanja Sabora, njegovog šestog dana 25. lipnja 1991.
godine donesena je Ustavna odluka o samostalnosti i suverenosti kojom je
Hrvatska proglašena samostalnom državom. Istoga je dana današnja Slovenija na
temelju plebiscita proglasila neovisnost od SFRJ. To je bio razlog za pokretanje
otvorene agresije JNA, te su uslijedili pokreti tenkova iz slovenskih i
hrvatskih vojarni na zapadne slovenske granice i početak rata u Sloveniji, a
ubrzo i početak Domovinskog rata i srbijanskih napada na istočnu Slavoniju,
Vinkovce, Banovinu, Josipdol, Otočac i druge hrvatske krajeve. Za vrijeme rata u
Sloveniji provedena je djelomična mobilizacija JNA u Kninskom i Riječkom
korpusu, na području s većim postotkom srpskog stanovništva u sjevernoj
Dalmaciji i dijelu Like. Za snage s područja 5. vojne oblasti postoji naredba
Komande Riječkom korpusu od 2. srpnja da mobilizira dva bataljuna na području
Like. Bataljune je trebalo mobilizirati iz 236. proleterske motorizirane brigade
i 35. partizanske divizije čija su zapovjedništva bila u Gospiću.

U Rijeci je formiran Štab za obranu, postavljaju se fizičke blokade oko riječkih
vojarni, uz neprekidno motrenje pripadnika teritorijalne obrane. Dana 8. travnja
formirala se pri MUP-u specijalna jedinica policije nazvana "Ajkule", a 2.
srpnja 1991. 111. brigada HV. U prvih osam mjeseci 1991. godine riječki je MUP
zabilježio 255 odjava boravišta »ugroženih« koji su iselili iz Rijeke. U Rijeku
početkom kolovoza 1991. pristiže prvih 1000 prognanika, a Vlada nacionalnog
jedinstva u kolovozu donosi odluku o proglašenju stanja ratne opasnosti i
formiranju kriznih štabova. Početkom rujna osniva se Krizni štab Općine Rijeka i
krizni štabovi u sve 52 mjesne zajednice, sa Slavkom Linićem na čelu, koji je
bio i glavni pregovarač s 13. korpusom JNA, tj. njegovim zapovjednikom generalom
Marijanom Čadom. Sjeverni dio Istre i Hrvatskog primorja bilo je područje 13.
korpusa sa sjedištem u Rijeci.

Riječki korpus JNA pokrivao je Gorski kotar i najveći dio Like, te se od njega
očekivala odlučujuća podrška u presijecanju Hrvatske. Napadnu operaciju Komande
5. vojne oblasti na području Like i južnog Korduna trebao je provesti Riječki
korpus obranom vojarni u Rijeci i Delnicama, a potom probojem pravcem Rijeka –
Delnice – Vrbovsko – Slunj – Plitvice. S obzirom na to da je Komanda Riječkog
korpusa s glavninom postrojbi u Istri i Gorskom kotaru bila okružena i odsječena
od ostatka korpusa, operacija nije provedena.

Hrvatske su snage u Rijeci ubrzo bile brojne i opremljene, dok je situacija u
Lici bila vrlo teška za malobrojne branitelje. Na području Gospića 6. srpnja
1991. napadnuti su iz zasjede pripadnici ZNG-a kojom prilikom su dvojica
poginula i dvojica ranjena, a od 1. rujna Gospić je bio svakodnevno žestoko
granatiran, odbijeni su prvi napadi na grad, te 5. rujna u pomoć dolaze i prvi
riječki gardisti. S druge strane, postojala je opasnost da se padom Otočca kroz
Drenov Klanac preko Žute Lokve raspolovi hrvatski teritorij na tom mjestu.
Donesena je ključna odluka za daljnji tijek rata na ovom području, a to je da se
111. brigada premjesti na ličku bojišnicu i da se Rijeka i Primorje brane u
Lici. Ubrzo je u Rijeci ustrojena i 128. brigada Hrvatske vojske.

Dana 17. rujna brodovi mornarice JNA pojavili su se u riječkom akvatoriju i 6.
listopada potpuno blokirali riječku luku, a Hrvatska neuspjehom u rješavanju
jugoslavenske krize 8. listopada 1991. godine raskida sve državnopravne sveze s
dosadašnjom SFRJ. Riječka luka bila je nekoliko puta blokirana od strane
mornarice JNA, topovske cijevi iz vojarni (s Trsata i Katarine) bile su uperene
u industrijska postrojenja, komunalne objekte i prometnice, a građani su
odlazili u skloništa – jer bilo je to vrijeme zračnih uzbuna i općih opasnosti.

Jedinice Jugoslavenske narodne armije početkom prosinca napustile su Rijeku i
time je započeo proces demilitarizacije grada. Godine 2005. Grad Rijeka preuzeo
je prostor bivše vojarne "Trsat", čime je postao gotovo u potpunosti
demilitariziran grad.

Rijeka i Primorje tijekom Domovinskog rata branili su se u Lici, pri čemu je na
ratnom putu smrtno stradalo 26 pripadnika 128. brigade, 53 pripadnika 111.
brigade HV-a, 8 pripadnika Specijalne jedinice policije Rijeka "Ajkule" (vidi
nepotpun popis: Dodatak:Popis poginulih branitelja iz Primorsko-goranske
županije).

Na području bivše vojarne izgrađen je sveučilišni kampus. Godine 1992. ukinuta
je općina Rijeka, a umjesto nje nastaju gradovi Rijeka, Kastav, Bakar i
Kraljevica i općine Viškovo, Kostrena, Čavle, Jelenje i Klana. Rijeka je postala
sjedište Primorsko-goranske županije.

U Rijeci je na vlasti koalicija predvođena Socijaldemokratskom partijom Hrvatske
(SDP) na čelu s gradonačelnikom Vojkom Obersnelom.

Prema popisu iz 2001. uži prostor grada Rijeke ima 144.043 stanovnika, od čega
75.532 žene i 68.511 muškaraca. Prosječna starost stanovništva je 41,2 godine.
Prema vjeroispovijedi 76 % stanovnika izjašnjava se katolicima, 3,8 %
muslimanima, 7 % agnosticima te 5 % ateistima.

Prema popisu iz 2011. godine uži prostor grada Rijeke ima 128 .624 stanovnika,
od čega 67.673 žene i 60.951 muškarca.

Prema vjeroispovijedi u Rijeci je 92.559 katolika, 8939 pravoslavaca, 341
protestant, 5820 muslimana, 12 židova, 536 ostalih kršćana, 168 pripadnika
istočnih religija, 158 pripadnika ostalih religija, pokreta i svjetonazora, 2146
agnostika i skeptika, 11.890 osoba koje nisu vjernici, 5786 osoba koje se nisu
izjasnile, a za 269 osoba taj je podatak nepoznat.

1 Prema popisu iz 2001. na bivšem području općine Rijeka koja obuhvaća gradove
Rijeku, Kastav, Bakar, Kraljevicu i općine Viškovo, Čavle, Klana, Kostrena i
Jelenje živjelo je 191.666 stanovnika. Izvor: Izdanje Državnoga zavoda za
statistiku RH: Narodnosni sastav stanovništva RH od 1880. do 1991. godine.

Uz bogatu tradiciju karnevalskh povorki i balova austrijskoga, mađarskoga,
ruskoga, njemačkoga plemstva, kao i plemstva iz ostatka Europe iz 19. stoljeća,
kao i domaćih pokladnih običaja (zvončari), Riječki je karneval danas jedan od
najvećih karnevalskih povorki u Europi i svijetu. Riječki karneval spoj je
venecijanskog i austrijskog građanskog karnevala i elemenata folklora i
mitologije starih Slavena. Od 1982. godine, kada su Korzom organizirano
prošetale tri maskirane grupe, do danas Riječki je karneval izrastao u
manifestaciju s preko 15.000 sudionika, djece i odraslih, organiziranih u preko
200 karnevalskih grupa, koju godišnje vidi više od 100.000 gledatelja.

Rijeka je najveća i najvažnija morska luka s najvećom lučkom kapetanijom u
Hrvatskoj. U 2007. godini, kroz riječku je luku prošlo 13 milijuna tona tereta.
Riječka luka se osobito razvila nakon 1717. kad je proglašena slobodna plovidba
Jadranom, a Rijeka 1719. proglašena slobodnom lukom. Tada je zadatak bio
razvijati vanjskotrgovinske odnose s Orijentom i Osmanskim Carstvom. Danas je
Rijeka preko brzobrodskih linija povezana s otocima Rabom, Pagom i Lošinjom.

S ostatkom Hrvatske i Europe, Rijeka je dobro povezana cestovnim, željezničkim i
zrakoplovnim vezama. 2004. godine je dovršen dio autoceste A7, koji povezuje
Rijeku sa slovenskom granicom, dok je autocesta A6 Zagreb-Rijeka dovršena 2008.
godine. Preko tunela Učka, kroz istoimenu planinu, Rijeka osigurava vezu s brzom
cestom A8/A9, tzv. Istarskim ipsilonom. Izgrađena je i nova riječka obilaznica,
kojom je gusti automobilski promet zaobišao sam grad. Gradnja potpune obilaznice
završena je 2008. godine.

Rijeka od 1970. godine ima zračnu luku. Kako se nalazi na obližnjem otoku Krku,
više je usmjerena na charter letove, makar se u zadnjih nekoliko godina povećava
broj izravnih linija. Godine 2005. kroz riječku je zračnu luku prošlo 130.000
putnika, a prema predviđanjima za 2020. godinu očekuje se promet od 1.110.000
putnika.[nedostaje izvor]

Rijeka je dobro integrirana u mrežu Hrvatskih željeznica, a s time i u mrežu
međunarodnih željezničkih koridora. Elektrificirana pruga koja Rijeku povezuje
sa Zagrebom, te dalje Koprivnicom i mađarskom granicom je dio paneuropskog
koridora Vb. Preko sjevernoga kraka Rijeka je elektrificiranom prugom povezana s
Ljubljanom i Trstom. Prema planovima daljnjeg razvoja Hrvatskih željeznica,
planira se gradnja nove nizinske pruge, koja će vlakovima na koridoru Vb
omogućiti postizanje brzina od 250 km/h. S većim brzinama putovanje između
Zagreba i Rijeke skratilo bi se na sat vremena. Rijeka je izravnim željezničkim
linijama (uključujući i noćne) povezana s Münchenom u Njemačkoj i Salzburgom u
Austriji.

Na sredini Korza je Gradski toranj sa satom, sastajalište Riječana i turista.
Toranj je izgrađen u barokno doba, ali je tek u 19. stoljeću dobio svoj konačni
izgled. Na njemu je reljef s prikazom austrijskog cara Karla VI. Na Korzu i oko
njega nalazi nekolicina vrijednih baroknih zgrada. Tik desno uz Gradski toranj
smještena je palača Wohinz (1782., Korzo 8), koju je podigao trgovac Mihael
Wohinz. Izgradnjom ove palače, započelo je u drugoj polovici 18. stoljeća
formiranje Korza kao središnje gradske ulice. Tu je i palača Vuković (Korzo 2),
s reprezentativnim portalom koji nosi balkon. Od ostalih palača treba spomenuti
staru gradsku vijećnicu (Palac Komuna), palaču Wassermann-Garbas (17. st.) s
arkadama u dvorištu, u kojoj je smješten Konzervatorski odjel u Rijeci, palaču
Benzoni te palaču Adamić na Fiumari. Ovu zgradu podigao je Šimun Adamić, otac
znamenitog trgovca Andrije Ljudevita Adamića. Adamićev sin bio je poznat kao
graditelj i investitor riječkoga kazališta sagrađenog početkom 19. stoljeća.
Trgovačka elita kojoj su pripadali Adamićevi na prijelazu 18. u 19. stoljeće,
učinila je Rijeku značajnim kulturnim, umjetničkim i industrijskim središtem
cijelog jadranskog prostora, koja je takav svoj status zadržala sve do 20.
stoljeća.

Starim gradom dominira najznačajnija riječka crkva Katedrala sv. Vida. Podignuta
na mjestu srušene crkvice gradskog zaštitnika, Svetog Vida, katedrala je
sagrađena prvotno kao samostanska crkva isusovaca u Rijeci. Projekt je izradio
venecijanski graditelj Franjo Olivieri, vjerojatno po uzoru na znamenitu crkvu
Santa Maria della Salute u Veneciji. Gradnja je trajala od 1638. do 1659.
godine, no posve je dovršena tek 1737. godine, kada su graditelji Pietro Carlone
i Bernardino Martinuzzi sagradili kupolu i oratorij. U crkvi se čuvaju vrijedni
barokni oltari, uglavnom rad riječkih kipara.

Od drugih sakralnih zdanja treba izdvojiti crkvu Uznesenja Marijina, bivšu
katedralu. Podignuta u 15. stoljeću, bivša je katedrala tijekom vremena često
mijenjala svoj izgled, da bi u obnovi 1824. godine dobila današnje pročelje. U
unutrašnjosti su naročito vrijedni oltari i barokne štukature u svetištu. Ispred
crkve nalazi se zvonik, koji se uslijed slijeganja tla s vremenom nagnuo, pri
čemu je dobio svoje ime Kosi toranj. Podno tornja nalaze se poznati kasnoantički
mozaici iz 5. i 6. stoljeća, koji su nastali u doba Tarsatike, rimskog naselja
na području Rijeke. U blizini su i ostatci gradskog bedema, te nedaleko i
legendarna Stara vrata ili Rimski luk, do danas obavijen nepoznanicom oko svoga
nastanka.

U Starom se gradu također nalazi povijesni kompleks zvan Municipij. Izgrađen je
kao augustinski samostan, uz koji je do danas sačuvana i barokna crkva sv.
Jeronima (1768.). Samostan je 1873. godine postao zgradom gradskog poglavarstva
(Municipij) pri čemu je nadograđen i preoblikovan. Na trgu ispred zgrade nalazi
se i Stendarac, kameni stup za gradsku zastavu iz 1509. godine.

Prostor južno od Korza, uz Rivu, nastao je većinom u 19. stoljeću i u početku se
zvao Novi grad (za razliku od Staroga grada), no s vremenom se taj naziv
izgubio. Od starijih građevina tu je preostala barokna pravoslavna crkva sv.
Nikole, s tlocrtom u obliku križa, dovršena 1790. godine prema projektu riječkog
arhitekta Ignacija Henckea.

Riječka je Riva pročelje grada prema moru. Usprkos gustom prometu, recentnim se
urbanističkim zahvatima prostor rive potpuno pretvara u pješačku zonu. Duž Rive
reprezentativan je niz zgrada iz 19. stoljeća, kada je Rijeka bila velika i
moćna trgovačka luka. Možda najreprezentativnija zgrada izgrađena u tom
razdoblju je palača Adria (1897., arhitekt Giacomo Zammattio), danas zgrada
Jadrolinije. Izgrađena je za brodarsko društvo Adria mađarsko-američkim
kapitalom, a ponosi se limenim kupolama te kamenim skulpturama alegorija na
pročelju. Skulpture okrenute prema moru predstavljaju pomorce, a one prema kopnu
četiri kontinenta. U unutrašnjosti je velebni atrij s arkadama i sačuvanim
izvornim dizalima s kraja 19. stoljeća.

Iz tog se vremena može istaknuti još nekoliko vrijednih djela istog arhitekta
Giacoma Zammattija. Prije svega zgrada Filodramatika (Korzo 28), građena 1890.
za Filharmonijsko-dramsko društvo, s interijerom u stilu neorokokoa. Potom, tzv.
Casa Veneziana (Dolac 7), stambena kuća Roberta Whiteheada, vlasnika tvornice
Torpedo. Građena 1886. ističe se bogatim pročeljem od crvene opeke i bijelog
kamena s nizom dekorativnim detalja. Tu je i palača Ploech na Trgu Žabica, koju
je 1888. podigao austrijski mehaničar Annibale Ploech, koji je stekao novac
radom u riječkoj Tvornici torpeda, te potom i bogatstvo prodajom nekretnina. Na
spomenutom Trgu Žabica, nalazi se i slikovita Kapucinska crkva Gospe Lurdske
(1907.-1929.).

Na dominantnom položaju iznad Starog grada smještena je Guvernerova palača,
raskošna bivša rezidencija riječkog guvernera, u kojoj je danas smješten
Pomorski i povijesni muzej Hrvatskog primorja. Sagrađena 1897. godine prema
projektu mađarskog arhitekta Alajosa Hauszmanna, za potrebe gradske i državne
reprezentacije, bila je investicija guvernera također mađarskog podrijetla
Lajosa Batthyányja. Danas se u njoj, osim vrijednih povijesnih zbirki iz
prošlosti Rijeke, čuvaju izvorni interijeri s kraja 19. stoljeća: monumentalno
mramorno stubište te dvorane sa štukaturama, oplatama i pokućstvom iz tog
razdoblja. Zapadno od Guvernerove palače smještena je moderna zgrada Muzej grada
Rijeke, a istočno, u lijepo oblikovanom perivoju, bivša vila nadvojvode Josipa,
u kojoj je smješten Državni arhiv u Rijeci.

Sjeverno od Staroga grada nalazi se manji predjel zvan Pomerio prema središnjoj
prometnoj ulici koja ondje prolazi, dok se sa zapada nastavlja Zagrad. Oba su
predjela izgrađena na brdovitom usponu te su izrazito urbane četvrti s vrlo
kvalitetnom arhitekurom pretežno s kraja 19. i početka 20. stoljeća. Na Zagradu
se ističe secesijska zgrada kina Teatro Fenice. Od nje se vanjskim dizalom
dolazi Centra Zagrad. Ovaj je suvremeni stambeno-trgovački kompleks (iz 2007.),
nastao kao jedan od najuspjelijih recentnih zahvata u povijesnom središtu
Rijeke, a djelo je riječkih arhitekata Saše Randića i Idisa Turata.

Središte Rijeke također obuhvaća područje zvano Delta, po ušću rijeke Rječine u
more. U nekom je vremenu dio ušća Rječine zatvoren te na njegovu mjestu izgrađen
tzv. Mrtvi kanal, pri čemu je tok rijeke preusmjeren nešto istočnije. Tako se
između toka Rječine i Mrtvoga kanala oblikovao poluotok koji se naziva Delta.
Deltom se obično naziva i gradski obližnji predio oko zgrade Hrvatskog narodnog
kazališta.

Hrvatsko narodno kazalište smješteno je na parkovno uređenom trgu. Raskošna
zgrada arhitekata Fellnera i Helmera, čuva dugu kazališnu tradiciju. U
unutrašnjosti se kao raritet mogu izdvojiti rani radovi slavnog slikara Gustava
Klimta. Duž Rive pa prema zgradi HNK, smještena je još jedna zgrada toga doba za
javnu zabavu. To je Palača Modello (1885.). Podignuta prema projektu istih
graditelja Fellnera i Helmera, na mjestu srušenog Adamićevog kazališta, također
je služila za javne priredbe. Zgrada se ističe osebujnim višebojnim pročeljima i
svečanom dvoranom ukrašenom štukaturama.

Blizu HNK nalazi se i sklop zgrada nazvan Velika tržnica, koji se sastoji od dva
paviljona (1881., arhitekt Isidor Vauchnig), te Komunalne ribarnice (1903.,
izvedena 1913.-14., arhitekt Carlo Pergoli). Prostor tržnice danas funkcionira i
na otvorenom, u okolnim ulicama.

Od stambenih zgrada ondje se nalazi naročito zanimljiva zgrada zvana Turska kuća
(Casa turca), građena u neomaurskom stilu za Nikolaidesa, turskoga diplomatskog
predstavnika u Španjolskoj, a potom i konzula u Rijeci od 1898. godine. Južnim
dijelom Delte dominira golemi stambeni kompleks nazvan Casa rossa (Zagrebačka
1-5, Demetrova 2-4) po crvenom pročelju od opeke, sagrađen 1903. godine prema
projektu arhitekta Venceslava Celligoia.

Brajda je zapadni dio centra Rijeke koji se razvio sjeverno od Željezničkog
kolodvora. Sredinom 18. stoljeća na tom je području izgrađena tvornica šećera.
Tvornica šećera nalazila se u velikom kompleksu danas poznatom pod nazivom
"Rikard Benčić". Najvrijednija zgrada ondje je Palača šećerane, tj. upravna
zgrada šećerane, koja se smatra remek djelom barokne arhitekture u Hrvatskoj.
Podignuta 1752. godine i obnovljena 1785.-86. za potrebe stanovanja direktora
tvornice, u unutrašnjosti je bogato opremljena štukaturama i zidnim slikama.
Izdvaja se velika svečana dvorana s kaljevim pećima te salon s naslikanim
vedutama izmišljenih gradova. Na ulaznim portalima u zgradu zanimljivi su motivi
kamenih glava koji imaju "šećer u kosi".

Zapadno od Palače šećerane smješten je i stari riječki Lazaret. Lazaret je vrsta
karantenske bolnice kakve su se gradile u pomorskim gradovima diljem
Sredozemlja. Lazaret je danas uklopljen u riječku bolnicu, a od stare barokne
zgrade ostao je raspoznatljiv tek kameni portal s posvetnim natpisom cara Karla
VI. iz 1722. godine.

Od ostalih zgrada na Brajdi treba spomenuti niz historicističkih i secesijskih
objekata oko Tržnice Brajda, građenih prema projektima značajnih riječkih i
tršćanskih arhitekata s prijelaza 19. u 20. stoljeće. Oblikovanjem se ističu
opečna pročelja arhitekta Carla Conighija: kuća Pomoračke zaklade sv. Nikola
(Manzonijeva 2) iz 1893. s oslicima pod krovnom strehom, te stambena kuća
Miculinić-Richtmann (Fiorella la Guardije 14) iz 1914. godine. Na zapadnom
dijelu Brajde je secesijska kuća Modiani (J. Katalinića 4, 1912./13., arhitekt
Mario Ambrosini), karakteristična po stiliziranim egipatskim stupovima u obliku
palmi.

Sušak je veliko gradsko područje istočnog dijela Rijeke. Stari Sušak smjestio se
blizu obale Rječine te je formiran arhitekturom 19. stoljeća. Brojne stambene
zgrade raskošnih pročelja, danas zapuštene, krase Sušak te susjedni predio
Pećine, izgrađen kao zona stambenih vila u prvoj polovici 20. stoljeća. Gust
promet i slaba urbana opremljenost ovoga djela grada, čini ga pomalo
nepristupačnim za turističko razgledavanje usprkos njegovoj vrijednoj
arhitekturi.

Iznad Sušaka je brijeg Trsat, koji je bio naseljen u predrimsko doba te poznat
pod nazivom Tarsatica. Ondje je na mjestu stare predrimske utvrde sagrađen
srednjovjekovni Trsatski kaštel. Kaštel je obnovljen u duhu historicizma u prvoj
polovici 19. stoljeća, za znamenitog austrijskog vojnog časnika, grofa Lavala
Nugenta, koji je ondje držao zbirku umjetnina.

Na Trsatu se također nalazi kompleks franjevačkog samostana s crkvom i
pastoralnim centrom, nazvan Trsatsko svetište. To je najstarije marijansko
svetište na tlu Hrvatske, i danas je veliko mjesto hodočašća. Franjevački sklop
nastao je višekratnom pregradnjom tijekom nekoliko stoljeća. Današnja crkva je
barokna, a u njoj se osim vrijednih relikvija nalaze i mramorni oltari. U crkvi
i samostanu značajna su djela baroknog slikara švicarskog podrijetla Serafina
Schöna.

Rijeka je prepoznata i kao grad industrijske baštine. Nekadašnji veliki
industrijski pogoni smješteni su diljem grada, a naročito na području Mlake te
oko Industrijske ulice. Ekonomski devastirana industrija Rijeke ostavila je u
nasljeđe značajna arhitektonska djela s kraja 19. i prve polovice 20. stoljeća,
koja tek u posljednje vrijeme postaju vidljiva kao neiskorišteni kulturni resurs
Rijeke.

Stanovnici su većinom katolici. U Rijeci je nastala autohtona hrvatska
redovnička zajednica i jedina koja je nastala Rijeci. To je Družba sestara
Presvetog Srca Isusova koja je nastala 1899. godine. Osnovala ju je Majka Marija
Krucifiksa Kozulić pod vodstvom kapucina o. Arkanđela iz Camerina.

Riječke kulturne manifestacije svojom kvalitetom veoma su važne za kalendar
kulturnih događanja, ne samo Rijeke i Primorsko-goranske županije, već i širega
područja. To su prije svega: Riječke ljetne noći u organizaciji Hrvatskoga
narodnog kazališta Ivana pl. Zajca, Ljeto na Gradini, Revija lutkarskih
kazališta u organizaciji Gradskog kazališta lutaka Rijeka, Međunarodni festival
malih scena - Rijeka, Jazz time festival, Festival komorne glazbe zatim
Međunarodni biennale crteža, Izložba mladih Mediterana – u organizaciji Muzeja
moderne i suvremene umjetnosti, Književna nagrada "Drago Gervais" i brojne
druge.

Grad Rijeka izabran je između četiriju hrvatskih gradova kandidata za Europski
glavni grad kulture za 2020. godinu.

Na području Grada Rijeke radi 28 ustanova osnovnoškolskog obrazovanja, od kojih
je Grad Rijeka osnivač njih 24, kao i 18 srednjih škola (14 stručnih i 4
gimnazije). Od 1973. godine Rijeka je sveučilišni grad. U sklopu Riječkog
sveučilišta danas djeluju Akademija primijenjenih umjetnosti, Ekonomski,
Filozofski, Građevinski, Medicinski, Pomorski, Pravni i Tehnički fakultet, te
Visoka učiteljska škola, Sveučilišna knjižnica i Studentski centar. U sklopu
Riječkog sveučilišta u Puli djeluju i Fakultet ekonomije i turizma "Dr. Mijo
Mirković", Filozofski fakultet i Viša učiteljska škola. U Gospiću također
djeluje Viša učiteljska škola, dok u Opatiji djeluje Fakultet za turistički i
hotelski menadžment. U Rijeci postoje i studiji koji nisu u sastavu Sveučilišta,
kao studij teologije na Katoličkome bogoslovnom fakultetu iz Zagreba, studiji na
Muzičkoj akademiji iz Zagreba i studiji na Akademiji dramske umjetnosti iz
Zagreba. Postoji i Veleučilište u Rijeci.

Rijeka je bitna za hrvatsku športsku povijest jer su jedne od prvih košarkaških
utakmica na tlu teritorija današnje Republike Hrvatske odigrane u Rijeci. Prva
službena utakmica odigrana je 25. prosinca 1938. godine. Igrali su ju tek
utemeljeni košarkaški odjel SD Victorie protiv talijanske selekcije Rijeke;
izgubila je 19:40. Članovi košarkaške sekcije bili su: Nikola Grego, Josip
Banić, Mladen Bezjak, Vjeko Bezjak, Božo Grkinić, Vlado Polić, Ersilio Sikich i
Dušan Zvonaš. Trener: Božo Grkinić, tajnik Predrag Miculinić, a tehnički
referent Nikola Grego.

Na području nekadašnje općine Rijeka postoji 297.000 m² korisnih športskih
površina, no samo mali dio, 23.000 m² (7,6%) čine zatvoreni športski objekti.
Nakon formiranja prigradskih općina, na području grada Rijeke preostalo je
187.000 m² športskih prostora. Uslijed povoljnoga položaja na području grada
Rijeke je moguće obavljati brojne športske aktivnosti tijekom čitave godine. U
gradu postoji 38 vrsta športskih djelatnosti. Lokalni nogometni klubovi su HNK
Rijeka, koji se natječe u prvoj ligi i višestruki je osvajač Kupa Hrvatske i
Kupa Jugoslavije, te NK Orijent, koji se natječe u trećoj ligi. Ostali nogometni
klubovi su NK "Lokomotiva", NK "Lučki radnik" i NK "Kozala". U Rijeci djeluju i
košarkaški klubovi "Kantrida" i "Kvarner", te rukometni klubovi "Zamet",
"Kozala", "Pećine" i "Trsat". Rijeka je izuzetno jak kuglački centar, posebno u
ženskom kuglanju. Ističu se uspjesi kuglačkog kluba "Rijeka" koji u svojim
vitrinama ima sve trofeje koje se u kuglačkom športu mogu osvojiti, a zadnjih
godina svojim rezultatima se ističu članice Kuglačkog kluba "Mlaka". U muškom
kuglanju, boje grada brani Muški kuglački klub "Rijeka". U Rijeci se nalazi i
športsko društvo "Primorje" u kojemu su plivački, vaterpolski i klub za
sinkronizirano plivanje. U plivačkomu klubu "Primorje" trenirao je i Miloš
Milošević, višestruki osvajač medalja na svjetskim i europskim prvenstvima i
europski rekorder u disciplini "delfin". U uvali Preluk, koja je po vjetru
(tramontana) poznata i izvan Hrvatske moguće je jedrenje na dasci. U blizini
Rijeke nalaze se regatna polja na Žurkovu i u Mošćeničkoj Dragi, na kojima se
održavaju državne i međunarodne regate, od kojih je najpoznatija "Fiumanka".
Također, u akvatoriju Cresa se već tradijski održavaju IMS svjetska i europska
prvenstva u klasi krstaša. Na veslačkom polju u Omišlju, pa i u Bakru, u
prirodnim uvalama se održavaju međunarodne veslačke regate. Automotodrom na
Grobniku sa svojim pratećim objektima prostor je gdje se održavaju treninzi
domaćih i stranih auto-moto natjecanja, s perspektivom da postane pista za
održavanje utrka u Formuli 1.

Rijeka je oduvijek bila športski grad, što su svojim uspjesima potvrđivali
brojni riječki športaši i športski klubovi. Iz Rijeke dolazi slavni hrvatski
atletičar Luciano Sušanj. Rijeka je dala veliki obol i u rukometnim uspjesima
Hrvatske. Naime, slavni riječki rukometaši su Mirza Džomba, Valter Matošević,
Alvaro Načinović, Renato Sulić i Mateo Hrvatin. Rijeka je Hrvatskoj dala i
velike vaterpoliste - Samira Baraća, Igora Hinića, Damira Burića, Nikolu
Frankovića, Damira Glavana, Ivana Burburana i Danijela Premuša. Najpoznatiji
riječki košarkaši su Davor Kus, Marino Baždarić, Goran Vrbanc, Marijan Mance,
Jurica Štemberger, itd. Vrijedi spomenuti i jednog od najboljih hrvatskih
tenisača svih vremena - Ivana Ljubičića.Tu je i Stipe Leko Ćipa,ultramaratonac-
rekorder u disciplini. 24h-(223 km). Najbolja riječka športašica je Snježana
Pejčić, koja je na Olimpijskim igrama 2008. u Pekingu u streljaštvu osvojila
brončanu medalju u disciplini zračna puška na deset metara. Među riječkim
športašicama najtrofejnija je kuglačica Biserka Perman, a treba istaknuti i
brojne odbojkašice poput Ivane Miloš i Magde Maras. Što se tiče najpopularnijeg
športa - nogometa, Rijeka je Hrvatskoj oduvijek davala vrhunske nogometaše. U
novije vrijeme to su Dario Knežević, Igor Budan, Daniel Šarić, Mladen
Mladenović, Boško Balaban, Mario Tokić, Ahmad i Anas Sharbini te mnogi drugi. U
vrijeme bivše Jugoslavije isticali su se Damir Desnica, Srećko Juričić, Zvjezdan
Radin, Petar Radaković, Marijan Jantoljak, Marijan Brnčić, Nenad Gračan, Danko
Matrljan, itd. Riječanin Ulderico Sergo je na Olimpijskim igrama 1936. osvojio
zlatnu medalju u boksu, u kategoriji do 54 kg.

Napomena: Ovaj tekst ili jedan njegov dio preuzet je s mrežnih stranica Grada
Rijeke ili Moja Rijeka. Vidi Dopusnicu Grada Rijeke za Wikipediju na hrvatskome
jeziku.



https://hr.wikipedia.org/wiki/Prvi_svjetski_rat

Prvi svjetski rat bio je globalni oružani sukob između dva saveza država
(Antanta i Središnje sile) koji se odvijao na više kontinenata od 28. srpnja
1914. do 11. studenog 1918. Posljedice rata bile su, između ostalih, i više od
40 milijuna žrtava, uključujući približno 20 milijuna mrtvih vojnika i civila
(zbog čega je to jedan od najsmrtonosnijih sukoba u modernoj ljudskoj povijesti)
i značajna razaranja država i gospodarstava, te se smatra prvim ratom globalnih,
svjetskih razmjera. Stoga je prvotno nazivan Veliki rat ili Rat koji će okončati
sve ratove. Oko 60 milijuna europskih vojnika bilo je mobilizirano od 1914. do
1918.

Prvi svjetski rat vodila su dva velika saveza. Sile Antante u početku su činile
Ujedinjeno Kraljevstvo, Rusko Carstvo i Francuska te njihovi teritoriji i
protektorati. Brojne druge države pridružile su se silama Antante, od kojih su
najvažnije bile Kraljevina Italija, koja se pridružila u travnju 1915., i
Sjedinjene Američke Države, koje su u rat stupile u travnju 1917. Središnje sile
činili su Njemačko Carstvo i Austro-Ugarska. Osmansko Carstvo pridružilo se
Središnjim silama u listopadu 1914., a godinu dana poslije to je napravila i
Kraljevina Bugarska. Do završetka rata od europskih zemalja samo su Nizozemska,
Švicarska, Španjolska i skandinavske zemlje ostale službeno neutralne, iako su
mnoge pružale financijsku i materijalnu pomoć jednoj strani u ratu.

Neposredni povod ratu bio je atentat na austrougarskog prijestolonasljednika,
nadvojvodu Franju Ferdinanda u Sarajevu 28. lipnja 1914., koji je izvršio
Gavrilo Princip. Napad Austro-Ugarske na Kraljevinu Srbiju aktivirao je niz
savezništava koji su pokrenuli lančanu reakciju objava rata. Za mjesec dana veći
se dio Europe zaratio.

Rat se vodio na nekoliko bojišta koja su naširoko okruživala Europu. Zapadno
bojište odlikovalo se sustavom rovova i utvrđenja koje je odvajala ničija
zemlja. Ova su se utvrđenja prostirala dužinom većom od 600 km. Na Istočnom
bojištu velika prostranstva istočnoeuropskih nizina i ograničena željeznička
mreža nisu omogućile da se ovdje razvije stanje kao na Zapadu, iako su sukobi
bili podjednako žestoki. Na balkanskom, bliskoistočnom i talijanskom bojištu
također su vođene žestoke borbe, a bitke su se odvijale i na moru te prvi put -
i u zraku.

Rat je završen potpisivanjem nekoliko mirovnih sporazuma, od kojih je najvažniji
Versajski ugovor 28. lipnja 1919., iako su sile Antante potpisale primirje s
Njemačkom 11. studenog 1918. Najuočljivija posljedica rata bila je nova
teritorijalna podjela Europe. Sve članice Središnjih sila izgubile su teritorij,
a stvorene su nove države. Njemačko Carstvo izgubilo je svoje kolonije,
proglašeno je odgovornim za rat i prinuđeno da plaća veliku odštetu.
Austro-Ugarska i Osmansko Carstvo bili su ukinuti. Od teritorija koje je
zauzimala Austro-Ugarska stvorene su Austrija, Mađarska, Čehoslovačka i
Kraljevina SHS. Osmansko Carstvo je ukinuto: teritoriji carstva izvan Anadolije
bili su dodijeljeni silama Antante kao protektorati, a jezgra Osmanskoga Carstva
reorganizirana je u Republiku Tursku. Rusko Carstvo, koje je izašlo iz rata
nakon oktobarske revolucije, izgubilo je veliki dio svoje zapadne granice, a na
tim teritorijima stvorene su nove države: Finska, Estonija, Latvija, Litva i
Poljska. Nakon rata osnovana je Liga naroda, međunarodna organizacija posvećena
izbjegavanju budućih ratova i rješavanju sporova između država diplomatskim
putem. Prvi svjetski rat označio je kraj poretka koji je postojao nakon
Napoleonovih ratova i bio je važan faktor izbijanja Drugog svjetskog rata.

Uzroci Prvoga svjetskog rata mnogobrojni su i složeni, ali svoj korijen uglavnom
imaju u neravnomjernom ekonomskom razvoju vodećih europskih zemalja u 19.
stoljeću, odnosno činjenicom da su se mnoge države - kao Njemačka, Italija i
Japan - iz političkih i drugih razloga relativno kasno profilirale kao velike
sile te nisu mogle ravnopravno konkurirati Velikoj Britaniji i Francuskoj u
kolonijalnoj ekspanziji.

Drugi važan razlog bio je procvat ekspanzionističkoga nacionalizma kao
dominantne ideologije u Europi 19. stoljeća. S obzirom na to da se granice
država uglavnom nisu poklapale s etničkim granicama, stvarno ili izmišljeno
ugnjetavanje sunarodnjaka s druge strane granice bio je stalan izgovor za rat,
dok su stara, ali još uvijek postojeća, višeetnička carstva kao Austro-Ugarska
ili Osmansko Carstvo postala nestabilnija. S obzirom na postupni porast slobode
tiska i demokratskih standarda u mnogim europskim državama, vlade su postajale
sve ovisnije o javnom mišljenju i sporove s drugim državama postajalo je sve
teže rješavati diplomatskim putem.

Nacionalizam je često prerastao u šovinizam, a u Njemačkoj i u rasizam, odnosno
teze o superiornosti germanskih nad slavenskim narodima. To je Drugi Reich
vodilo u gotovo neizbježni sukob s Rusijom, u kojoj je u to doba dominirao
panslavizam. Eskalaciju svih tih procesa u globalni sukob sprečavao je
diplomatski sustav ravnoteže sila ustanovljen na Bečkom kongresu 1815. godine.
Taj je sustav nakon francusko-pruskog rata modificiran nastojanjem njemačkog
kancelara Otta von Bismarcka da spriječi savez između Francuske i Rusije, koji
bi novonastalu državu natjerao da ratuje na dvije fronte.

Bismarckova su nastojanja da očuva mir putem diplomacije prestala nakon što je
na njemačko prijestolje sjeo militantni car Vilim II. On je smatrao da Njemačka,
kao vojnički i ekonomski najsnažnija država u Europi, može svrgnuti Britansko
Carstvo s mjesta jedine globalne supersile. Zbog toga je njemačka vanjska
politika postala sve agresivnija, a Njemačka je uložila velike napore da stvori
ratnu mornaricu koja bi mogla Britancima oteti dominaciju nad svjetskim morima i
tako preoteti britansko kolonijalno carstvo.

Nakon sklapanja saveza Antante (Velika Britanija, Francuska, Rusija) i Trojnog
saveza (Njemačka, Austro-Ugarska, Italija) političke velesile sve su se više
naoružavale.

Nakon slabljenja Osmanskog Carstva i Balkanskih ratova, Balkan je i dalje bio
žarište sukoba. Oko njega su se nadmetale Austro-Ugarska i Rusija koja je
podržavala Srbiju, glavnog neprijatelja Austro-Ugarske na Balkanu.

Nakon što su počele ozbiljne diplomatske krize i prijetnje ratom krajem 19.
stoljeća - čemu je povod bio incident u Fashodi i Burski rat - europske sile
počele su izdvajati sve više sredstava u vojne svrhe. Taj je fenomen bio nazvan
utrkom u naoružanju, i bio je najočitiji na pomorskom polju - Velika Britanija i
Njemačka natjecale su se da sagrade što veći broj modernijih bojnih brodova.

Kako bi zaštitili svoje ekonomsko-političke interese, Velika Britanija i
Francuska 1904. godine stvaraju savez Antanta. Njima će se 1907. godine
pridružiti i Rusko Carstvo, iako zbog prijašnjeg saveza stvorenog 1894. između
Petrograda i Pariza to nije bilo ni potrebno. S druge strane, Trojni savez bio
je stvoren 1882. između novih sila (Kraljevina Italija, Njemačko Carstvo), koje
su htjele osvojiti kolonije, i Austro-Ugarske koja je tražila zaštitu od Rusije.

U manje od deset godina prije početka Prvoga svjetskog rata, Europu su potresle
četiri velike krize, koje su umalo dovele do početka oružanih operacija. Prva
kriza je izazvana u Maroku 1905. kada se Njemačka umiješala u sukob između
marokanskih revolucionara i francuskih kolonizatora. Francuska je Njemačkoj
prijetila ratom, ali je sukob riješen mirnim putem u Španjolskoj 1906.

Samo tri godine poslije uslijedi je aneksijska kriza, nakon što je
Austro-Ugarska aneksirala Bosnu i Hercegovinu. Austro-Ugarska je vršila
mobilizaciju protiv Kraljevine Srbije, a rat je izbjegnut samo zato jer u to
vrijeme Rusija nije bila dovoljno spremna. Sljedeća kriza 1911. godine prolazi
bez velikih ratnih priprema, ali sada su već sve velesile napete u očekivanju
izbijanja rata. Druga marokanska kriza dogodila se 1911. kada je Njemačka
poslala razarač Panther u marokanski grad Agadir u trenutku kada je Francuska
nastojala osigurati prevlast u Maroku. Nakon mnogobrojnih prijetnji sa obje
strane sukob je riješen kolonijalnim kompromisom. Kako su velike sile bile
okupirane marokanskom krizom, Italija je iskoristila priliku da napadne Tursku
zbog sukoba oko oblasti Tripolitanije i Libije.

Nakon ovog rata dolazi do dva balkanska rata iz kojih je Srbija izašla kao
pobjednica što je samo raspirilo težnje za oslobođenjem Slavena pod
austro-ugarskom vlašću. Poražene zemlje, Bugarska i Turska, samo su čekale
priliku za osvetu.

Bez obzira na činjenicu da rat počinje tek nakon sarajevskog atentata 1914.
godine, politička odluka o ratu donesena je već u prosincu 1912., kada njemačka
vlada donosi odluku o početku antiruske kampanje. Situacija u Ruskom Carstvu
bila je slična budući da tamošnje stanovništvo pod političkim utjecajem ideja
panslavizma smatra kako su Nijemci (Njemačka i Austro-Ugarska) glavni
neprijatelji Rusa. Ultimatumi koje vlade međusobno šalju jedna drugoj 1912. i
1913. jasno upućuju na ono što će se dogoditi poslije.

Promjene su bile nešto manje vidljive na kopnu. Većina europskih vojski svoju je
doktrinu i ratne planove temeljila na iskustvima iz 19. stoljeća, prije svega iz
francusko-pruskog rata. Smatralo se da je za uspjeh u ratu najvažnije u što
kraćem roku mobilizirati što je moguće veći broj ljudi te ih detaljno razrađenim
sustavom željezničkog transporta koncentrirati na neprijateljskoj granici odakle
će se masovnim, obuhvatnim manevrom, odnosno opkoljavanjem neprijatelja, sukob
riješiti u velikoj odlučnoj bitci u roku od mjesec-dva dana. Najrazrađeniji
primjer takvoga razmišljanja bio je njemački Schlieffenov plan, koji je
predviđao da se francuske snage na granici iznenade obuhvatnim manevrom kroz
neutralnu Belgiju te da se nakon sloma Francuske njemačka vojska okrene prema
Rusiji, za koju se držalo da neće moći u tako kratkom roku ugroziti njemačke
granice na istoku.

Mnogo je važniji bio nagli razvitak naoružanja. Brzometna puška - koja je
izvježbanu vojniku omogućavala da u minuti ispali deset puta više metaka nego u
19. stoljeću - postala je standardno oružje pješadije. Slično je bilo i s
brzometnom artiljerijom, koja je imala mnogo veći domet, preciznost i razornu
moć. Europske su se vojske također od početka 20. stoljeća opskrbljivale
modernim mitraljezima. U to se vrijeme u vojne svrhe počeo koristiti i nedavno
izumljen radio, a deset godina poslije i avijacija, pretežno za izviđanje.

No europske vojne vođe sve su to uglavnom ignorirale. Razlog tomu bio je
relativno dug period mira u Europi - tzv. Belle Epoque - tijekom kojeg glavne
europske vojske nisu imale prilike testirati novo oružje. Britanci, koji su
imali malu profesionalnu vojsku, uveli su doduše određene inovacije, poučeni
iskustvima iz Burskog rata, dok je Rusija također počela modernizirati vojsku
nakon poraza u rusko-japanskom ratu 1904. - 1905. godine. No, ostale su vojske
taktiku, strategiju i logistiku uglavnom temeljile na iskustvima iz 19.
stoljeća, stavljajući manje sukobe, poput talijansko-turskog ili dva balkanska
rata, u istu razinu s kolonijalnim ratovanjem, čija iskustva nisu primjenljiva
na europske prilike.

Petr Nikolajevič Durnovo, ruski ministar unutarnjih poslova koji je ugušio
tamošnju revoluciju iz 1905. godine, u veljači 1914. šalje pismo caru Nikoli u
kojem ga poziva da napusti savezništvo s Francuskom i Velikom Britanijom u
korist Njemačke, budući da sadašnji savez nema nikakvih koristi za Rusiju, dok
će posljedice u slučaju rata biti katastrofalne. Prema njegovim riječima te će
posljedice biti sljedeće:

Na kraju su se sve tri točke proročanstva ispunile. U Rusiji dolazi do
ekstremnog oblika socijalističke revolucije (dolazak komunista na vlast), a u
Njemačkoj do pojave nacionalsocijalizma.

Podrobniji članci o temama: Uzrok i povod - razlika, Sarajevski atentat, i
Srpanjski ultimatum

U lipnju 1914. Franjo Ferdinand, austrougarski prijestolonasljednik, došao je u
Sarajevo nadgledati vojne vježbe austrougarske vojske. Dana 28. lipnja 1914.,
tijekom vožnje ulicama Sarajeva, ubijen je u atentatu koji je počinio Gavrilo
Princip, pripadnik srpske organizacije Mlada Bosna, uz pomoć oružja dobivenog u
Srbiji. Austro-Ugarska je odlučila taj atentat iskoristiti za obračun sa
Srbijom, iako je mogla pretpostavljati da će napad na Srbiju – s obzirom na
ruske interese na Balkanu i napetosti u međunarodnim odnosima – izazvati opći
rat.

Austro-Ugarska, koja je imala dokaze o upletenosti srpskih državnih službenika
te smatrajući da je atentatom Srbija pregazila sporazum iz 1909., zahtijeva
istragu u Kraljevini Srbiji i 23. srpnja 1914., potaknuta od Njemačke, daje
ultimatum s ponižavajućim uvjetima za Srbiju. Srbija je na nagovaranje i Rusije
i Velike Britanije 25. srpnja pristala na sve osim na dvije točke ultimatuma.
Odbijajući onaj dio ultimatuma koji kao suverena država nije mogla prihvatiti,
Srbija je izrazila spremnost da se pokori odluci Međunarodnoga suda u Hagu. U
diplomatski maestralno napisanom tekstu, uz dobivenu podršku Rusije, Srbija je
praktički odbila ultimatum i odmah počela mobilizaciju.

Austro-Ugarska je izjavila kako odgovor Srbije nije zadovoljavajući. Rusija je
zaprijetila mobilizacijom, a Velika Britanija je zahtijeva međunarodnu
konferenciju. Svi ovi napori su propali. Njemački car Vilim II. smatrao je
srpski odgovor zadovoljavajućim te da će se rat izbjeći. O tomu obavještava Beč,
no Austro-Ugarska ne želi odustati od rata.

Austro-Ugarska je 28. srpnja objavila rat Srbiji. Na to je Rusija odgovorila
djelomičnom mobilizacijom. Njemačka je upozorila da će ruska mobilizacija
dovesti do rata sa Njemačkom, čak je ponudila natjerati Austro-Ugarsku na
prihvaćanje odgovora Srbije ukoliko se Rusija demobilizira. Rusija to odbija i
1. kolovoza Njemačka objavljuje rat Rusiji. Francuska je počela s mobilizacijom
istog dana. Nijemci su 2. kolovoza prešli Luksemburg i zatražili od belgijske
vlada prolaz za svoje trupe na putu do Francuske, kojoj je 3. kolovoza objavljen
rat.

Sljedeći dan, 4. kolovoza, Velika Britanija šalje ultimatum Njemačkoj da poštuje
neutralnost i suverenitet Belgije. Njemačka to odbija i Britanija joj objavljuje
rat istog dana. Crna Gora se pridružila se Srbiji 5. kolovoza navješćujući rat
Austro-Ugarskoj, koja je objavila rat Rusiji. Italija, članica Trojnog saveza,
proglasila se neutralnom. Sve je trebao ostati lokalni rat na Balkanu, no
aktivirao je niz savezništava. Tako je svijet ušao u Prvi svjetski rat.

Na taj je način već u početku u rat bilo uvučeno osam europskih država: Rusija,
Francuska, Velika Britanija, Belgija, Srbija i Crna Gora s jedne strane, te
Njemačka i Austro-Ugarska s druge. Izrazita vojna nadmoć Antante bila je više
prividna negoli stvarna. Po izvježbanosti i tehnološkoj opremljenosti s
njemačkom se vojskom donekle mogla mjeriti jedino francuska. Na moru je Antanta
bila znatno nadmoćnija. To joj je omogućilo provođenje učinkovite blokade
Centralnih sila, što je postalo jednim od najvažnijih čimbenika rata.

Bez obzira na danas popularno mišljenje kako je rat počeo željom političkoga
vrha, stvarna situacija bila je prilično drugačija. Na opće iznenađenje svih
prisutnih, Franz Conrad von Hötzendorf, glavni zapovjednik austrougarske vojske
koji se 1909. vatreno zalagao za rat sa Srbijom, sada je bio vatreni zagovornik
mira, bez obzira na podršku Njemačke. Slična se situacija događa i u Njemačkoj,
gdje se tamošnji glavni zapovjednik vojske Moltke Mlađi također protivi ratu.
Kao što vojska obiju država dijeli slično mišljenje, identična je situacija s
najvišim državnim dužnosnicima. No oni u ljeto 1914. imaju fatalnu osobnu manu.

Njemačkome kancelaru Theobaldu von Bethmann-Hollwegu te godine umire supruga pa
u tim najvažnijim trenucima svoga života postaje izrazito depresivan. Njegove
odluke u najmanju ruku postaju upitne, jer se u jednom trenutku okreću prema
ratu, a u drugome pak prema miru. Identična je situacija i s carem Vilimom II.,
koji čitajući srpski odgovor 28. srpnja 1914. godine, obavještava Beč da više
nema potrebe za ratom. U Austro-Ugarskoj potpuno pasivan Franjo Josip nalazi se
pod pritiskom austrijskih političara da objavi rat. Protivnici su te objave
ugarski političari, ali nakon garancije da Srbija neće biti anektirana i oni
počinju vatreno podržavati rat.

Politički se vrh Rusije tijekom krize nalazi u potpuno drugačijim problemima
zbog straha od nove revolucije. Bivši ruski ministar unutrašnjih poslova Petr
Nikolajevič Durnovo tijekom veljače 1914. obavještava cara o mogućnosti
ekstremnog oblika socijalne revolucije u slučaju izbijanja rata. Na carevu
štetu, tadašnji ministar unutrašnjih poslova uspješno nagovara cara Nikolu II.
da objavi rat. Naime, tako će ujediniti narod u borbi protiv vanjskog
neprijatelja i smanjiti mogućnost za revoluciju.

Premijer Velike Britanije Herbert Henry Asquith također se nalazi u posebnim
problemima. Njegova je politička želja objava rata jer "Velika Britanija ne može
dopustiti poraz Francuske u ratu", no tri četvrtine članova njegove vladajuće
liberalne stranke protivi se ratu. U skladu s tom politikom, njegov ministar
vanjskih poslova "stvara" plan koji je Njemačka podržala: Austro-Ugarska neka
okupira Beograd bez objave rata. Kako je moguće okupirati glavni grad druge
države bez objave rata Velika Britanija nije objasnila. Na kraju, budući da zbog
protivljenja stranke nije bilo moguće odmah objaviti rat, Herbert Henry Asquith
čeka izliku za ratovanje. Pokušaj prolaza njemačke vojske kroz neutralnu Belgiju
postat će upravo ta izlika.

Za razliku od vlastodržaca koji su se protivili ili barem dvoumili o ulasku u
rat, obični ljudi i intelektualci vatreno su ga podržali. Najpoznatiji njemački
povjesničar svoje generacije Friedrich Meinecke izjavit će 3. kolovoza 1914.
godine: "Ovo je nova svjetska povijesna epoha", a poslije će dodati da je to bio
trenutak "najvećeg veselja". Max Weber, osnivač moderne sociologije i protivnik
objave rata, ipak pozdravlja "nacionalni entuzijazam koji je rat stvorio i koji
mu je dao smisao bez obzira na konačni rezultat". Austrijski pisac Stefan Zweig,
kojeg će Hitler poslije protjerati iz Austrije zbog njegova židovskog porijekla,
piše kako se pridružio ljudima na ulicama i kako je osjetio tamošnje bratstvo.
Identična situacija bila je i u zemljama Antante o čemu piše socijalist Loius
Barthas govoreći kako su sve stranačke podjele bile istoga trena izbrisane;
neprijateljski nastrojeni susjedi ili čak braća na ulicama izmjenjuju poljupce i
dobre želje. Prema njegovim riječima nastaje paradoks, jer prvi je utjecaj rata
mir (u Francuskoj).

Andreas Latzko u svojim kratkim pričama izdanim 1918. godine govori kako su
najveća razočaranja od početka rata bile žene. Po njemu ni jedan general nije
mogao vojnike staviti na vlak za odlazak u rat ako su se žene, majke i sestre
pobunile. No one su rat ipak podržale. Htjele su da im suprug, sin, brat bude
heroj, čime će one postati popularne, moderne.

Prvi svjetski rat počinje riječima careva, koji ga pod pritiskom narodne volje i
vlastitih ministara potpisuju protivno vlastitim željama. Vladar Austro-Ugarske
Franjo Josip nakon potpisa izjavljuje: "Ja sam učinio najbolje što sam mogao,
ali sada je sve gotovo". Njemački car Vilim II. potpisuje s riječima "Vi ćete
požaliti ovo, gospodo", a ruski car Nikola II. tijekom potpisivanja naređenja o
djelomičnoj mobilizaciji 24. srpnja izjavljuje: "Rat će biti katastrofalan za
svijet i jednom kada počne, bit će ga teško zaustaviti".

Na zapadnom bojištu njemačke su operacije u početku bile uspješne. Njemačka
vojska provodeći izmijenjeni Schlieffenov plan, 1. i 2. kolovoza okupirala je
neutralni Luksemburg, 3. kolovoza prodrla u Belgiju pa preko nje u Francusku.
Borbe koje su slijedile otvorile su mogućnost Nijemcima da napadnu Pariz, pa su
se Francuzi i u međuvremenu pristigli Britanci povukli na rijeku Marnu.
Savezničke snage uspjele su ih zaustaviti i poraziti u bitci na Marni od 5. do
9. rujna. S druge strane, saveznički pokušaj nastavka protuofenzive nije uspio,
a pokušaji obje strane da na zapadnom dijelu bojišta obuhvate i odlučno poraze
jedna drugu doveo je do Trke prema moru, serije krvavih bitaka koje su završile
neodlučnim rezultatom i stvaranjem linije rovova, koja se protezala od kanala La
Manchea do švicarske granice.

U studenom je propao obostrani pokušaj okruživanja u Flandriji. Nakon
iscrpljujućih tromjesečnih borbi bojišnica je stabilizirana. Nijemci su zadržali
gotovo čitavu Belgiju i dio Francuske. Bio je to kraj manevarskog rata i
prelazak na rovovski način rata s ofenzivama ograničenih razmjera. Pobjeda je
tražena i s novim bojnim sredstvima.

Na istočnom bojištu, operacije su počeli Rusi jer su Nijemci imali glavne snage
na Zapadu. Rusi su u kolovozu 1914. napali Istočnu Prusku i Galiciju. Nakon
početnih uspjeha u Pruskoj, Rusi su potkraj kolovoza potučeni kraj Tannenberga.
Na galicijskom bojištu Rusi su uglavnom dominirali nad austrougarskom vojskom.
Do kraja godine okružili su veliku utvrdu Przemyśl i osvojili Karpate. Bojišnica
se stabilizirala na liniji od Njemena do Karpata.

Na jugu (Balkansko bojište), borbe su počele u kolovozu 1914. napadom
austrougarskih snaga na Srbiju i Crnu Goru. Tada su snage Antante izvojevale
prvu veću pobjedu u bitci na Ceru, kada je srpska vojska koristeći svježa
iskustva iz balkanskih ratova porazila austrougarske snage. U studenom su
austrougarske snage prodrle u Srbiju, ali su u prosincu izbačene iz nje u
srpskom protuudaru (Kolubarska bitka). Bojišnica je stabilizirana na Savi i
Drini.

Na Dalekom istoku u rat je 23. kolovoza ušao Japan na strani Saveznika i preoteo
neke njemačke posjede u Kini i na Tihome oceanu. Središnjim silama nije uspio
plan da rat riješe u prvih nekoliko mjeseci, ali im je poticaj bilo stupanje
Turske u rat na njihovoj strani, 29. listopada. Nakon toga Rusija se više nije
mogla snabdijevati preko Crnog mora, što je imalo bitne posljedice na efikasnost
njezine vojske.

Od kraja siječnja do potkraj rujna na istočnoj bojišnici bile su aktivne obje
zaraćene strane. U veljači, Nijemci su potukli Ruse kraj Mazurskih jezera. Rusi
su obranili Varšavu i osvojili Przemyśl. U svibnju je počela zajednička
njemačko-austrougarska ofenziva u kojoj je probijena ruska crta kraj Gorlica u
podnožju Karpata, što je dovelo do lančanog povlačenja ruskih snaga na cijeloj
fronti.

Slijedilo je frontalno potiskivanje Rusa koje je trajalo do kraja rujna i
početkom listopada, kada je crta stabilizirana. Bojišnica se stabilizirala na
liniji Dnjestar–Riški zaljev. Rusi su izgubili Galiciju, Poljsku, Litvu i
dijelove Letonije i Bjelorusije. To je bio uspjeh Središnjih sila, koji će im
omogućiti da napadnu Srbiju i odupru se Italiji.

Na zapadu, Nijemci su u travnju 1915. kod Ypresa prvi uporabili bojne otrove.
Poslije će ta sredstva koristiti i Antanta. Do kraja 1915. nije bilo značajnih
pomaka usprkos velikim borbama i golemim gubicima na objema stranama. Francuzi i
Britanci bez većih rezultata poduzeli više ofenziva u Champagnei, Flandriji i
Artoisu.

Ponovno otvaranje rute za snabdijevanje Rusije, odnosno izbacivanje Turske iz
rata, bio je glavni cilj ambiciozne dardanelske operacije, započete 25. travnja,
koju su pokrenuli saveznici. No taj se plan pretvorio u spektakularni fijasko,
prvo nakon neuspjelog pokušaja proboja mornarice kroz Dardanele, a zatim nakon
iskrcavanja ANZAC-a na Galipolju, gdje je njihov prodor uspješno zaustavio
turski Kemal-paša.

Dana 25. svibnja 1915. Kraljevina Italija je napustila Trojni savez i objavila
rat Austro-Ugarskoj. Tako je formirano Talijansko bojište. Napadi na
austrougarsku crtu počeli su u lipnju i trajali su do kraja godine bez uspjeha.
Cilj je bilo zauzimanje Trsta. Talijanska vojska se pokazala nesposobnom u 4
ofenzive probiti austrougarske položaje na rijeci Soči.

Središnje sile imale su daleko više uspjeha u svojim napadnim operacijama.
Ulazak Bugarske u rat na strani Središnjih sila omogućio je porekatenje širokog
napada na Srbiju. U listopadu 1915. njemačke, austrougarske i bugarske snage
krenule su u ofenzivu na Srbiju i Crnu Goru i u prosincu 1915. i siječnju 1916.
ih okupirale. Srpska se vojska uz velike gubitke povukla preko Albanije na
jadransku obalu, gdje su je prihvatili Saveznici i nakon reorganizacije
prebacili na Solunsko bojište. Nijemci su dotad bili istjerani iz Togoa i
jugozapada Afrike, a u Kamerunu i Njemačkoj Istočnoj Africi borbe su se vodile
do kraja rata.

Načelnik njemačkoga glavnog stožera Erich von Falkenhayn smatrao je da Središnje
sile, bez obzira na spektakularne uspjehe na istočnim bojištima, neće odnijeti
pobjedu ako iz rata ne bude izbačena Francuska. Odbacivši strategiju temeljenu
na odlučnom udaru kao neizvedivu u postojećim uvjetima zapadne fronte, odlučio
se za ofenzivu čiji je krajnji cilj umjesto osvajanja teritorija bilo
iscrpljivanje francuskoga ljudstva. U veljači je pokrenuta velika ofenziva na
francusku tvrđavu Verdun. Nijemci su nastojali slomiti Francusku. Francuzi su
uistinu trpjeli velike gubitke i postupno gubili teritorij. 31. svibnja,
odigrala se kraj Jyllanda, najveća pomorska bitka u ratu, u kojoj je britanska
flota natjerala njemačku na povlačenje.

Nastojeći saveznika osloboditi pritiska, Britanci su u lipnju pokrenuli
ambicioznu ofenzivu na rijeci Sommi. Taj se napad pretvorio u još jedan krvav i
spektakularan promašaj u kojemu je poginuo velik broj ljudi zbog beznačajnoga
teritorija. S druge strane, nastojeći zaustaviti ovaj napad, Nijemci su bili
prisiljeni prebacivati snage s Verduna i tako omogućili Francuzima da tu bitku
polako preokrenu u svoju korist. Bitka na Sommi značajna je i zbog korištenja
tenkova, prvi put u povijesti.

Na kavkaskoj bojišnici, Rusi su od veljače do svibnja zauzeli Erzurum, Trabzon i
Erzinkan.

Na istočnom bojištu, Rusi su u ožujku pokušali su ofenzivu, koja nije uspjela.
Početkom lipnja slijedio prodor generala Brusilova kraj Luc’ka i u Bukovinu,
koji je ugrozio austrougarsku crtu i zaprijetio njezinim potpunim slomom. Ruska
ljetna ofenziva je bila uspješna. Zauzeta je Bukovina i dio Galicije s oko
400.000 zarobljenika.Brusilovljev prodor zaustavljen je njemačkom intervencijom,
dovlačenjem snaga s drugih bojišnica, no tek pošto je uvjerio rumunjsku vladu da
će Antanta dobiti rat. 28. kolovoza, Rumunjska je ušla u rat na stranu Saveznika
i napala Ugarsku. Stoga su Nijemci težište rata bacili na Rumunjsku i zajedno s
bugarskim i austrougarskim snagama osvojili Bukurešt i većinu Rumunjske.

Na jugu je bilo manjih teritorijalnih pomaka između Italije i Austro-Ugarske. Do
kraja 1916. Talijani su vratili izgubljeno i osvojili Goricu. U kolovozu je
došlo do prvih borbi na solunskoj bojišnici. 18. listopada, srpska je vojska
zauzela Kajmakčalan, a 9. prosinca Saveznici Bitolj.

Ruski planove za ofenzivu u proljeće 1917. omela je revolucija u Petrogradu.
Slabi rezultati na bojnom polju, korupcija u pozadini te sve veća glad i
neimaština s vremenom su ruski carski režim Nikole II. učinili sve
nepopularnijim, te je zbačen u Februarskoj revoluciji. Nova republikanska vlada
nastavila je rat na strani Antante, ali zbog revolucionarnog previranja i
boljševičke agitacije nije bila u stanju preokrenuti negativne trendove.
Ofenziva je započela početkom srpnja probojem austrougarske crte i zaustavljena
je intervencijom Nijemaca.

Uskoro je sredinom srpnja počela uspješna austro-njemačka ofenziva i Rusi su
odbačeni duboko na Istok, što je olakšano izbijanjem Oktobarske revolucije u
Rusiji, zahvaljujući i zahtjevanju mira od sve većeg broja ruskoga stanovništva.
Početkom prosinca potpisano je primirje između Središnjih sila i Rusije, što je
slijedila i Rumunjska.

Slični događaji, iako u mnogo manjoj mjeri, dogodili su se u Francuskoj, gdje su
vojnici, nakon krvave i neuspjele ofenzive generala Nivellea, počeli otkazivati
poslušnost časnicima. Na zapadu, 1917. inicijativa je bila uglavnom u rukama
Francuza i Britanaca, koji su proveli nekoliko neuspjelih operacija. Najveću
ofenzivu u ratu, poduzeli su Saveznici na Aisnei i u Champagnei
(travanj–svibanj), ali ni ona nije dala gotovo nikakve rezultate, kao ni
britanska ofenziva u Flandriji (lipanj–studeni). Posljednja je bila potkraj
godine kraj Cambraia u kojoj su masovno korišteni tenkovi. U lipnju je na stranu
Saveznika stala Grčka.

Nijemci su pribjegnuli neograničenomu podmorničkom ratu, u kojem su više od 10
milijuna tona savezničkoga i neutralnoga brodovlja. Time je ubrazan ulazak SAD-a
u rat na savezničkoj strani. Nakon potapanja sedam američkih trgovačkih brodova
i objavljivanja Zimmermannova telegrama, u kojem je Njemačka nastojala
nagovoriti Meksiko za napad na SAD, Amerika je ušla u rat 6. travnja.
Izbacivanje Rusije i Rumunjske iz rata Nijemci su iskoristili da pojačaju snage
na Zapadu i pokušaju postići rješenje prije masovnog dolaska američkih snaga.

Jedini poticaj za Antantu u to doba bio je ulazak SAD-a u rat na strani Antante,
motiviran ekonomskim interesima bankara koji su financirali Antantu i
neograničenim podmorničkim njemačkim ratom čije su žrtve često bili američki
brodovi. S druge strane, trebalo je vremena da SAD mobilizira i obuči vojsku u
opsegu koji bi mogao važnije promijeniti stanje na zapadnoj fronti. Najveća
novina bio je dolazak prvih američke snaga na ratište.

U rujnu 1917., Talijani su prešli na lijevu obalu Soče i ugrozili Ljubljanu.
Zbog toga su početkom studenog, austrougarske i njemačke snage krenule u
ofenzivu i u bitki kraj Kobarida potpuno probile talijansku crtu i prodrle do
rijeke Piave, na prilaze Veneciji, gdje su Talijani postavili obrambenu crtu.
Saveznici su talijansku frontu stabilizirali šaljući britanska i francuska
pojačanja pa Središnje sile nisu uspjele iskoristiti ovaj uspjeh i Italiju
izbaciti iz rata.

U veljači 1918. Nijemci su obnovili rat protiv Rusije, koja je u ožujku
prisiljena na nepovoljan mir. Rusi su napustili Poljsku, Litvu, Letoniju i
Estoniju, a Ukrajina i Finska postale su zasebne države. Čak i prije nego što je
s novom sovjetskom Rusijom sklopljen mir u Brest-Litovsku, Središnje sile počele
su svoje efektive povlačiti s istočne na zapadnu bojišnicu kako bi stekli
dovoljnu nadmoć u ljudstvu i rat riješili velikom ofenzivom prije dolaska
američkih snaga. Na zapadnu su bojišnicu stalno stizale američke postrojbe, a
udarna je moć Središnjih sila sve više slabila zbog raspada Austro-Ugarske i
općenite ratne istrošenosti njezina potencijala.

Od ožujka do srpnja 1918. Nijemci su u pet ofenziva (između Somme i Oise, u
Flandriji, na Chemin des Dames, na Marni i u Champagnei) pokušali postići
pobjedu, ali bez uspjeha. Pažljivo pripremljena ofenziva, za koju su razvijene
nove taktike, nazvana je Kaiserschlacht. Počela je u proljeće i ispočetka imala
spektakularan uspjeh, pogotovo na britanskome sektoru bojišta.

Britanci su s vremenom uspjeli dovući pojačanja i stabilizirati situaciju.
Njemački pokušaji da odsudni proboj naprave na drugim sektorima imali su još
manje uspjeha, pokazavši kako je njemačka vojska istrošila većinu svojih
ljudskih i drugih resursa. Među Nijemcima je nakon neuspjeha Kaiserschlachta
bitno opao moral, čemu je pridonosila boljševička agitacija koju su sa sobom
donijeli veterani s istočne fronte.

Od srpnja do rujna, trajala je saveznička protuofenziva. Ofenziva od 100 dana je
polako, ali sigurno počela odbacivati Nijemce ne samo s položaja dostignutih u
proljeće nego i u unutrašnjost belgijskoga teritorija. Nijemci su primorani da
se povuku na Siegfriedovu crtu. Savezničkim je snagama naglo porastao moral,
pogotovo kada su među savezničke redove u većem broju stigli Amerikanci.

Sredinom 1918. na Solunskom bojištu, Središnje sile imale su na raspolaganju oko
600.000 vojnika, a Saveznici (Britanci, Francuzi, Talijani, Srbi i Grci) oko 620
000. Srpska vojska (oko 130.000 vojnika) i dvije francuske divizije izvršile su
proboj fronte 15. rujna 1918. te nastavile napredovati prema Prilepu i Skoplju
(zauzeto 29. rujna), a fronta se ubrzo raspala i u Albaniji i Traciji. Bugarska
je kapitulirala 29. rujna. Nedugo zatim britanski proboj turskih linija u Siriji
doveo je do kapitulacije Osmanskog Carstva (30. listopada).

Na talijanskom bojištu, austrougarski pokušaj proboja Piave u lipnju 1918. nije
uspio. Nakon neuspjele austrougarske ofenzive nekoliko mjeseci prije, potkraj
listopada Talijani su prešli u ofenzivu i kraj Vittorija Veneta 26. listopada
probili austrougarsku crtu. Nakon toga, 3. studenog, Austro-Ugarska je
kapitulirala. Talijanska ofenziva izazvala potpuno rasulo austrougarske vojske.
Vojnici su odbili naredbe i počeli se vraćati kućama, izazvavši tako proces,
koji će u roku od nekoliko tjedana dovesti do raspada Austro-Ugarske.

U takvim okolnostima Njemačka više nije mogla nastaviti rat. Istodobno sa
savezničkim napadima, u Njemačkoj je u studenom izbila revolucija, proglašena je
republika i 11. studenog potpisana kapitulacija njemačke vojske. Time je završen
Prvi svjetski rat.

U Prvom svjetskom ratu došlo je do promjene u naoružanju. Brzometni i
dalekometni topovi te automatske puške bili su primljeni svuda. Tenkove su prvi
primijenili Britanci u bitci na rijeci Sommi, a 1917. u bitci kod Cambraija
slomili su njemačku obranu. Podmornice, plovila koja su nosila strašno oružje,
torpeda, gotovo su paralizirale plovidbu morima.

Nijemci su koristili i bojne otrove što je izazivalo paniku vojnika Antante.
Godine 1915. koristili su klor, a poslije iperit. Često su od plina stradale i
njihove vlastite trupe.

Austro-Ugarska koristila je bojne otrove kada je Italija nadirala početkom rata
i kad je prijetio proboj bojišnice kod Trsta.

SAD je u početku rata bio neutralan, što je zagovarao američki predsjednik
Woodrow Wilson, ali je surađivao s Francuskom, Italijom i Velikom Britanijom.
Njemački totalni rat na moru, gdje su potapljani američki brodovi, promijenio je
stav SAD-a. Dana 6. travnja 1917. SAD je stupio u rat na strani Antante.

Stanje u Rusiji omogućilo je uspjeh Centralnih sila na istočnom bojištu.
Boljševici su pregovarali s Nijemcima i u ožujku 1918. potpisan je mir u
Brest-Litovsku.

Nijemci su napredovali i na Zapadu, a topništvom su napali i Pariz. Protunapad
saveznika počeo je u kolovozu 1918. Francuska i Velika Britanija zauzele su
turske posjede, a Bugarska je poražena. Austrougarska vojska raspala se zajedno
s Carstvom, koje je prestalo postojati u studenome 1918.

Njemačka je kapitulirala 11. studenog 1918. Kapitulacija je potpisana u
želježničkom vagonu u šumi Compiegne. Njemački poraz ubrzale su unutarnje
prilike i abdikacija cara Vilima II.

Tablica prikazuje broj žrtava po najvažnijim sudionicima rata, te ukupan broj
žrtava po savezima i sveukupne posljedice rata. Izvori za brojke mogu se naći na
ovom članku.

Podrobniji članci o temama: Genocid nad Armencima, Pariška mirovna konferencija,
Versajski ugovor, Španjolska gripa, i Liga naroda

U borbama i ranjavanju umrlo je između 10 i 20 milijuna ljudi, a više od 21
milijun ih je ranjeno. Zbog mobilzacije muškaraca žene su radile u gospodarstvu,
u tvornicama, što je utjecalo na emancipaciju žena. Uvodilo se pravo glasa.
Ojačali su radikalni pokreti nacionalizam i komunizam. Došlo je do gospodarskih
kriza i prekinuti su trgovački odnosi. Nakon rata Europom je vladala epidemija
gripe koja je oduzela 20 milijuna života.

Vođe pobjedničkih zemalja sastali su se početkom 1919. u Parizu kako bi
postavili temelje mira i odredile sudbine poraženih. Glavnu ulogu u tome imali
su premijeri Francuske Georges Clemenceau, Velike Britanije David Lloyd George,
te predsjednici SAD-a Woodrow Wilson i Italije Vittorio Orlando. Njemačka je
dobila teške uvjete sporazumom potpisanim 28. lipnja 1919. u Versaillesu. Nešto
lakše uvjete mira dobile su Austrija i Mađarska. Rusija zbog vlasti Boljševika
nije sudjelovala u pregovorima. Prema Versajskom ugovoru, novi je svjetski
poredak dobio ime Versajski poredak.



https://hr.wikipedia.org/wiki/Mostar

Mostar je grad u Bosni i Hercegovini. Smješten je na obalama rijeke Neretve i
kulturno je i gospodarsko središte Hercegovine, a ujedno i najveći grad u
Hercegovini. Mostar je upravno sjedište Hercegovačko-neretvanske županije te
sveučilišno, kulturno, gospodarsko i političko središte Hrvata u Bosni i
Hercegovini. Mostar je jedan od jedanaest službenih gradova Bosne i Hercegovine.

Grad je ime dobio po čuvarima mostova (mostarima) na obalama rijeke Neretve.
Ubraja se u jedan od najljepših gradova u Bosni i Hercegovini. U njemu se nalazi
Stari most, koji se zajedno sa starim gradom od 2005. godine nalazi na popisu
zaštićene kulturne baštine UNESCO-a.

Mostar se nalazi na jugu Bosne i Hercegovine, točnije rečeno nalazi se u centru
Hercegovine. Gradsko područje (Mostar i njegova okolina) geografski se može
opisati kao čvorište sjeverne, zapadne i istočne Hercegovine. Kroz centar grada
se proteže kanjon rijeke Neretve, pa je Mostar poznat i pod nadimkom "grad na
rijeci Neretvi". Izgradnjom brane za HE Mostar na rijeci nastala je akumulacija
Mostarsko jezero.

Nalazi se 132 km jugozapadno od Sarajeva, odnosno 57 km sjeveroistočno od Ploča.
Nastao je na prijelaznom području iz niskoga hercegovačkoga krša u planinsko
područje, gdje je stari trgovački put iz zaleđa prelazio Neretvu i nastavljao se
prema moru. Mostar je značajno prometno čvorište, koje nadopunjuje zračna luka.
Jedinstvenu arhitektonsko-urbanu cjelinu čini dio nekadašnje čaršije s
trgovinama, obrtničkim radionicama i sl. te prilaz veličanstvenomu, oko 20 m
visokomu kamenom mostu iz 1566. (Stari most), koji je pod UNESCO-vom zaštitom.

U gradskom području (bivšoj općini) Mostar smještene su tri kotline. Na sjeveru
je Bijelo polje, u kojoj je smještena većina sjevernih prigradskih naselja. U
središtu je Mostarska kotlina, u kojoj je smješten grad Mostar i većina zapadnih
prigradskih naselja. Na jugu je Bišće polje, u kojoj je smještena većina južnih
prigradskih naselja i mostarska industrijska zona. Bišće polje je lokalni naziv
za spomenutu kotlinu, dok se na različitim zemljovidima koristi naziv Mostarsko
polje.

Najpoznatija brda oko mostarske kotline su: Hum, Brkanovo Brdo, Galac, Orlovac,
Mikuljača, Žovnica, Planinica i Fortica, a sam grad se nalazi na nadmorskoj
visini 60-80 metara. Dvije najpoznatije planine koje se nalaze u blizini Mostara
su Velež i Prenj. Kroz Mostar teku rijeke Neretva i Radobolja, a u njegovoj
bližoj okolici nalaze se: Drežanjka, Buna, Bunica i Jasenica. Mostar je kao i
većina hercegovačkih gradova veoma krševit.

Mostar ima umjerenu sredozemnu klimu s blažim, ali hladnim zimama (uz malo ili
nimalo snijega), te veoma vrućim ljetima gdje temperature u hladu znaju iznositi
i do 45 celzijevih stupnjeva. Zbog toga je Mostar bio najtopliji grad u bivšoj
Jugoslaviji, a danas u Bosni i Hercegovini. Mostar je uz Atenu grad s najviše
sunčanih dana u godini, a snijeg u Mostaru je prava rijetkost. Zime u kojima se
snijeg u Mostaru zadržao više od 15 dana: 1955./1956. (15 dana), 1962./1963. (23
dana), 1984./1985. (27 dana), 2004./2005. (15 dana) i 2011./2012. (26 dana).

Jedna od najjačih zima bila je 1971. kada je izmjereno 37 cm snijega. Pamte se i
jake zime 1929., 1940. i 1956. godine. Mostar je bio potpuno blokiran 4. veljače
2012. godine. Snježno nevrijeme, koje je trajalo više od 60 sati, izazvalo je
prometni kolaps i paraliziralo život u gradu. Proglašeno je stanje elementarne
nepogode. 5. veljače 2012. godine, izmjereno je 88 cm snijega, a Mostarci su
ustvrdili da ne pamte takvo nevrijeme i rekordnu visinu snježnog pokrivača.

Mostar je rekorder u Bosni i Hercegovini po najvišoj dosad izmjerenoj
temperaturi, najvećem prosječnom broju oborina i najvećem broju sunčanih sati.
Dana 31. srpnja 1901. godine, izmjereno je 46,2 celzijevih stupnjeva. U Mostaru,
prosječno godišnje padne 1.515 litara po kvadratnom kilometru, dok broj sunčanih
sati u godini iznosi 2.291. 24. siječnja 1963. godine, apsolutna minimalna
temperatura je iznosila - 10,9, a 13. srpnja 1984. registrirana je apsolutna
maksimalna temperatura zraka od 41,2 celzijevih stupnjeva. Srednja godišnja
temperatura iznosi 14,6, zimska 5,8, a srednja ljetna temperatura 23,2
celzijevih stupnjeva.

Dana 6. kolovoza 2008., živa u termometru u 13 sati u središtu grada Mostara
dosegnula je 39, a na suncu je izmjereno čak 56,4 celzijevih stupnjeva. Točno u
ponoć, u noći s četvrtka, 16. srpnja na petak, 17. srpnja 2009. u Mostaru je
zabilježena temperatura zraka od 29,3 stupnja Celzija što je, po riječima
meteorologa iz Federalnog hidrometeorološkog zavoda najviše noćna temperatura
ikada zabilježena od 1893. otkad se u BiH službeno vode meteorološka mjerenja.

Mostar je bio među najtoplijim gradovima Europe u rujnu 2011. godine, koji je
proglašen najtoplijim rujnom u posljednjih 65 godina. Ipak, bilo je i još većih
temperatura, 15. rujna 1987. godine, u razdoblju neobično toplog vremena, u
Mostaru je izmjereno 40,6 celzijevih stupnjeva. Dana 14. prosinca 2011. godine,
Mostar je osvanuo prekriven maglom što je dosta neobično za ovaj grad. Magla se
iznad grada zadržala dobar dio jutra. Srednja godišnja temperatura u Mostaru u
2011. iznosila je 16,2 stupnja Celzija, koliko je bilo i 1994. godine, a toplija
od ove dvije godine bila je samo 1950. godina, kada je iznosila 16,9 stupnjeva.
Mostar je s temperaturom zraka koja je, 8. srpnja 2012., iznosila 40,3 °C, imao
najvišu temperaturu izmjerenu u Europi.

U Mostaru je od ciklone Juliane, 12. veljače 2013., palo 124 litra kiše što je
najveća izmjerena količina padalina, ne samo na Balkanu, nego i u Europi. Još
spektakularnijom ovu ciklonu čini podatak da je Mostar istoga dana primio drugu
najveću količinu padalina na svijetu. U prva tri mjeseca 2013. u Mostaru je palo
nevjerojatnih 999,7 litara po metru kvadratnom. Ovo tromjesečje je i u Mostaru
najkišovitije od 1955., a prethodno najkišovitije navedeno razdoblje je bilo
1970. kada je u sumi palo 878 mm, odnosno 122 litra manje. Također,
novopostavljena rekordna količina padalina za mjesec ožujak iznosi 415,7 litara,
što je upravo izmjereno u ožujku 2013.

Klima u Mostaru se u posljednjih desetak godina primjetno mijenja. Prije
izrazito sušna klima danas je sve vlažnija i vlažnija što ljetne vrućine čini
nesnošljivim i često zrelim za proglašavanjem elementarne nepogode. Mostar ipak
ima ugodnu klimu pogodnu za uzgoj različitih vrsta voća i povrća. Jeseni i zime
u Mostaru znaju biti izrazito kišoviti. Kad u proljeće nema kiše, Mostar izgleda
najljepše što je često znala biti inspiracija za mostarske pjesnike.

Naseljena mjesta: Bačevići, Banjdol, Blagaj, Bogodol, Buna, Cim, Čule, Dobrč,
Donja Drežnica, Donji Jasenjani, Dračevice, Gnojnice, Goranci, Gornja Drežnica,
Gornje Gnojnice, Gornji Jasenjani, Gubavica, Hodbina, Humilišani, Ilići,
Jasenica, Kamena (dio), Kokorina (dio), Kosor, Kremenac, Krivodol, Kružanj,
Kutilivač, Lakševine, Malo Polje, Miljkovići, Mostar, Orlac, Ortiješ, Pijesci,
Podgorani, Podgorje, Podvelež, Polog, Potoci, Prigrađani, Rabina (dio), Raška
Gora, Raštani, Ravni, Rodoč, Selište, Slipčići, Sovići, Sretnice, Striževo,
Vihovići, Vojno, Vranjevići, Vrapčići, Vrdi, Zijemlje (dio), Željuša,
Žitomislići i Žulja.

Pored Mostara, postoji i općina Istočni Mostar u RS-u, u čijem sastavu se nalaze
dijelovi naselja: Kamena, Kokorina i Zijemlje. Općina Istočni Mostar do rata se
u cjelini nalazila u sastavu općine Mostar. Poslije potpisivanja Daytonskog
sporazuma u sastav općine Mostar ušao je i dio općine Nevesinje koji je pripao
Federaciji BiH, odnosno naselje Žulja i dio naselja Rabina.

Šire područje današnjeg Mostara bilo je naseljeno još u prapovijesnom vremenu,
što potvrđuju brojna nalazišta (više od 150) iz neolitika, bakrenog, brončanog i
željeznog doba. Poznatiji neolitski lokaliteti su: Zelena pećina, povrh vrela
rijeke Bune, najstarija ljudska naseobina na širem području grada, te nešto
mlađe ilirske gomile i gradine, grobnice i fortifikacije. Među njima su
naseljene pećine, grobovi, oružje, predrimski novac i sl. Uz stočarstvo i
zemljoradnju u željeznom dobu se razvija i trgovina s okolnim središtima.

Iz ranijeg antičkog doba nema značajnijih ostataka, ali su zato ostatci iz
perioda kasne antike i ranog kršćanstva izuzetno bogati i na širem prostoru
Mostara su pronađene tri ranokršćanske crkve - u Cimu, Žitomislićima i Sutini.
One su dokaz intenzivnog života u to vrijeme na ovim prostorima, u ondašnjoj
rimskoj provinciji Dalmaciji, a istovremeno i dokaz relativno rane
kristijanizacije na ovim prostorima. Gotovo svi navedeni lokaliteti, što je
utvrđeno arheološkom istraživanjima, svjedoče o kontinuitetu života i kroz
cijeli srednji vijek, jer se na svima njima, ili njihovoj neposrednoj blizini
nalaze i srednjovjekovni grobovi, ali i stećci - autohtoni srednjovjekovni
nadgrobni spomenici na ovim prostorima.

Novo razdoblje nastaje padom Rimskog carstva i doseljenjem Slavena. Tijekom
ranog srednjeg vijeka područje Mostara pripadalo je pokrajini Zahumlje (Hum).
Unatoč vrhovnoj vlasti Franaka, ovi su krajevi imali određeni stupanj
samostalnosti, posebice za kneza Mihajla Viševića Humskog (910. - 950.).
Područjem su jedno vrijeme vladali Nemanjići, zatim bosanski ban, a tijekom XIV.
- XV. stoljeća sve su snažniji humski knezovi. Jedan od njih - Stjepan Vukčić
Kosača, koji je stolovao u Blagaju pored Mostara 1448. dobiva naslov hercega
(odatle i naziv Hercegovina).

Osnutak grada Mostara vezan je uz izgradnju dviju kula/utvrda, sredinom XV.
stoljeća, vjerojatno u doba hercega Stjepana. Utvrda na desnoj obali Neretve
zvala se Tara, a na lijevoj Helebija. Kula Herceguša je sagrađena neposredno uz
kulu Taru. Služila je u obrambene svrhe, a i za čuvanje nekadašnjeg visećeg
drvenog mosta. Izgrađena je za vrijeme herceg Stjepana, po kome je dobila i ime.
I prvi pisani spomen Mostara vezan je uz ove dvije kule: dubrovački izvještaj od
3. travnja 1452. opisuje kako se Vladislav Hercegović pobunio protiv oca
Stjepana, otevši mu neke posjede. U izvještaju stoji: "ha preso quello di ...
Blagay et do castelli al ponte de Neretva (uzeo je ... Blagaj i dvije utvrde na
mostu na Neretvi). Mostar je u to vrijeme bio bitna strateška točka čiju jezgru
je predstavljao lančani most preko Neretve na mjestu gdje je rijeku bilo
najlakše premostiti, te jake kule uz taj most, s malenim naseljem oko te jezgre.

U Mostaru je osnovan franjevački samostan nakon što je gospodar Huma, herceg
Stjepan Vukčić Kosača, polovicom 15. stoljeća zamolio napuljskoga kralja Alfonza
I. Aragonskoga da mu pošalje nekoliko franjevaca iz svojega kraljevstva, 'koji
bi narod u njegovoj zemlji utvrdili u pravovjerju'. Alfonz je udovoljio
hercegovoj molbi te je poslao franjevce. Frajevci su došli i stopili se sa
zatečenim kršćanima. Padom Bosne 1463. i smaknućem posljednjeg njezina kralja,
Hrvata-katolika Stjepana Tomaševića, maćeha mu Katarina, kćer hercega Stjepana
Kosače, izbjegne u Rim i ostavi papi Kraljevinu Bosnu na upravljanje. Herceg
Stjepan se odupirao turskim navalama do kraja života. Uspio je zadržati
Hercegovinu. 16 godina nakon što je Kosača umro, Turci su osvojili Herceg Novi i
uskoro cijelu Hercegovinu. Turski su vladari kršćanski puk ubijali,
porobljavali, a islam se ovim krajevima znatno proširio, ognjem i mačem. Turci
grade džamije i medrese, a ruše katoličke samostane, među ostalim i onaj u
Mostaru. Skoro katoličke crkve na području Mostara koje su zatekli osmanski
osvajači, oskrnavili su, ali nisu sve spaljene i srušene, nego s dio preinačili
u džamije. Protjerani mostarski fratri mijenjali su lokacije sve dok se nisu
skrasili u Živogošću.

Ime Mostar prvi se put pojavljuje u turskome popisu stanovništva iz 1468.-1469.,
a da se ono odnosi na naselje oko dviju kula na Neretvi jasno je iz jednog
dokumenta sa sjednice vijeća Dubrovačke Republike 1474 godine.

Osmansko osvajanje Mostara dogodilo se vjerojatno 1468. U Mostaru je tada
boravilo oko 35 osmanskih vojnika, kojima su podijeljeni posjedi, a zatečeni
stanovnici su postali kmetovi. Isprva središte kajmakamluka, Mostar je
zahvaljujući prometnoj važnosti prijelaza preko Neretve početkom XVI. stoljeća
postao sjedištem hercegovačkoga sandžaka. Vrhunac razvitka grada pod osmanskom
vlašću bio je u XVI. i XVII. stoljeću kada je Mostar bio središte trgovine i
obrtništva u Hercegovini. Godine 1566. na mjestu starog, drvenog, izgrađen je
znameniti kameni most, odluka kojoj je doprinio administrativni i prometni
razvoj grada, a 1557. i Karađozbegova džamija.

U XVI. i XVII. stoljeću bilježi se intenzivno širenja grada; krajem ovog
razdoblja Mostar je imao oko 10.000 stanovnika. Grad se razvijao kao tipično
osmansko naselje s čaršijom i mahalama oko nje. Čaršija, koja je i najstarija,
zauzimala je najvažniji, reprezentativni dio grada - područje uz sam most, s
obje strane Neretve. Mahale su se širile na sve strane od čaršije, prvenstveno
na lijevoj obali Neretve, a na desnoj obali su bile smještene u podnožju brda
Hum i na obalama Radobolje, manje pritoke od Neretve. Nakon habsburško-osmanskog
rata 1683.–1699. i potpisivanja mira u Srijemskim Karlovcima 1699., grad je
dobio nove fortifikacije. Dio toga zida sačuvan je uz potok Suhodolinu i poviše
Konaka. Zanimljivo je istaknuti da je krajem XVII. i početkom XVIII. stoljeća,
Mostar imao 24 džamije i 22 mahale. Na takav način je formirano gradsko naselje
osmanskog tipa, koji će svoj vrhunac i konačni oblik vezan za taj period, doseći
krajem XVII. i početkom XVIII. stoljeća, a čiji simbol i najznačajnije
arhitektonsko ostvarenje predstavljalo velebni Stari most, izgrađen 1566.
Reorganizacijom osmanskog obrambenog sustava početkom XVIII. stoljeća, Mostar je
postao sjedište kapetanije. Tijekom XVIII. stoljeća došlo je do stagnacije i
pada broja stanovnika.

Početkom XIX. stoljeća jedno je od uporišta protiv reforma i jačanja središnje
osmanske vlasti pod vodstvom ajana Ali-age Dadića, nakon sloma pokreta bosanskih
feudalaca (1832.) sjedište je Ali-paše Rizvanbegovića. Godine 1832. osnovan je
poseban hercegovački pašaluk sa sjedištem u Mostaru, na čelu s Ali-pašom
Rizvanbegovićem (1832.–1851.), koji je dobio i vezirski naslov. Započeo je
neviđeni teror na kršćanima, posebno izražen u okolici Mostara, kada su Turci
1840. godine iz grada protjerali sve katolike, oko 320 katoličkih obitelji.

Pred kraj osmanske vladavine, pred polovicu XIX. stoljeća, kao rezultat opadanja
moći, te jačanja snage i mogućnosti, kao i uloge kršćanskog stanovništva u
životu grada, dolazi do perioda izvjesne vjerske tolerancije koja se očitovala u
dopuštanju izgradnje sakralnih objekata kršćanskih vjerskih zajednica u gradu.
Najstariji kršćanski objekt predstavlja Stara pravoslavna crkva iz 1834. godine,
izgrađena na obroncima brda Fortice u istočnom dijelu grada. Još od 1777., grad
je postao sjedište hercegovačkog mitropolita Srpske pravoslavne crkve.

Ubrzo potom, i katolici Mostara su dobili svoj prostor. Godine 1847. izgrađen je
kompleks stare biskupske rezidencije u Vukodolu, sjedište nove franjevačke
provincije koja je nastala odvajanjem od Bosne Srebrene, te sjedište mostarskog
biskupa. Napokon, 1866. godine došlo je do izgradnje franjevačke crkve sv. Petra
i Pavla u samom gradu, uz koju će tridesetak godina kasnije biti izgrađen i
franjevački samostan. Pravoslavci u Mostar svoju novu, Sabornu crkvu, dobivaju
1873.

U zadnjim godinama osmanskog vladanja, otvoreni su konzulati nekih zemalja
(Austrija, Italija, Rusija, Velika Britanija i Francuska), a prometnom značaju
pridonijela je izgradnja ceste Mostar-Metković 1862. godine. Tijekom
hercegovačkog ustanka (1875.–1878.), Mostar je bio sjedište hercegovačkog
namjesnika (valije).

Hrvatski narodni preporod u Bosni i Hercegovini bio je, zapravo, odjek
hrvatskoga narodnog preporoda u Zagrebu pa je i njegov početak kasnlo u odnosu
prema Zagrebu, a isto tako, s obzirom na društveno-političke prilike u BiH,
trajao je nekoliko desetljeća nakon Gajeva preporoda. Istina je da se preporod u
Bosni i Hercegovini pojavio u Sarajevu, ali se njegov uspon dogodio u Mostaru, u
središtu koje je imalo povoljnije nacionalne i druge društveno-političke
okolnosti. U Mostaru se zahuktao kulturni život Hrvata tako da se na prelasku
stoljeća u razdoblju od tridesetak godina objavilo oko 600 knjiga pa je Mostar
koncem XIX i početkom XX. stoljeća postao jače kulturno središte od većine
gradova na Balkanu. U Mostaru će se nakon 1850. godine početi otvarati prve
učionice, kao ona u Vukodolu kod Mostara (1852.), zatim knjižnica i čitaonica
pod Jusovinom (1861.), osnivat će se kulturna društva kao što je Kosača (1875.),
odnosno Hrvoje (1888.), čiji je vrhunac osnivanje Napretka.

Dana 14. rujna 1902. godine osnovano je Hrvatsko potporno društvo za siromašne
đake i naučike (današnje Hrvatsko kulturno društvo Napredak). Osniva se prva
hrvatska tiskara (1872.) u Bosni i Hercegovini koju utemeljuje i vodi znameniti
Franjo Milićević, a zahvaljujući tiskari pojavit će se i prve novine, prvi
udžbenici i priručnici na hrvatskom jeziku u Bosni i Hercegovini.

Valja posebno istaknuti značenje prvih hrvatskih novina na tlu Bosne i
Hercegovine što ih je pokrenuo i uređivao Franjo Milićević sa svojim
suradnicima, a to su: Hercegovački bosiljak (1883.), Novi hercegovački bosiljak
(1884.), Glas Hercegovca (1885.) i Osvit (1898.). Ova su mostarska glasila
pronoslla pravašku orijentaciju za razliku od ilirske - preporodne ideje u
Zagrebu i u Sarajevu. To se vidi i po nizu članaka političke naravi, to je očito
i pojezičnim rješenjima, a i po drugim značajkama koje oni pokazuju.

Doduše, ideja hrvatskoga narodnog preporoda i ovdje se pojavljuje kao poticaj.
Priznate su mnoge tečevine ilirskog pokreta, ali se ne prihvaća političko
južnoslavenstvo jer se ono pokazuje kao zabluda i samonijekanje s obzirom na
vrijeme i prostor u kojem živi hrvatski narod u Bosni i Hercegovini.
Najpoznatiji preporoditelji u Mostaru bili su franjevci: Anđeo Kraljević,
Radoslav Glavaš, Anđeo Nuić, Nikola Šimović, Augustin Zubac, Petar Bakula i
Franjo Milićević koji su se dokazali kao graditelji, učitelji, dušobrižnici, ali
i kao pisci prvih udžbenika, priručnika i kalendara, novina i samostalnih
književnih ostvarenja.

Svakako prijelomnu godine u razvoju Mostar predstavlja 1878. godina. Tom godinom
je označen definitivni odlazak Turaka i prestanak osmanske dominacije, te
početak razdoblja austro-ugarske uprave. Austro-Ugarska sa sobom donosi nove,
europske utjecaje, ne samo u upravljanju gradom, nego i u njegovom
preoblikovanju, razvoju i izgradnji, što će, iako za svega četrdesetak godina,
rezultirati skoro potpunom preobrazbom osmanlijske kasabe u europeiziran grad. U
tih četrdesetak godina Mostar je željezničkom prugom i cestama povezan s ostalim
centrima BiH i Dalmacije. Izgrađena su tri mosta u samom gradu - most na Musali,
Lučki i Carinski most. Grad je dobio moderni vodovod i kanalizaciju i
elektrificiran je.

Mostar je bio sjedište hercegovačkog okruga, a ugljenokop je otvoren 1919.
Razdoblje austro-ugarske vladavine uz razdoblje Titove Jugoslavije predstavlja
najplodnije razdoblje u izgradnji i urbanizaciji Mostara u cjelokupnoj njegovoj
povijesti. Grade se novi objekti, javni, školski, stambeni i industrijski. Nova
arhitektura, potpuno drugačijeg mjerila, kriterija i oblikovnih kvaliteta,
polako zamjenjuje i istiskuje staru arhitekturu, ali poštujući je, ne rušeći je,
nastojeći od nje sačuvati ono najbolje.

Tako su u Mostaru napravljene jedne od najljepših građevina orijentalnog stila
pomiješanog s austro-ugarskom gradnjom, poput: Stare mostarske gimnazije
(Gimnazija Mostar), Gradske banje, hotela Neretve, vojarni: Sjeverni i Južni
logor, Stare željezničke stanice i trgova: Musala i Trga hrvatskih velikana
(Rondo). Među arhitektima koji su djelovali u Mostaru u to vrijeme ističu se
Miloš Komadina, Miroslav Loose, Josip Vancaš, Maximilian David i drugi. Godine
1905. utemeljen je Hrvatski športski klub Zrinjski Mostar, najstariji nogometni
klub u BiH.

Razdoblje prve Jugoslavije je zateklo jedan već sasvim moderan europski grad, s
dugom tradicijom. U tom periodu 1918. - 1945. jako se malo gradilo, tako da to
razdoblje u razvoju grada ne predstavlja značajniji period. U gospodarskom
smislu nije ništa učinjeno, Mostar nije uspio podići nijednu tvornicu. Formirano
je više kulturno-umjetničkih društava na narodnom ili vjerskom temelju. U
razdoblju od 1922. do 1929. Mostar je bio u sastavu Mostarske oblasti, a potom
Primorske banovine, do 1939. Godine 1926., radnici su uspjeli osnovati
kulturno-umjetničko društvo Abrašević, koje je dostiglo svoj vrhunac tijekom
druge Jugoslavije. Čuvajući tradiciju, postizalo je zapažene rezultate. Od 1939.
do 1941., Mostar je u sastavu Banovine Hrvatske.

Nakon osovinskog napada na Kraljevinu Jugoslaviju i proglašenja NDH Mostar se
našao u talijanskoj interesnoj zoni na prostoru Nezavisne Države Hrvatske. Grad
je bio sjedište Velike župe Hum, jedne od 22 velike župe Nezavisne Države
Hrvatske. Mostar je bio mjesto stožera nekoliko ustaških sdrugova, talijanskih i
njemačkih divizija i domobranskih pukovnija, a također je postojao Mostarski
bataljun u partizanima. Mostar je u Drugom svjetskom ratu dao dosta mladih
života, koji su se borili za jednu ili za drugu stranu. Na području Mostara
četnici su počinili brojne zločine nad hrvatskim i bošnjačkim stanovništvom. 14.
veljače 1945. se slavi kao dan oslobođenja Mostara u Drugom svjetskom ratu, a na
taj dan partizani ušavši u Mostar su ubili nekoliko mostarskih franjevaca i
nevino hrvatsko stanovništvo. Mostarski Hrvati i danas se na taj dan svake
godine prisjećaju nevino ubijenih franjevaca i ostalih žrtava Drugog svjetskog
rata.

Razdoblje Druge Jugoslavije je ostavilo velik trag na Mostaru. To razdoblje uz
razdoblje Austro-Ugarske predstavlja najplodnije razdoblje u izgradnji,
urbanizaciji i širenju grada Mostara u cjelokupnoj njegovoj povijesti. Do 1991.
godine Mostar je bio mješavina kultura, naroda, vjera, civilizacija. Po tome je
upravo i bio jedan od najpoznatijih gradova u bivšoj Jugoslaviji. Bio je čist
dokaz kako različiti narodi mogu živjeti jedni pored drugih i jedni s drugim u
miru stvarajući jedinstven mostarski mentalitet.

Grad se nezadrživo počeo širiti, što je bilo uzrokovano snažnim industrijskim
razvojem, izgradnjom velikog broja tvornica (Aluminijski kombinat, SOKO, Hepok
kasnije Apro, Mostarska vinarija, Fabrika duhana Mostar, hidroelektrane na
Neretvi, Unis, Tvornica prediva i pamuka Đuro Salaj, Rudnik mrkog uglja itd.) i
pretvaranjem Mostara u industrijski, gospodarski, trgovački, prometni,
turistički i kulturni centar cijele Hercegovine. U postojećoj urbanoj matrici
grad se razvijao planirano, ali bez nekih posebnih nastojanja na kvaliteti
arhitektonskog oblikovanja. Godine 1977. u Mostaru je osnovano sveučilište.

Novi gradski oci su spoznali ogromne mogućnosti koje je pružao skoro potpuno
neizgrađeni prostor na desnoj obali Neretve (zapadni dio grada). Zbog toga
željeznička pruga, sada normalnog kolosijeka se premješta u istočni dio grada, a
odmah se pristupilo urbanizaciji zapadnog dijela grada. Ubrzo su oranice,
vinogradi i voćnjaci Mostaraca pretvoreni u velika gradilišta.

U samo nekoliko desetljeća, u zapadnom dijelu grada niknuo je niz novih gradskih
četvrti: Avenija, Strelčevina, Zgoni, Bijeli brijeg, Centar 2, Zalik i dr.
Glavnu ulogu u izgradnji Mostara su imala velika građevinska poduzeća s područja
Mostara: Vranica i Hercegovina. U gradu su se napravile brojne gospodarske i
stambene zgrade, robne kuće, športski tereni i igrališta, škole i bolnice.
Gradsko stanovništvo postupno se uvećavalo s 35.242 stanovnika (1961.), na
47.802 (1971.), 63.427 (1981.) i 75.865 stanovnika (1991.).

Podrobniji članak o temi: Operacija Lipanjske zore Podrobniji članak o temi:
Bošnjačko-hrvatski sukob: Mostar i dolina Neretve

Tijekom rata 1992.-1995. Mostar je bio poprište ratnih sukoba i teško je
nastradao. Razrušeno je sve ono što se gradilo desetljećima, pa i stoljećima.
Važno je istaknuti da je Mostar bio najrazrušeniji grad u ratu u Bosni i
Hercegovini, a srušene su brojne znamenitosti Mostara. U početku, grad su
granatirale srpske snage. Srbi su držali većinu brda oko Mostara i istočni dio
grada. U lipnju 1992. Mostar i dolina Neretve su oslobođeni združenom akcijom
HVO-a i HV-a Lipanjske zore.

Početkom svibnja 1993. u Mostaru počinje Bošnjačko-hrvatski sukob. Bošnjaci,
koji su do tada bili u HVO-u zajedno s Hrvatima, uperuju puške u svoje suborce,
ali se pod prisilom hrvatskih snaga povlače u istočni dio grada. HVO u blokadi
drži istočni dio grada koji je pod kontrolom Armije BiH i granatira ga. Tijekom
jednog takvog granatiranja HVO-a, srušen je Stari most. Bošnjaci za rušenje
optužuju HVO, a s hrvatske strane se ponekad čuje teorija da je most srušen
podmetnutom minom koju su postavili Bošnjaci, koji su tada imali most pod svojim
nadzorom. Obje vojske su organizirale brojne logore za ratne zatvorenike kroz
koje je prošlo tisuće zatvorenika koji su doživjeli brojne torture i mučenja, a
mnogi od njih u logorima su preminuli.

Unatoč inzistiranju hrvatske i bošnjačke strane da se općina podijeli prema
ratnim crtama razgraničenja, Međunarodna zajednica u veljači 1996. dijeli
područje nekadašnje općine Mostar na šest općina (tri hrvatske, tri bošnjačke):
Jug, Zapad, Jugozapad i Sjever, Stari grad, Jugoistok. Određivanje općinskih
granica u Mostaru i stvaranje posebne zone u gradskom središtu, odlukom uprave
Europske unije izazvalo je hrvatske prosvjede. Napetosti u 2001. izazivao je
pokušaj stvaranja hrvatske samouprave. Mostar postaje "grad slučaj" u 2004.
godini jer neuspjeh da se domaći političari i stručnjaci dogovore oko
administrativnog uređenja Mostara je doveo do toga da odluku o tome donese
tadašnji visoki predstavnik međunarodne zajednice u BiH Paddy Ashdown.

Ti dokumenti su poznati pod nazivom Novi statut Grada Mostara i oni od 2004.
godine Mostar definiraju kao jedinstvenu gradsku cjelinu bez podjele na općine
koje su do tada postojale. Umjesto navedenih općina postoje tzv. gradska
područja koja predstavljaju izborne jedinice u gradu Mostaru. Iako je službeno
ujedinjen grad, ujedinjenje se slabo provodi u praksi. Međunarodna je zajednica
nametnutim Statutom osigurala privilegirani status manjinskim Bošnjacima u
vlasti.

Na prijelazu iz XX. u XXI. st. Mostar se ponovno našao u prilici da bitno
preoblikuje svoj izgled. Ogromna ratna razaranja unutar same urbane strukture,
su pored velike štete i gubitka, stvorila i mogućnost da se da novi pečat gradu.
Jedno od takvih nastojanja predstavlja veliki križ na brdu Hum kao simbol
jubileja dvije tisuće godina kršćanstva, ali i simbol patnji i stradanja kroz
koja je ovaj grad prošao u svojoj novijoj povijesti.

Stari most je rekonstruiran i potpuno obnovljen 2004. godine, a od srpnja 2005.
ponovno je uvršten na UNESCO-ovu listu zaštićenih spomenika kulture svijeta.
Obnavljaju se ratne ruševine i grade nove zgrade poput brojnih trgovačkih
centara i stambenih zgrada. Ponovo je izgrađena Crkva sv. Petra i Pavla,
franjevačka crkva, koja je teško stradala u ratu. Zvonik franjevačke crkve
(visok 107 m) skupa sa zgradom Mostarkom (najvišom zgradom u Mostaru koja ima 19
katova, smještenom u zapadnom dijelu grada, a izgrađenom u doba bivše
Jugoslavije) dominira mostarskim nebom. Obnavljaju se Ulica hrvatskih
branitelja/Bulevar Narodne Revolucije i Ulica Tvrtka Miloša/Alekse Šantića, koje
su u ratu bile prva crta razgraničenja između Hrvata i Bošnjaka, a danas su
najrazrušenije ulice u gradu.

U okolici Mostara izgrađeni su brojni trgovački centri (OBI, Interex, Robot i
Bingo), a u samom gradu izgrađeni su veliki stambeno-poslovni centri (Prodajni
centar Mostar, Stambeno-poslovni centar Rondo, Mercator Centar,
Stambeno-trgovački centar Piramida, Stambeno-poslovni centar Orca i
Trgovačko-uredsko-hotelski Poslovni centar Mepas Mall).

Početkom listopada 2008. godine, otvoren je obnovljeni, rekonstruirani i
revitalizirani gradski park Zrinjevac. Nakon tri desetljeća dovršen je glavni
bolnički objekt Sveučilišne kliničke bolnice Mostar. Svečano je otvoren 20.
rujna 2008. godine. To je jedna od najbolje opremljenih i najsuvremenijih
bolnica na prostoru jugoistočne Europe. Obnovljena je, a potom i osvijetljena
fasada mostarske Stare gimnazije (Gimnazije Mostar), jedne od najljepših zgrada
u Mostaru.

U proljeće 2012. godine, središnji dio grada je dobio novi izgled. 25. ožujka
otvorena je bivša zgrada Treće osnovne škole, dobivši novu namjenu, postala je
Gradska vijećnica. Četiri dana poslije, 29. ožujka otvoren je Španjolski trg u
novom ruhu i javni toalet. Osim središnjeg gradskog trga, novi kameni parter je
dobila i ulica Nikole Šubića Zrinjskog, šetalište, koje spaja Trg hrvatskih
velikana i Španjolski trg te prolazi pored parka Zrinjevca. Dana 15. travnja
2012. godine, u neposrednoj blizini parka Zrinjevca, na križanju ulica kralja
Tvrtka i kralja Zvonimira, otvoren je Park nobelovaca, posvećen Ivi Andriću i
Vladimiru Prelogu. Nasuprot spomenutog parka, nalazi se park Antuna Branka
Šimića. Parkove su podigli Matica hrvatska Mostar, Hrvatsko kulturno društvo
Napredak Mostar i Grad Mostar.

Dana 12. travnja 2012. godine, otvoren je Mepas Mall, najveći trgovački centar u
Bosni i Hercegovini. Nakon dvadeset godina, ponovo se počeo graditi
Kulturno-športski centar grada Mostara unutar kojega bi se trebala nalaziti
gradska športska dvorana. Nova dvorana bi trebala biti dovršena uskoro, a njezin
kapacitet će biti 5500 sjedećih mjesta.

Podrobniji članak o temi: Dodatak:Popis stanovništva u Bosni i Hercegovini
1991.: Mostar

Prema procjenama Federalnog zavoda za statistiku, sa stanjem od 30. lipnja
2011., Grad Mostar (od Žitomislića do Drežnice) trenutačno ima sveukupno 111.364
stanovnika. Prema podacima spomenutog zavoda, više od 200 stanovnika Mostara
godišnje napusti Mostar, najviše u smjeru Sarajeva. S druge strane, razlog
povoljnih demografskih podataka za Hrvate jest doseljavanje oko 250 Hrvata
godišnje u Mostar. Usto, u sedam godina rođeno je 3.549 djece, a umrlo 3.005
ljudi što daje pozitivan prirodni prirast od 544 Hrvata. Nastavi li se kretanje
u ovom smjeru, već do konca 2013. broj Hrvata u Mostaru mogao bi prijeći udio od
60 posto.

Katolička crkva svake godine vrši popis vjernika po mostarskim župama, a prema
zadnjem takvom popisivanju vjernika iz 2010. godine, u svim mostarskim
katoličkim župama je živjelo nešto više od 64.000 katolika (velikom većinom
Hrvati), od toga 55.000 u samom gradu Mostaru, što je više od polovice
stanovništva i u gradu i u širem gradskom području (bivšoj općini, današnjem
Gradu Mostaru).

Gradsko vijeće nadzire rad Gradske uprave i Gradonačelnika. Svaki vijećnik je
predstavnik građana. Gradsko vijeće je jednodomno, sastavljeno od 35 vijećnika,
ima predsjednika i dva zamjenika, koji ne mogu biti iz reda istih konstitutivnih
naroda. Odlukom o organizaciji Gradske uprave Grada Mostara utvrđeni su temelji
unutarnje organizacije, djelokrug i način rada jedinstvenog gradskog organa
uprave Grada Mostara sukladno Statutu.

Dana 5. listopada 2008. godine, održani su općinski izbori u Bosni i
Hercegovini. Izbori nisu riješili problem gradonačelnika, naime Mostar je 440
dana bio bez gradonačelnika. U tom vremenskom razdoblju, gradski vijećnici su 17
puta pokušali izabrati gradonačelnika, no bez uspjeha, a jedan od razloga toga
je bio upravo nametnuti Statut. Sadašnji gradonačelnik Mostara je Ljubo Bešlić
iz Hrvatske demokratske zajednice Bosne i Hercegovine.

Donošenjem Novog statuta Grada Mostara 2004. godine, Mostar je službeno
ujedinjen grad. Međunarodna je zajednica nametnutim Statutom osigurala
privilegirani status manjinskim Bošnjacima u vlasti, ali i mogućnost stalne
prevage. Samo u Mostaru vrijedi posebni gradski Statut kakav ne vrijedi u
ostalim gradovima Bosne i Hercegovine, gdje jednostavno vrijedi zakon većine –
jedan birač, jedan glas. Grad Mostar je podijeljena na šest izbornih jedinica.

Tri većinske bošnjačke izborne jedinice, koje prate ratnu podjelu grada, imaju
znatno manje birača nego u zapadnom većinskom hrvatskome dijelu, no ipak za
sastav Gradskog vijeća daju isti broj vijećnika. To znači da u Mostaru, glas
Hrvata vrijedi od tri do šest puta manje nego glas Bošnjaka. Tako je krajnje
diskriminirajuće da u većinskom hrvatskom gradskome području Jugozapad 14.772
birača izaberu trojicu gradskih vijećnika, a u području Jugoistok o imenima
trojice vijećnika odlučuje samo 3.808 birača.

Ustavni sud Bosne i Hercegovine zatražio je djelomičnu preinaku Statuta Mostara,
koji je nametnuo bivši visoki predstavnik Paddy Ashdown 2004. te Izbornog zakona
BiH, ocjenjujući ih neustavnim. Navodi se da su neustavne odredbe prema kojima
se isti broj vijećnika u Gradsko vijeće Mostara bira s područja šest bivših
općina, iako imaju vrlo različit broj birača, kao i činjenica da građani iz
središnje upravne gradske zone ne mogu birati predstavnike za Gradsko vijeće.

Prvi gradonačelnik nakon ukidanja šest gradskih općina i proglašenja Statuta
Grada Mostara je bio Ljubo Bešlić, koji trenutačno obnaša drugi uzastopni
mandat.

Od 1996. godine postojale su funkcije gradonačelnika i dogradonačelnika a
obavljali su ih: Ivan Prskalo i Safet Oručević, a nakon njih Neven Tomić i
Hamdija Jahić te Ljubo Bešlić i Hamdija Jahić. Za vrijeme ratnih zbivanja
gradonačelnici su bili Safet Oručević i Mijo Brajković.

Prvi gradonačelnik Grada Mostara izabran na demokratskim izborima je Milivoj
Gagro, kandidat Hrvatske demokratske zajednice, koji je obnašao funkciju
gradonačelnika od 14. studenog 1990. godine do ratnih zbivanja 1992. godine.

Najpopularniji šport u Mostaru je nogomet. Prva nogometna lopta u BiH je
donesena u Mostar iz Budimpešte. Bilo je to 1903. godine, a 1905. u prostorijama
HKD Hrvoje hrvatska mladež je osnovala Hrvatski športski klub Zrinjski. Zrinjski
je tako postao najstariji nogometni klub u BiH. Osim Zrinjskog osnivaju se
klubovi poput JŠK i Vardara, a 1922. godine osnovan je FK Velež. Već iduće
godine (1923.) odigralo se prvenstvo Mostara, a pobjednik je bio Zrinjski. U
Mostaru su se odigravali brojni kupovi, koje je većinom organizirao Zrinjski i
prijateljske utakmice. Tijekom 1941. godine Zrinjski se uključuje u Prvu
hrvatsku ligu, koja je formirana nakon što je 17. srpnja 1941. godine Nezavisna
Država Hrvatska bila primljena u članstvo FIFA-e. Veležu je u periodu od 1941. -
1945. bio zabranjen rad.

1945. dolaskom komunista na vlast Zrinjskom je zabranjen rad, dok se Velež počeo
natjecati u nogometnim natjecanjima tadašnje FNRJ, a kasnije SFRJ. Prvi put FK
Velež se u Prvu saveznu ligu SFRJ plasirao u sezoni 1952./53. gdje je ostao samo
jednu sezonu. Drugi put Veležu je to pošlo za rukom u sezoni 1955./56. te do
1991./92. nije ispadao u niži rang natjecanja. Velež je igrajući u Prvoj
saveznoj ligi Jugoslavije postao jedan od simbola Mostara. Nikad nije osvojio
titulu prvaka, a dva puta je bio drugi. Četiri puta je bio finalist Kupa Maršala
Tita, od čega je dva puta bio osvajač 1981. i 1986.

1992. godine pitanje obnove Zrinjskog postalo je neodgodivim za športske
interese mostarskih Hrvata. Velež tada ostaje bez velike igračke osnovice, što
se odrazilo i na njegove rezultate u nogometnom prvenstvu BiH, te od tad ne
predstavlja onako snažni klub, kao što je nekada bio, dok je Zrinjski postao
jedan od najjačih bosanskohercegovačkih klubova. Od sezone 2003./04. pa do
2006./07. sezone FK Velež je igrao u drugoj ligi, a 2005. godine prvi put u
povijesti grada na Neretvi, na svoju stotu obljetnicu postojanja Zrinjski donosi
titulu prvaka države. Zrinjski je osvaja Kup Bosne i Hercegovine u sezoni
2007./2008., a sezonu poslije po drugi put postaje prvak Bosne i Hercegovine.
Tako je Zrinjski postao najbolji športski kolektiv u povijesti grada Mostara.
Zrinjski je ponovno postao prvak BiH u sezoni 2013./2014.

Dva najjača mostarska kluba igraju Gradski derbi koji za Mostar znači mnogo više
od nogometa. Ratne rane iz Bošnjačko-hrvatskog sukoba još nisu zacijelile i to
je jedan od razloga zašto je ovaj derbi popraćen neredima i nasiljem, stoga
mediji pokazuju veliko zanimanje za njega.

Od klubova koji igraju u nižim rangovima natjecanja tu su: HNK Branitelj, FK
Soko i FK Lokomotiva koji igraju u Drugoj ligi FBiH, te HNK Bjelopoljac, FK
Bjelopoljac, HNK Buna, NK Cim, FK Blagaj i HNK Jasenica koji igraju u
županijskoj ligi HNŽ-a.

Od malonogometnih klubova, postoji MNK Karaka. koja je nekoliko puta bila prvak
Bosne i Hercegovine u malom nogometu, a Mostarske kiše su u bivšoj Jugoslaviji
bila najuspješnija momčad u malom nogometu, a danas igraju u nižim ligama.

Športski savez Grada Mostara u svome članstvu broji 106 športskih klubova, 24
osnovne i 19 srednjih škola, s oko 15 tisuća mladih sportaša, redovito
organizira športska natjecanjima koja se održavaju na razini škola u deset
športova. Športski savez svake godine dodjeljuje nagrade za najbolje športaše.
Klubovi ostalih športova u Mostaru većinom su se osnivali u ratu ili nakon
njega. Od ostalih športova u Mostaru najviše treba istaknuti košarku i rukomet.

Osim košarke i rukometa, u Mostaru se igraju i brojni drugi športovi: plivanje,
stolni tenis, tenis, džudo, boks, šah, kuglanje, boćanje i dr. Postoje mnogi
klubovi i športska udruženja koja se natječu u nižim rangovima natjecanja.
Borilački športovi su dosta popularni u Mostaru. U gradu egzistira 15 klubova
borilačkih vještina, a valja istaknuti i tenis. Teniski klub Mostar svake godine
u Mostaru organizira HT Eronet Mostar Futures Open, najjači teniski turnir u
BiH. Od 2011. godine djeluje Ragbi klub Herceg, a 2012. godine, prvi put nakon
30 godina, u Mostaru je odigrana ragbijaška utakmica.

Pored nogometa u Mostaru najpoznatiji je ekstremni šport skokovi sa Starog mosta
u Neretvu. Natjecanje u skokovima s mosta se organizira tradicinalno svake
godine sredinom ljeta (krajem srpnja) pod nazivom Ikari, a skokove organizira
Klub skakača u rijeku Neretvu Mostari. Do 2012. godine u Mostaru se ovo
natjecanje organiziralo 445 puta. Važnost ovog natjecanja pokazuje i to da
natjecanje obavezno prenosi državna televizija ili neka od najjačih
komercijalnih televizija u zemlji, a ovi skokovi slove za jedne od najvažnijih
športskih događaja bosanskohercegovačke današnjice.

Iako u njemu djeluju brojna športska udruženja i klubovi, Mostar nema baš
adekvatne uvjete za bavljenje športom i rekreacijom. Prije svega, gradu najviše
nedostaju: športski tereni i igrališta, dvorane i bazeni. Mostar je trenutno
jedini grad u Hercegovini pa i šire, koji nema adekvatnu športsku dvoranu.
Nasuprot tome, sva ostala manja obližnja mjesta imaju športske dvorane, i to čak
sa svim potrebnim uvjetima. Grad je podijeljen pa je i mostarska športska
zajednica podijeljena. Hrvati imaju svoje klubove i udruženja, a Bošnjaci svoje.

U Mostaru je smješteno 20 srednjih škola, od toga 4 gimnazije, 12 strukovnih i 3
umjetničke škole.

Od gimnazija, osobito se ističu Gimnazija Mostar (Gimnazija Mostar), jedna od
najstarijih Bosni i Hercegovini, osnovana 1893., i Gimnazija fra Grge Martića
(Gimnazija fra Grge Martića Mostar), osnovana 1974. Ove škole postižu zapažene
rezultate na raznim natjecanjima na općinskoj, županijskoj i državnoj razini.
Maturanti ovih gimnazija se bez poteškoća upisuju na najbolje fakultete u
regiji.

U Mostaru je smješteno Sveučilište u Mostaru, jedino hrvatsko sveučilište izvan
Hrvatske. Nastava se odvija na hrvatskom jeziku. Sveučilište u Mostaru ima dugu
prošlost. Njegova je prethodnica franjevačka teologija, prva visoka škola u
Mostaru i Hercegovini, utemeljena 1895. godine. Sredinom XX. stoljeća u Mostaru
je osnovana Viša pedagoška škola, a potom i Visoka tehnička škola strojarske
struke. On su bile zametci današnjega sveučilišta.

Mostar je 1977. postao samostalno visokoučilišno središte s više fakulteta i
viših škola odvajajući se od Univerziteta u Sarajevu i osnivajući Sveučilište
Džemal Bijedić. Usprkos značajnim razaranjima sveučilišnih objekata i općoj
pogibelji za studente i nastavnike, Sveučilište nije prekidalo svoje aktivnosti
tijekom čitavoga rata (1992. – 1995.). Sredinom devedesetih dolazi do otvaranja
novih fakulteta i znanstveno-istraživačkih instituta. U sastavu Sveučilišta u
Mostaru djeluju:

Osim hrvatskog sveučilišta postoji i Sveučilište "Džemal Bijedić" u Mostaru,
koje nastavu izvodi na bošnjačkom jeziku. U školskoj 2014./2015. godini u
Mostaru je studiralo 14.247 studenata, od čega 10.712 na Sveučištu u Mostaru,
2.522 na Sveučilištu "Džemal Bijedić" i 1.013 na privatnim visokoškolskim
ustanovama, također na hrvatskom jeziku (Visoka škola "Logos centar" Mostar,
Fakultet za menadžment resursa CKM, Fakultet međunarodnih odnosa i diplomacije).
Sveučište u Mostaru je treće najveće sveučilište u državi po broju studenata
(nakon sarajevskog i banjolučkog), a 17% studenata dolazi iz susjedne Hrvatske.

Gospodarski razvoj Mostara počinje još u Austro-Ugarskoj kada kroz zapadni dio
Mostara prolazi tadašnja uskotračna pruga Sarajevo-Mostar-Ploče. U bivšoj
Jugoslaviji grad se sve više razvija. Grade se velike tvornice (Aluminijski
kombinat, Soko, Hepok kasnije Apro, Mostarska vinarija, Fabrika duhana Mostar,
hidroelektrane na Neretvi, Unis, Tvornica prediva i pamuka Đuro Salaj, Rudnik
mrkog uglja itd.) koje zapošljavaju velik broj radnika. Mostar postaje
gospodarsko središte Hercegovine. Željeznička pruga, sada normalnog kolosijeka
se premješta u istočni dio grada, a sve se više razvija i širi zapadni dio
grada. U zapadnom dijelu grada prave se nove gospodarske i stambene zgrade,
robne kuće, škole i bolnice. Glavnu ulogu u izgradnji Mostara su imala velika
građevinska poduzeća s područja Mostara: Vranica i Hercegovina. U mostarskim
ugljenim bazenima postoje naslage ugljena.

Prerađivao se duhan, razvijeno je bilo vinogradarstvo (žilavka, blatina) i
voćarstvo (trešnja, breskva i dr.), obojena metalurgija (aluminij), tekstilna
industrija s predionicom pamuka, prehrambena (konzerviranje voća i povrća),
metalna i drvna industrija, proizvodnja građevnoga materijala, hortikultura.
Industrija je teško stradala u ratu. Mostar je i danas gospodarsko središte
Hercegovine. Brojne tvrtke iz doba bivše Jugoslavije (Soko, Tvornica prediva i
pamuka Đuro Salaj, Unis i Rudnik mrkog uglja) su propale, a neke su u stečaju
ili slabo posluju (Hepok, Mostarska vinarija, Fabrika duhana Mostar).

Jedina tvrtka iz doba bivše Jugoslavije, koja i danas dobro posluje je Aluminij
(Aluminijski kombinat). Aluminij je danas najjača bosanskohercegovačka tvrtka i
najveći bosanskohercegovački izvoznik. Tvrtka svake godine ruši rekorde u broju
proizvedenog aluminija i aluminijskih legura, a posluje i surađuje s vodećim
svjetskim korporacijama kao što su Daimler Chrysler i PSA. Tvrtku drže
bosanskohercegovački Hrvati, a značajan udjel u njoj ima i Hrvatska te šibenski
TLM.

U Mostaru je sjedište Hrvatskih telekomunikacija Mostar, operatera fiksne i
mobilne telefonije u Bosni i Hercegovini, Hrvatske pošte Mostar, jedne od tri
javne poštanske administracije u Bosni i Hercegovini i Elektoprivrede Hrvatske
zajednice Herceg-Bosne, jedne od tri nacionalne elektroenergetske tvrtke u Bosni
i Hercegovini. Razvijen je i turizam, pogotovo nakon što je stara gradska jezgra
primljena na listu UNESCO-a.

U Mostaru se svake godine održava Međunarodni sajam gospodarstva Mostar, po
broju izlagača i posjetitelja, svakako najuspješnija sajamska izložba u Bosni i
Hercegovini. Prvi sajam je održan 1997. godine. Sajam se sastoji od nekoliko
manjih izložbi: Sajma gospodarstva, Sajma vina, Sajma knjige i Gastro dana.

Mostar je važno prometno čvorište. Kroz Mostar prolazi magistralna cesta M-17
(međunarodni naziv E73), najvažnija prometnica u BiH koja povezuje luku Ploče i
Metković s Mostarom i Sarajevom i željeznička pruga Ploče-Mostar-Sarajevo,
također jedna od najvažnijih željezničkih pruga u BiH. U samom gradu su
smještena dva autobusna kolodvora i jedna željeznička stanica. U Ortiješu,
južnom predgrađu Mostara, nalazi se Zračna luka Mostar. Održava se linija
Pescara-Mostar, važna zbog turizma.

Javni gradski promet u doba bivše Jugoslavije je obavljalo poduzeće
Autoprijevoz, a danas to obavlja tvrtka Mostar bus koja radi pod Gradskom
upravom. Mostar bus je prepoznatljiv po svojim žutim autobusima koje je dobio
kao donaciju od Japana. Međunarodni cestovni promet obavljaju tvrtke Globtour iz
Međugorja, Autoherc iz Gruda, Centrotrans iz Sarajeva te mostarski Autoprijevoz
i dr.



https://hr.wikipedia.org/wiki/%C4%86irilica

Ćirilica je pismo koje se rabi u istočnoj Europi, te sjevernoj i središnjoj
Aziji. Ćirilicu koriste sljedeći slavenski jezici (neki isključivo, a neki
ravnopravno uz latinicu):

Ćirilicu rabe i mnogi neslavenski jezici na području bivšeg Sovjetskog Saveza
(kazaški, kirgiski, tatarski, baškirski, čečenski) i njegovih satelitskih država
(Mongolija). Do 1860. godine ćirilica se rabila i u Rumunjskoj, a do 1990. i u
Moldaviji. Na latinicu su prešli i neki drugi jezici država koje su nastale
raspadom Sovjetskog Saveza, npr. azerski, turkmenski i uzbečki.

Ulaskom Bugarske u EU 1. siječnja 2007., ćirilica postaje treće službeno pismo
EU, uz latinicu i grčko pismo. Prema podatcima iz 2011. godine 252 milijuna
ljudi u Euroaziji rabi ćirilicu kao službeno pismo za svoj narodni jezik.

Ćirilica je pismo koje se pojavilo nakon glagoljice, slavenskog pisma koje su u
9. st. razvili Ćiril i Metod, da bi približili Sveto Pismo slavenskim narodima
na balkanskom poluotoku. Glagoljica je bila dosta složena, pa su učenici Ćirila
i Metoda stvorili novo pismo koristeći grčki alfabet, dok su slova tipična za
slavenske jezike i koja ne postoje u grčkom pismu ostala u izvornom obliku iz
glagoljice. U 12. st. ćirilica je glavno pismo u pravoslavnih Slavena, a uporaba
glagoljice zadržala se uglavnom kod Hrvata u nekim djelovima Hrvatske i
Slovenije.[glagoljica u Sloveniji?] Kod Hrvata se javlja posebna hrvatska
redakcija ćirilice koja je bila u uporabi do polovice 19. stoljeća, a u nekim
krajevima u lokalnoj komunikaciji i u 20. stoljeću. Svojim imenom ćirilica odaje
počast sv. Ćirilu koji je stvorio glagoljicu, a time posredno i ćirilicu.
Ćirilicu je prema jednom mišljenju izmislio Kliment Ohridski, Ćirilov i Metodov
učenik, ali ova tvrdnja je sporna.

Kao i abeceda, i ćirilična abeceda (azbuka) ima 30 slova, ali slova azbuke su
poredana drugim redoslijedom.

Ruska ćirilica ima dodatna slova, koja su nastala iz staroslavenskih glasova,
najviše slova "jat". To su:

Crnogorska ćirilica ima dodatna dva slova - Ć i З́, čiji su latinični
ekvivalenti Ś i Ź.

Nedovršeni članak Ćirilica koji govori o pismu treba dopuniti. Dopunite ga prema
pravilima Wikipedije.



https://hr.wikipedia.org/wiki/Nezavisna_Dr%C5%BEava_Hrvatska

Nezavisna Država Hrvatska (NDH) je bila marionetska država Sila Osovine za
vrijeme Drugog svjetskog rata. Osnovana je 10. travnja 1941., uslijed
Travanjskog rata i raspada Kraljevine Jugoslavije. NDH je vodstvo ustaškoga
pokreta proglasilo 10. travnja 1941. nakon sloma Kraljevine Jugoslavije; bila je
dio osovinskoga poretka nacističke Njemačke i fašističke Italije.

NDH se može promatrati kao teritorijalni kondominij njenih okupatora Njemačke i
Italije.

Država nastala uz pristanak okupatora (i ponižavajuće uvjete za Hrvate), i to
grubih totalitarističkih režima koji su tada vladali Njemačkom i Italijom, nije
bila međunarodno priznata izvan okvira ratom uvjetovane njemačke i talijanske
utjecajne sfere. Iako je uspostava same hrvatske države, nakon sloma Kraljevine
Jugoslavije, u hrvatskoj javnosti bila pozdravljena, već prvi koraci vlasti
doveli su do širokog razočaranja takvom NDH kojoj je Italija oduzela dragocjena
primorska područja, a Mađarska Međimurje i Baranju.

Rimskim ugovorima iz 1941. godine bio je predviđen položaj NDH kao talijanskog
protektorata. Državom je upravljao vođa ustaškog pokreta, poglavnik Ante
Pavelić, dok je naslovni kralj Tomislav II. imao samo simboličnu ulogu koja je i
kao takva ukinuta nakon talijanske kapitulacije 1943. Sjeverna i srednja
Dalmacije, dio Hrvatskog primorja i Gorskog kotara pripojeni su Italiji, pod
čijom su kontrolom bila sve do pada Mussolinija. Baranja i Međimurje priključeni
su Mađarskoj.

Uz goleme teritorijalne gubitke u korist Italije (5.380 četvornih kilometara
ozemlja s oko 380.000 stanovnika, također najveći dio teritorijalnog mora) i
Mađarske, Ante Pavelić je kao poglavnik uspostavio diktatorski represivni
fašistički režim sa zabranom svih stranaka osim Ustaškog pokreta. Zatvoren je i
vođa Hrvatske seljačke stranke Vladko Maček, a ni Sabor nije djelovao.

Obzirom da su etnički najhrvatskiji dijelovi zemlje ostali pod vlašću Italije i
Mađarske, u državi su skoro trećinu stanovništva predstavljali Srbi - populacija
koja je u desetljećima monarhofašističke Kraljevine Jugoslavije u vrlo napetim
odnosima s Hrvatima, zbog velikosrpsko-hegemonističke naravi vladajućeg režima.
Ustaški režim je tek nakon nekog vremena odustao od ekstremno agresivnog odnosa
prema srpskoj manjini, koju je ispočetka tretirao kao podanike (tj. isključio je
Srbe iz kategorije državljana), kojima nije bilo dopušteno rad u državnoj službi
i koji čak nisu smjeli služiti vojsku. U prve dvije godine NDH protjerano je iz
NDH u Srbiju 175.000 etničkih Srba, a bilježi se i mnogo ubojstava, pljački i
paleži koje su osobito provodili tzv. divlji ustaše, pobornici ustaškog poretka
koji su ispočetka imali odriješene ruke da provode teror. Mnogo Srba postradalo
je i u logorskom sustavu Jasenovca. Nezadovoljstvo Srba, kojima se s vremenom
pridružuje sve veći dio Hrvata - antifašista, doveo je do partizanskih ustanaka
i stvaranja teritorija pod njihovom kontrolom; također i do četničkih ustanaka i
stvaranja teritorija pod kontrolom četnika.

Prema bošnjačkim muslimanima je ustaški režim postupao mnogo taktičnije, te nije
s tom populacijom imao znatnijih sigurnosnih problema.

Prve dvije godine prošle su u očitom talijanskom sabotiranju tek stvorene
države, kako bi si Italija trajno priskrbila vlast nad pojasom duž Jadrana
širokim više desetaka kilometara (Druga zona, koja se protezala do nadomak
Karlovca i Bihaća, a obuhvaćala i grad Mostar) i tako pretvorila Jadran u svoje
unutrašnje more. Preostale dvije godine (nakon kapitulacije Italije) protekle su
pod čvrstom kontrolom Njemačke, koja je preuzela čak i policijske poslove u NDH
i koja je nesmiljeno eksploatirala njeno gospodarstvo radi potpore svojem ratnom
naporu.

Rimski ugovori - kojima je Italija sebi prisvojila veliki dio hrvatske obale,
najveći dio teritorijalnog mora, pri čemu NDH uopće nije smjela imati ratnu
mornaricu; istodobno pretvarajući NDH u monarhiju s talijanskim kraljem i
zapravo talijanski protektorat (status kakav su tada imale i Kraljevina Crna
Gora i Kraljevina Albanija) - stvorili su teško nezadovoljstvo među narodom, pa
i među onima koji su bili skloni pristupati ustaškom pokretu. Neuspjela
nastojanja ustaša da ishode kod Nijemaca (koji su prvih godinu dana zaokupljeni
invazijom na SSSR i drže na području NDH samo manje vojne snage potrebne za
osiguranje strateških željezničkih pravaca) potporu za zaštitu hrvatskih
nacionalnih interesa vrlo su ozlovoljila Talijane, koji prije kraja 1941. godine
zabranjuju ulazak vojnih snaga NDH u područje između Jadrana i linije Karlovac -
Mostar i nastoje čvrsto okupirati to područje u suradnji s četnicima. Na
području talijanske okupacije s vremenom nastaju velika područja pod kontrolom
četnika i partizana (NOVJ, snage pod kontrolom Komunističke partije
Jugoslavije); kojima talijanske snage nakon Pada Italije 1943. predaju znatnu
količinu naoružanja, te koji uz podršku zapadnih saveznika uspijevaju držati pod
kontrolom sve veće područje i uvelike sabotirati gospodarsku aktivnost na
preostalom području, usprkos podrški Njemačke, koja u NDH s vremenom drži sve
veće vojne i policijske snage.

Na području NDH ustaški pokret je provodio holokaust nad Židovima i Romima, dok
su nad Srbima počinjeni brojni zločini te su postali građani drugog reda.
Procjenjuje se da je ubijeno oko 30.000 Židova - što u Hrvatskoj, što u
njemačkim koncentracijskim logorima, te otprilike jednaki broj Roma, dok je broj
stradalih civila Srba - računa se - oko 217.000. Žestoko su progonjeni svi
protivnici režima, pogotovo komunisti. Kao reakcija na politiku terora ustaškog
režima i de facto okupaciju proklamiranih saveznika, Njemačke i Italije, na
području NDH se ubrzo razvio Narodnooslobodilački pokret pod vodstvom KPJ.

Već potkraj 1942. vojska NDH je stavljena pod njemačko vojno zapovjedništvo.
Nijemci nisu ozbiljno shvaćali neovisnost NDH, nego su se na njene strukture
oslanjali kao na pomoć svojoj okupaciji: na području NDH novačili su Nijemci
lokalno stanovništvo za svoje vojne postrojbe, te su od tako unovačenog osoblja
formirali čak 5 divizija vojske (tzv. legionarske postrojbe) - pod
zapovjedništvom njemačkih časnika i dočasnika, uz njemački kao zapovjedni jezik
i u cijelosti pravno podvrgnute Njemačkoj. Te su divizije bile angažirane u
okupiranju teritorija i protupartizanskim djelovanjima. Uz djelatnost njemačkih
obavještajnih službi i vojne žandarmerije koja je bila prisutna još od početka
okupacije, od 1943. godine osnovana je od lokalnog stanovništva (i uz
sudjelovanje više tisuća njemačkih policajaca iz Reicha) tzv. Njemačka
redarstvena organizacija u Hrvatskoj pod izravnom kontrolom policijskih vlasti
Njemačkog Reicha (32.000 pripadnika, 1944. god.). Troškovi tih vojnih i
redarstvenih postrojbi, te drugi troškovi okupiranja naplaćivali su se iz
proračuna NDH. Također su Wehrmacht i SS novačili na području NDH osoblje za
vojne postrojbe kopnene vojske, mornarice i zrakoplovstva koje su bile
angažirane na Istočnom bojištu.

Slomom fašističke Italije i njezinim prelaskom na stranu Saveznika tijekom 1943.
javljaju se pokušaji da tako postupi i NDH. U njima isprva sudjeluje i Pavelić,
no kako oni uključuju njegovo povlačenje, odustaje. Njihove zagovornike (urota
Lorković-Vokić) zatvara; u travnju 1945. Pavelić daje urotnike i smaknuti.

Ustaška je vlada napustila Zagreb 6. svibnja 1945, neposredno prije ulaska
partizanskih jedinica (8. svibnja). Većina preostale ustaške i domobranske
vojske, s izbjeglim civilima, dospjela je do Austrije, te se 15. svibnja 1945.
predala britanskim vojnim predstavnicima, koji su ih zatim prepustili
jugoslavenskoj partizanskoj vojsci. To je rezultiralo Bleiburgom i Križnim
putem, s vrlo velikim brojem žrtava među zarobljenim vojnicima i civilima.

Jugoslavenski autori su u desetljećima nakon drugog svjetskog rata u pravilu
tvrdili NDH uopće nije bila država, te su govorili o "tzv. Nezavisnoj Državi
Hrvatskoj": iznosilo se da je posrijedi naprosto bilo ime pod kojim se odvijala
njemačka i talijanska okupacija dijela Jugoslavije. Noviji autori, pak, nalaze
da je NDH 1941. godine - u vrijeme u kojem je ideja odcjepljenja od Jugoslavije
imala očitu podršku većine hrvatskog naroda - nastala na način koji je posve
uobičajen za države koje nastaju odcjepljenjem (što se u praksi doista nerijetko
događa uz pomoć stranih sila), te je ispravno reći da je posrijedi bila država,
neovisno o tome smatra li se neka kasnija država njenom sljednicom.

Uspostava Nezavisne Države Hrvatske označila je realizaciju inačice rješenja
hrvatskog pitanja koje se temeljilo na rasformiranju Jugoslavije. No ona je
istodobno značila i vezivanje Hrvatske uz fašističke sile i prenošenje
fašističkog modela organizacije vlasti i političke prakse Njemačke i Italije u
Hrvatsku, uz nazočnost njemačkih i talijanskih vojnih snaga. One su od ustaške
vlade smatrane saveznicima, a u širim slojevima stanovništva bile su doživljene
kao okupatorske. Iako je NDH imala u svom nazivu pridjev nezavisna, njezino
slobodno djelovanje ograničavali su Nijemci i Talijani, tako da su sve važnije
odluke u državi bile donesene uz pristanak "saveznika". NDH se pojavila kao
diskontinuitet u odnosu na dotadašnje osnovne crte hrvatskih političkih
opredjeljenja, ali ubrzo i kao iznevjerenje težnji hrvatskog naroda za
samostalnom državom, jer je njezin postanak i opstanak bio vezan uz volju i
sudbinu njemačkih saveznika. Hrvati su se razdijelili na većinu koja je pasivno
čekala razvoj događaja (dobar je primjer Bilandžićeve analiza izostajanja
masovnoga ustanka poslije pada Italije) i na manjinu koja je podupirala NDH ili
partizanski pokret.

Još od početka dvadesetih godina dio političkih struja u Hrvatskoj traži
rješenje tzv. hrvatskog pitanja, pokušavajući za to naći vanjske saveznike - od
SSSR-a do Lige naroda. Hrvatski narod je iznimno nezadovoljan grubom
velikosrpskom hegemonijom koja je uspostavljena u Jugoslaviji, gdje se čak
nastoji zanijekati Hrvatima pravo da postoje kao narod. Opcija samostalne ili
autonomne Hrvatske afirmirana je kroz politiku HSS-a i Stjepana Radića, a nakon
režimskog nasilja, koje je vrhunac doživjelo atentatom u beogradskoj skupštini,
veliki dio stanovništva pristaje uz nju. Nakon sklapanja sporazuma
Cvetković-Maček u kolovozu 1939. godine, HSS smatra da se hrvatsko pitanje može
razriješiti putem Banovine Hrvatske, a radikalniji desni pravaši (čije su
organizacije bile službeno zabranjene) su i nadalje posve neprijateljski
nastrojeni prema Jugoslaviji i traže potporu u vanjskim neprijateljima te države
- Italiji i Mađarskoj.

Ante Pavelić je kao predsjednik HSP-a još od 1927. razgovarao s Fašističkom
Italijom o zamjeni teritorija za podršku nezavisnoj Hrvatskoj. Nakon proglašenja
šestosiječanjske diktature 1929., kojom je zabranjen rad svih stranaka, dio
pravaša na čelu s Pavelićem odlazi u emigraciju. Mussolini je tada ponudio
Paveliću i Ustašama utočište u Italiji i dopustio im uvježbavanje za rat protiv
Jugoslavije. U zamjenu za svesrdnu podršku i političku zaštitu, Mussolini je
zahtijevao da Pavelić pristane na predaju istočnojadranske obale Italiji ako
Ustaše uspješno sruše Jugoslaviju. Kasnije se Pavelićeva "revolucionarna
organizacija" organizira i u Mađarskoj. Jedan manji dio tzv. domovinskih ustaša
djelovao je i u Hrvatskoj. Radikalne ideje borbe za osamostaljenje Hrvatske
našle su odjeka među dijelom sveučilišne mladeži, kao i nezadovoljnim časnicima
bivše Austro-ugarske vojske, koji su uglavnom nakon 1918. okončali vojne
karijere ili su bili nezadovoljni svojim položajem i tretmanom. Neuspjelim
Velebitskim ustankom 1932. i pojedinačnim terorističkim akcijama Ustaše su
skretale pozornost na sebe u domovini, ali bez većeg uspjeha. Najuspješnija
teroristička akcija bio je atentat na kralja Aleksandra u Marseilleu 1934.,
izvršen u suradnji s makedonskom revolucionarnom skupinom VMRO. Nakon stvaranja
Banovine Hrvatske 26. kolovoza 1939., skupina oko Pavelića je žestoko napala
bilo kakvu politiku sporazuma sa Srbima i podjelu BiH, zahtijevajući za Hrvatsku
potpunu samostalnost i daleko veći teritorij. No, za čitavo predratno vrijeme,
ustaški je pokret u Hrvatskoj bio marginalna pojava. Osim s ustašama, Italija je
sredinom 1939. stupila u kontakt s HSS-om kao najjačom hrvatskom strankom,
predlažući dogovor po kojem bi se HSS obvezao pripremiti revoluciju u Hrvatskoj,
proglasiti nezavisnu hrvatsku državu te pozvati talijansku vojsku u pomoć.
Buduća hrvatska država trebala bi s Italijom imati zajedničko ministarstvo
vojske i vanjskih poslova, a Hrvati bi također priznali talijanskoga kralja
hrvatskim vladarom ili bi izabrali jednog savojskog kneza za svog vladara. No,
Maček je to promptno odbio.

U više navrata u ožujku i studenom 1940. predstavnici ustaškog pokreta u
inozemstvu skupljali su potpise i slali memorandume Trećem Reichu u kojima traže
oružanu intervenciju u Jugoslaviji i stvaranje samostalne hrvatske države. No,
ni tada, a ni kasnije, Njemačka uopće nije imala namjeru rušiti Jugoslaviju,
budući da je ona pristupila Trojnom paktu 25. ožujka 1941. Međutim, vojni puč
protiv pakta koji je predvodio general Simović, poduprt od strane britanske
obavještajne službe, Hitler je doživio kao vlastitu uvredu, te je bijesno izdao
naredbu "za uništenje Jugoslavije vojno i kao nacije, bez čekanja jamstava
vjernosti paktu", iako je Simovićeva vlada pokazivala spremnost za ostanak u
paktu. Hitler nije bio oduševljen Mussolinijevim planom o stvaranju marionetske
hrvatske države, među ostalim, upravo i zbog slabe podrške ustašama u Hrvatskoj.
Isprva je tražio da područja izvan talijanske interesne zone postanu dio
Horthyjeve Mađarske kao autonomna pokrajina, kako bi zadovoljio mađarske
apetite. Tako je mađarskoj strani 28. ožujka i ponovno 19. travnja ponuđena
čitava Hrvatska sjeverno od talijanske interesne zone, što su Mađari odbili,
odgovorivši da ih zanima samo pristup moru te stanoviti dijelovi teritorija uz
Mađarsku južnu granicu - Bačka, Baranja, Banat (to područje poslije neće biti
priključeno Mađarskoj) i Međimurje.

Nakon odluke o vojnom napadu na Kraljevinu Jugoslaviju, sile Osovine odlučile su
podržati stvaranje hrvatske države. Istovremeno s naredbom za napad na
Jugoslaviju Hitler izdaje direktivu SS-Brigadeführeru Edmundu Veesenmayeru da na
području budućih ostataka Jugoslavije pronađe pogodne osobe za rukovođenje
novih, nacističkoj Njemačkoj prijateljskih država, koje će biti stvorene.
Nijemci su smatrali da vodstvo te države treba pripasti HSS-u, najjačoj i
najbolje organiziranoj stranci. Fašistička Italija svoje je povjerenje usmjerila
ka ustaškoj organizaciji. Još potkraj ožujka 1941. održan je sastanak između
Mussolinija i Pavelića. Mussolini je Paveliću dao do znanja da će Italija
omogućiti Ustašama preuzimanje vlasti u Hrvatskoj, a Pavelić se složio s
talijanskim teritorijalnim zahtjevima na jadranskoj obali. Njemački pak
izaslanik Edmund Veesenmayer je za to vrijeme više puta kontaktirao Vladka
Mačeka, nagovarajući ga da preuzme čelnu funkciju nove države, što je Maček
odbijao, budući da je smatrao da će sile Osovine izgubiti rat. Nakon Mačekova
odbijanja, i Nijemci su se složili da Pavelić i ustaška organizacija budu na
vlasti u hrvatskoj državi.

Kraljevina Jugoslavija je kapitulirala 17. travnja 1941. godine, nakon svega 11
dana rata. Na području Hrvatske otpor nadolazećim talijanskim i njemačkim
snagama je pružan samo u područjima s većinskim srpskim stanovništvom. Vrlo mali
broj Hrvata se javio na proglas mobilizacije, što govori o raspoloženju prema
Kraljevini Jugoslaviji. Hrvati u Jugoslavenskoj kraljevskoj vojsci nakon
izbijanja rata masovno počinju dezertirati i otkazivati poslušnost. Buni se
posada torpiljarke u Šibeniku, hrvatski piloti u Makedoniji, hrvatski vojnici u
Đakovu i Vagnju, gdje dolazi i do okršaja s ostalim pripadnicima jugoslavenske
vojske. 8. travnja otvoreno su se pobunile 108. pješačka pukovnija u Velikom
Grđevcu i 40. dopunska pukovnija u Severinu. Uz pomoć Hrvatske seljačke zaštite
zauzimaju žanadarmerijsku postaju u Garešnici, stižu u Bjelovar i pružaju
podršku gradonačelniku dr. Juliju Makancu, članu ustaškog pokreta, koji istoga
dana proglašava "uskrsnuće" hrvatske države. U Bjelovar sljedećeg dana stižu i
vojnici iz drugih postrojbi, što je bio znak očitog raspada jugoslavenske
vojske. Hrvatska seljačka zaštita se stavila na raspolaganje čuvajući javne
ustanove i razoružavajući i zarobljavajući jedinice jugoslavenske vojske.
Zaštita je čuvala javne zgrade, ceste i mostove, kao i vojna i druga skladišta,
ali i privatno vlasništvo i osiguravala red i mir. Nijemci su generalno
dočekivani kao osloboditelji. Njemačke i talijanske trupe zauzele su Sarajevo i
Split tek 15. travnja, a kapitulacija snaga Kraljevine Jugoslavije uslijedila je
17. travnja.

Od 5. travnja 1941. Ante Pavelić preko radio-postaje glavnog ustaškog stana
"Velebit" iz Italije poziva hrvatski narod na uspostavu Hrvatske Države. 10.
travnja pripadnik domovinske skupine ustaškog pokreta, bivši austro-ugarski
pukovnik Slavko Kvaternik, u dogovoru s njemačkim izaslanikom Edmund
Veesenmayerom, proglasio je uspostavu NDH preko Radija Zagreb u 16 sati i 10
minuta, dok je njemačka vojska ušla u Zagreb sat vremena kasnije. Veesenmayer je
ipak nagovorio Mačeka na izjavu kojom poziva svoje pristaše na mir i lojalnost
novoj vlasti. Kvaternikov proglas i Mačekova izjava emitirani su na radiju.
Istog dana izašlo je posebno izdanje dotad malo poznatih novina "Hrvatski
narod", kojim se objavljuje uspostava NDH. Većina građana je bila poprilično
zbunjena ovim obavijestima.

Poslije proglašenja NDH nije bilo ni dana bezvlašća jer su se sve institucije
Banovine Hrvatske stavile na raspolaganje novouspostavljenoj državi. Vršitelj
dužnosti bana Banovine Hrvatske, odjelni predstojnik Žilić, na kojega je Ivan
Šubašić prilikom odlaska iz zemlje prenio svoje ovlasti, službeno je predao
vlast Kvaterniku. Nakon proglasa o uspostavi NDH Slavko Kvaternik je upotrijebio
stari banovinski administrativni aparat i potpuno se oslonio na postrojbe
Hrvatske seljačke i građanske zaštite, koje su u Zagrebu raspolagale s oko 4.000
ljudi, a na čitavom području Banovine Hrvatske s oko 142.000 pripadnika. Već 11.
travnja iz Kabineta zamjenika Poglavnika izdana je naredba da do konstituiranja
vlade Nezavisne Države Hrvatske sve upravne poslove imaju obavljati odjeli
Banske vlasti. U jutarnjim satima 15. travnja stigao je u Zagreb Ante Pavelić s
oko 200 ustaša povratnika. Navečer 16. travnja imenovao je prvu hrvatsku vladu,
u kojoj je bio i ministar predsjednik (premijer) i ministar vanjskih poslova.
Vlada je bila glavnom ustanovom izvršne vlasti, iako su sve bitne odluke u
unutarnjoj i vanjskoj politici bile u rukama samog Pavelića. Golema većina
hrvatskoga naroda oduševljeno je dočekala slom Jugoslavije, no to nije imalo
veze s nacističkom ili fašističkom ideologijom, već s činjenicom da je
stanovništvo Hrvatske bilo duboko nezadovoljno političkom i društvenom
situacijom u Jugoslaviji. Istovremeno se činilo kako je, nakon dvadeset godina
borbe s beogradskim režimom, bez žrtava uspostavljena samostalna hrvatska država
te je izbjegnut rat u kojem je dotada stradala velika većina Europe. Ubrzo nakon
uspostavljanja vlasti, međutim, dolazi i do prvih razočaranja.

Slavko Kvaternik je 10. travnja 1941. proglasio da će nova država zauzeti
"cjelokupno povijesno područje" Hrvatske. NDH faktički nikada nije preuzela
kontrolu nad svim prostorima na koje je pretendirala. Prilikom uspostave
podrazumijevalo se da će nova država zauzeti cijelo dosadašnje područje Banovine
Hrvatske i ostatak Bosne i Hercegovine s granicom na Drini, kao i Boku Kotorsku.
Pavelić je pretendirao i na područje Sandžaka i Novog Pazara zbog muslimanskog
stanovništva, čak je tamo upućena i ustaška bojna, koja je za svega dva dana
zauzela čitav Sandžak, no Talijani su to otklonili. Područja Istre, Rijeke,
Zadra i otoka Krka, Cresa i Lošinja bila su od 1919. u sastavu Italije i na njih
se nije računalo. Međimurje i Baranju, koja nije bila u sastavu Banovine
Hrvatske, zaposjela je tijekom Travanjskog rata i 10. srpnja 1941. pripojila
Kraljevina Mađarska. NDH je bila podijeljena linijom na njemačku i talijansku
interesnu zonu (sferu), određenu njihovim geopolitičkim i ekonomskim interesima.
NDH nije kontrolirala čak ni veliki dio svog formalnog teritorija. Razlog tome
bila je talijanska okupacijska vojna i civilna vlast u najvećem dijelu svoje
interesne sfere, kao i u narodnooslobodilačkom pokretu, koji je držao značajne
dijelove NDH (pogotovo teže pristupačne) pod svojom kontrolom.

Nakon kapitulacije Italije 8. rujna 1943. NDH je službeno proglasila ugovore iz
Rapalla (1920.) i Rima (1941.) nevažećima. Njemački ministar vanjskih poslova
Joachim von Ribbentrop odobrio je NDH preuzimanje područja predanih Rimskim
sporazumima. Stvarnu upravu preuzima u prvi mah Narodnooslobodilački pokret, a
zatim Nijemci koji potiskuju partizanske jedinice i zauzimaju većinu teritorija:
NDH u 21-dnevnim borbama u Dalmaciji uspijeva snagama od 30.000 Nijemaca pomoći
s jednom jedinom ustaškom bojnom. 11. rujna 1943., ministar vanjskih poslova NDH
Mladen Lorković primio je poruku njemačkog konzula Siegfrieda Kaschea da NDH
treba pričekati prije preuzimanja Istre, Kvarnera i ostalih područja iz
Rapallskog ugovora. Naime, dan ranije, Treći Reich je već uključio Istru,
Rijeku, Kvarner i dijelove Hrvatskog primorja s Gorskim kotarom u svoju
Operativnu zonu Jadransko primorje. Zadar su okupirale isključivo njemačke
oružane snage, te je ostao formalno dio Mussolinijeve Talijanske Socijalne
Republike. Tako je formalno NDH pripala tek Dalmacija od Splita prema sjeveru,
bez Zadra. No, i tu su joj Nijemci prepustili tek ograničene civilne funkcije.
NDH je ulagala velike napore kako bi joj Nijemci barem formalno predali Konavle
i Boku kotorsku te ih priključili NDH, no Nijemci to nisu dopustili zbog
njihovog strateškog značenja.

Područje na kojem je proglašena Nezavisna Država Hrvatska imalo je po popisu
stanovništva iz 1931. ukupno 6.020.000 stanovnika, a po proračunu Vladimira
Žerjavića za 1941. 6.869.000 (±1%). Međutim, od tog broja, koji se odnosi na
područje na koje je NDH "polagala pravo", valja odbiti realno stanje. Na
području Dalmacije, koje je predano Italiji, živjelo je oko 380.000 stanovnika,
većinom Hrvata, uz oko 15% Srba. Treba također odbiti Međimurje, koje je cijelo
vrijeme postojanja NDH bilo pod mađarskom okupacijom. U odnosu na stanje u
Banovini Hrvatskoj, NDH je izgubila područje na kojem je živjelo oko pola
milijuna Hrvata, a dobila područje na kojem je živjelo više od milijun Srba.
Poticana je kolonizacija Slavonije stanovništvom Dalmacije, Like, Zagorja i
Bosne i Hercegovine. Postojali su Uredi za kolonizaciju u gradovima Mostaru,
Osijeku, Petrinji, Sarajevu, Srijemskoj Mitrovici i Zagrebu.

Za vrijeme NDH objavljivani su razni podatci o površini i stanovništvu. Izvješću
Državnog brojidbenog (statističkog) ureda koje donosi Hrvoje Matković nedostaje
primjedba (što je iz navedene brojke očito) da je u površinu uračunata i cijela
Dalmacija, vjerojatno stoga što se u to vrijeme na nju još računalo kao
teritorij NDH. Čini se da se kao najtočnije može uzeti službeno izvješće
njemačkog ministarstva vanjskih poslova, budući da su izuzeti Dalmacija i
Međimurje.

NDH se nalazila u iznimno teškoj gospodarskoj situaciji. Država je morala
snositi troškove svih njemačkih - Njemačka je tijekom rata oko trećinu ukupnog
državnog proračuna priskrbljivala od podloženih naroda u Europi - i dijela
talijanskih snaga na svom području. Talijanska okupacija joj je oduzela pomorsku
privredu i brodogradnju, a mađarska neka od najnaprednijih poljoprivrednih
područja. Nešto kasnije partizani su pod svoju kontrolu stavili i velik dio
poljoprivrede, te šume, blokirali vitalne prometne pravce i aktivno uništavali
ekonomske resurse na područjima koje nisu mogli držati pod kontrolom. Nadalje,
njemački i talijanski interesi na području NDH su velikim dijelom bili
gospodarske prirode. Italija se planirala okoristiti nalazištima boksita u
Dalmaciji i Hercegovini, te drvom - sirovinama u kojima je Italija oskudijevala.
Međutim je Njemačka htjela boksit za sebe. Iz boksitnih jama u NDH moglo se (bez
novih investicija) eksploatirati najmanje 500.000 tona godišnje, što je za
njemačku proizvodnju aluminija bilo od životne važnosti, jer je činilo nešto
više od 40% ukupnih njemačkih potreba. Kako je rat odmicao, sve veći dio
industrije stavljan je u njemačku službu; posebno su važne bile željezara u
Zenici i današnji Đuro Đaković u Slavonskom Brodu, kao i rudnici i šume.

Gradsko je stanovništvo naglo siromašilo i mnogi su bili na rubu gladi. Visoka
inflacija koju nije pratio porast primanja, nezaposlenost koja prisiljava na
odlazak na rad u Njemačku i činjenica da ukupan broj radnika i osoba odvedenih u
Njemačku s područja NDH na prisilni i robovski rad premašuje 200.000 značajno su
poremetile bilo kakvo funkcioniranje gospodarstva. Bilo je zabranjeno
"sakrivanje i stavljanje izvan prometa" živežnih namirnica, a rast cijena se
pokušao umanjiti najstrožim kaznama, po potrebi i smrtnom. Seljaci su bili
strijeljani, jer su, umjesto da viškove svojih poljoprivrednih proizvoda predaju
po ograničenim cijenama Hrvatskom državnom monopolu, robu pokušali prodati na
crnom tržištu.

Monetarnu politiku vodila je Hrvatska državna banka. U NDH je 8. srpnja 1941.
kao sredstvo plaćanja uvedena kuna, koja se dijelila na 100 banica. Zamjena
dinara Kraljevine Jugoslavije za kunu obavljena je u omjeru 1:1 do 29. studenog.
Zakonskom odredbom o novcu NDH, određeno je da vrijednost jedne kune odgovara
vrijednosti od 17.921 mg zlata. Na području NDH za naplaćivanje roba i usluga
koristili su se dinari koji su preostali iz Kraljevine Jugoslavije (sve do
1942.), talijanske lire (do pada Italije 1943.) te njemačka reichsmarka.

Monetarne vlasti NDH su 1941. godine preuzele aktivu Jugoslavenske narodne banke
na svojem teritoriju, te je Hrvatska državna banka razmijenila 19,5 milijardi
jugoslavenskih dinara za 7,5 milijardi nove valute - kune. Radi udovoljavanja
potrebama javne potrošnje novčana masa je već do kraja 1941. godine povećana na
8,4 milijarde kuna, a do travnja 1941. godine novčana masa je utrostručena na
23,2 milijarde kuna. Krajem 1944. godine novčana masa je iznosila 150 milijardi
kuna, a u trenutku propasti NDH iznosila je 241 milijardu kuna; oko četvrtina
tog novca - prema jednom njemačkom izvještaju iz 1944. godine - nalazio se u
rukama partizana. Posljedice takvog rasta novčane mase - kao posljedica državnih
rashoda koji su, u kontekstu ratovanja na vlastitom teritoriju i doprinošenja
njemačkim ratnim rashodima, bili daleko veći od poreznih prihoda - bila je
visoka inflacija, po više stotina posto godišnje.

Tečaj kune u odnosu na njemačku Reichsmarku bio je na početku određen na 20 kn
za 1 RM. Od jeseni 1942. za doznake iz svijeta građanima i vojnicima na službi u
Wehrmachtu primjenjivan je tečaj od 40, od proljeća 1943. 60, a od jeseni 1944.
120 kn za 1 RM. Kako se rat bližio kraju, NDH je zapadala u hiperinflaciju:
početkom 1945. u NDH je u optjecaju bilo 150 milijardi kuna, a svakog se mjeseca
tiskalo 20 novih milijardâ, od čega su se tri četvrtine trošile na uzdržavanje
njemačke vojske na području NDH.

Vlada NDH osnovala je Državnu opskrbnu poslovnu središnjicu (DOPOS) za
dijeljenje obroka i planiranje distribucije hrane. U proljeće 1943., prema
britanskim procjenama, tjedna dijeljenja obroka za običnog potrošača u NDH
iznosila su 1050 grama kruha, 75 grama brašna, 250 grama mesa, 60 grama masti,
50 grama ulja, 75 grama šećera, 100 grama sira i 115 grama mahunarki. Zbog
iznimno ograničenih zaliha hrane isporuka širem stanovništvu bila je neredovita
i znatno manja od zakonom propisanih količina. NDH se isticala po tome što je
imala najmanje službene obroke hrane od bilo koje ratom zahvaćene europske
zemlje.

Od siječnja do kraja listopada 1943. DOPOS je tjedno u Sarajevu koje je tada
imalo oko 100 000 stanovnika dijelio po osobi 795 grama brašna, 7 grama
makarona, 2,4 grama maslaca, 65 grama šećera te 675 grama krumpira iz Njemačke.
Meso i mast uopće se nisu dijelili. Meso je zadnji put dijeljeno prethodnog
Božića, kad je 2 000 kg podijeljeno svim žiteljima grada.

Tijekom određenih razdoblja u 1944. Nijemci su morali organizirati dopremu
pošiljaka velikih količina žita (većinom iz Rumunjske) in šećera iz Njemačke u
NDH. Između 1. veljače i 1. kolovoza uvezeni su idući proizvodi za potrebe
boraca hrvatskih oružanih snaga i civilnog stanovništva. 104 475 metričkih tona
žita za kruh, 11 596 metričkih tona sušenoga graha i 145 572 metričke tone
krumpira. Godišnja potreba za uvozom masti i ulja iznosila je 5 732 metričke
tone i 15 230 metričkih tona šećera.

U sklopu poticanja obiteljskih vrijednosti i nataliteta, organizirani su Dani
majke i djeteta, prilikom čega su održavana skupna krštenja, a supruge vodećih
ustaša i dužnosnika su bile kume djeci. Strogo su zabranjeni pobačaj i
prostitucija te poticanje na njih. Kršenje zabrane kažnjavano je strijeljanjem.
Za žene je organizirana i Ženska loza ustaškog pokreta. Prema ustaškoj
ideologiji, dužnosti žene bile su majčinstvo i intelektualni rad. U pojedinim
publikacijama oštro se kritiziralo sve žene koje još nisu postale majke ili to
čak ne žele biti. Istodobno su umjetnice i intelektualke slavljene kao "dobre
Hrvatice", poput Milke Trnine ili Side Košutić. Država je pokušavala
kontrolirati fizički izgled i ponašanje žena: "nemoralno" oblačenje (suknje
preko koljena), šminkanje i pušenje, pogotovo zaposlenim ženama, nije bilo
zakonski dopušteno.

Prijeratno zdravstvo, ionako već nedovoljno razvijeno, u NDH je dodatno
opterećeno stavljanjem u službu vojske i ratovanja. Osnivane su i prenamijenjene
domobranske bolnice u većim gradovima. U NDH su izbijale epidemije trbušnog
tifusa, pa su ustanovljene pokretne stanice za raskuživanje - obično željeznički
vagoni.

Obrazovanje je bilo pod nadležnošću Ministarstva narodne prosvjete. Nakon
proglašenja NDH, odlučeno je da će se u čast obnove hrvatske države svim
školarcima dodijeliti tzv. spomen-svjedodžbe za godinu 1940./41., bez zaključnih
ocjena. Odmah je pristupljeno promjeni udžbenika i sadržaja kako bi odgovarali
novom duhu, ali i hrvatskom jeziku i novom pravopisu. Namjera je bila školsku
djecu i mladež od što ranije dobi odgajati po ustaškim načelima. Djeca su
uključivana u Ustašku uzdanicu, a mladež u Ustašku mladež. No, takva praksa je
naišla na otpor. Primjerice, 26. svibnja 1941. ustaška vlast je okupila
zagrebačke srednjoškolce na sokolskom stadionu na Sveticama i naredila da se svi
Židovi i Srbi sami izdvoje. Srednjoškolci Hrvati su krenuli za njima, iskazujući
solidarnost, i tako spriječili ustašku namjeru. Ministarstvo je ulagalo i znatne
napore u opismenjavanje stanovništva, obvezavši sve starije od 50 godina da
nauče čitati i pisati u roku od šest godina.

Jedino sveučilište u zemlji, zagrebačko, preimenovano je u Hrvatsko sveučilište.
Sa sveučilišta su odmah isključeni svi Židovi. Otpušteni su i drugi nepoćudni
profesori - komunisti, ljevičari, Srbi. 1942. osnovan je u ZagrebuFarmaceutski
fakultet, dok je 1944. u Sarajevu osnovan medicinski fakultet. Sveučilište u
Zagrebu je 1942. otvorilo i KBC Zagreb.

Cjelokupna kultura i mediji stavljeni su, u skladu s fašističkom praksom, u
službu režima i promicanja novih ideja. Država je imala potpunu kontrolu nad
kazalištima, medijima, izdavaštvom. Veliki broj predratnih hrvatskih umjetnika
je bio proglašen nepodobnim i progonjen nakon nastanka NDH. August Cesarec,
Božidar Adžija, Otokar Keršovani, Zvonimir Richtmann i Ognjen Prica su bili
strijeljani. Josip Badalić, Antun Barac, Grga Novak i Mirko Deanović su završili
u koncentracijskom logoru, dok su Jozo Kljaković i Ivan Meštrović završili u
zatvoru. Miroslav Krleža se bio povukao u Vranešićev sanatorij u Zagrebu, a
Krsto Hegedušić je živio pod zaštitom Stepinca. U partizane su otišli i tamo
nastavili sa svojim umjetničkim ili političkim radom Vladimir Nazor, Ivan Goran
Kovačić, Jure Kaštelan, Joža Horvat, Slavko Kolar, Slobodan Novak, Edo Murtić i
Vjekoslav Afrić. Drugi, poput Lovre pl. Matačića, Vikija Glovackog ili
Oktavijana Miletića su nastavili djelovati i u NDH.

Po uspostavi NDH iz Konzorcija Hrvatske enciklopedije, osnovanog u Banovini
Hrvatskoj, nastao je Hrvatski izdavalački bibliografski zavod (HIBZ), koji je u
suradnji s Maticom hrvatskom razvio bogatu izdavačku djelatnost. Izdavana su
sabrana djela hrvatskih pisaca, razne edicije i slično. Prema nepotpunim
podatcima, u NDH je do 1944. tiskano sveukupno oko 2.000 samostalnih naslova.
Najvažniji projekt bila je Hrvatska enciklopedija pod uredništvom Mate Ujevića,
koja je doživjela pet svezaka, od kojih su u NDH izašla posljednja četiri.

Ubrzo nakon uspostave NDH, JAZU u Zagrebu je preimenovana u HAZU. Postojala su i
četiri Hrvatska državna kazališta: u Zagrebu, Osijeku, Dubrovniku i Sarajevu.
Ustaše su ovdje željeli vidjeti "čisto hrvatsko kazalište novog duha" pa su
odmah po preuzimanju vlasti dali na znanje "da Židovima i Srbijancima nema
mjesta u hrvatskim kazalištima". Tijekom rata, mnogi glumci su bili progonjeni,
uhićeni, pa i strijeljani. U HDK u Zagrebu u sezoni 1941./42. gostovali su
Berlinska filharmonija i Teatro dell'Opera di Roma.

NDH je sudjelovala na Venecijanskom bijenalu 1942., gdje su izlagana djela Joze
Kljakovića, Ivana Meštrovića (za tu prigodu puštenog iz zatvora), Ante Motike,
Ive Režeka i drugih. Državni filmski institut, Hrvatski slikopis, proizveo je
mnoge filmove, uključujući Straža na Drini i Lisinski. Izdavao je i tjedni
filmski žurnal, Hrvatski slikopisni tjednik. Za njemačko slikopisno društvo
Tobis Filmkunst GmbH 1943. izrađen je hrvatsko-njemački slikopis Agram, die
Hauptstadt Kroatiens (hrv. Zagreb, glavni grad Hrvatske).

Ustaška je vlast od samoga početka pokazala veliko zanimanje za jezik. Preko
jezičnog medija nastojalo se utjecati na ljude i širiti ustašku ideologiju. Dana
14. kolovoza 1941. donesena je Zakonska odredba o hrvatskom jeziku, o njegovoj
čistoći i o pravopisu, jedna od najvažnijih odredaba ustaške jezične politike.
Osnovan je državni ured za jezik, a država je provodila agresivnu jezičnu
politiku, koja je za cilj imala čišćenje hrvatskog jezika od tuđica, osobito
srbizama. Zbog Pavelićeve osobne opsesije, službeni pravopis je postao
korijenski, koji je napušten još u sedamdesetim godinama 19. stoljeća. Tako se
pisalo iztok, odpad, poviest. Uvedeni su brojni neologizmi - brojidba
(statistika), svjetlopis (fotografija), slikopis (film), munjovoz (tramvaj),
samovoz (automobil), krugoval (radio).

Za vrijeme NDH odvijalo se mnogo natječaja, projekata i izvedbi te je izdano
dosta publicistike. Arhitekturu je obilježilo okretanje hrvatskim problemima,
izgradnja i obnova vjerskih objekata i svetišta, obnova ratom uništenih naselja
i izgradnja tunel-skloništa. Posebno mjesto zauzima izgradnja objekata koje su
odražavali hrvatski socijalizam koji je promicao ustaški pokret, poput
prosvjetnih ognjišta, radničkih domova i naselja. 29. travnja 1941. donesena je
Uredba o izgradnji hrvatskih radničkih obiteljskih domova, kojom je počela
izgradnja tzv. Pavelićevih naselja u većim gradovima na sjeveru: Karlovcu,
Osijeku, Sisku, Varaždinu i Zagrebu. Naselja su uglavnom karakakterizirale
široke ulice s polusamostalnim kućama.

Osim hrvatskog socijalizma, ideološke zasade osovinskih pokrovitelja vidjele su
se u izgradnji monumentalnih zgrada. Dovršeni su i ranije započeti projekti,
poput nasipa, fakulteta, bolnica (KBC Rebro, 1942.) i stambenih zgrada.
Pozornost se posvećivala i presvođenju potoka, preuređenju trgova. Bilo je
vizionarskih projekata poput visokoškolskih naselja, hotela (primjerice, na
Plitvicama), zimskih i športskih luka. No, rasni zakoni su utjecali i na ovo
područje. Tako je, primjerice, zabranjen rad u arhitekturi i urbanizmu Židovima,
mnoge su sinagoge prenamijenjene, dok je zagrebačka srušena. Među srušenim
crkvama posebno tragičnu sudbinu imala je pravoslavna Bogorodičina crkva u
Glini. U njoj je potkraj srpnja 1941. počinjen stravičan pokolj srpskog
stanovništva, nakon čega je crkva opljačkana i srušena.

Službeno glasilo vlade bile su Narodne novine. Od dnevnih listova najvažniji su
bili Hrvatski narod, osječki Hrvatski list i sarajevski Novi list. Najvažniji
tjednik bio je Spremnost, koji se bavio političkim i kulturnim temama. Državna
novinska agencija zvala se Hrvatski dojavni ured "Croatia" te je preuzela ulogu
bivše novinske agencije Avala u Jugoslaviji. Glavna državna radio-postaja bio je
Hrvatski krugoval, nastao od bivšeg Radija Zagreb, koji je još u Banovini
Hrvatskoj bio nacionaliziran. NDH je pojačala snagu odašiljača na 10 kW.
Radio-postaja je bila smještena u Zagrebu, ali je imala ispostave u Banjoj Luci,
Dubrovniku, Osijeku i Sarajevu. Održavala je odnose s Međunarodnom unijom za
emitiranje (International Broadcasting Union).

Od samog početka NDH, cjelokupno novinstvo stavljeno je pod kontrolu Državnog
tajništva za promidžbu. Od 1942. kontrolu nad medijima preuzeo je ustaški
doglavnik Mijo Bzik, povjerenik za novinstvo pri predsjedništvu Vlade NDH. Odmah
je uputio okružnicu uredništvima svih medija, dajući podrobne upute kako novine
moraju izgledati. Pod prijetnjom najstrože kazne zahtijevalo se da "svatko mora
pisati ustaški i cijeli ton novina mora biti stopostotno ustaški i to u svakom
pogledu, svugdje i svagda, ustaški do kraja." Od novinara se nadalje tražilo
stvaranje kulta ličnosti Poglavnika, brisanje riječi "Srbin" te izbjegavanje
pisanja o kriminalu, uz istovremeno veličanje povijesti ustaškog pokreta,
hrvatskog seljaštva i prirodno-kulturnih ljepota NDH. Medijima se branilo i
samostalno komentiranje vanjske politike, a preporučalo se prevođenje komentara
iz njemačkih i talijanskih novina.

Nakon rata, od 330 registriranih novinara, 38 su smaknuti, 131 je emigrirao, dok
je 100 novinara zabranjen rad u novinstvu.

Najpopularniji šport bio je nogomet, organiziran u lige. Prva liga bila je
poznata kao Zvonimirova skupina i imala je osam močadi u sezonama 1942./43. i
1943./44. Najbolji klubovi bili su Građanski Zagreb, Concordia Zagreb, Zrinjski
Mostar i HAŠK. HNS je primljen u članstvo FIFA-e 17. srpnja 1941. Reprezentacija
NDH odigrala je 14 prijateljskih susreta između srpnja 1941. i travnja 1944., od
čega je pobijedila u 5.

Hrvatski rukometni savez organizirao je nacionalnu ligu i reprezentaciju.
Boksačku (šakačku) reprezentaciju NDH vodio je afroamerikanac Jimmy Lyggett. I
stolnoteniski savez je organizirao ligu i reprezentaciju. Hrvatski olimpijski
odbor priznat je kao posebni član MOO-a, dok je Franjo Bučar bio njegov
predstavnik. Hrvatski skijaški savez organizirao je državno prvenstvo na
Sljemenu.

Formiranjem Hrvatske pravoslavne crkve, u službene vjerske blagdane bili su
uvršteni i pravoslavni blagdani.

Nova se država vratila povijesnoj hrvatskoj podjeli na županije, odnosno velike
župe, dok je glavni grad Zagreb bio posebna upravna jedinica. U NDH su postojale
22 velike župe (prvotno ih je bilo 10) sa 148 kotara i oko tisuću malih općina.
Župe su uglavnom dobile imena po starohrvatskim imenima župa i regija. Tijekom
postojanja NDH često su mijenjale granice, sjedišta, pa i nazive. Nova podjela
na župe namjeravala je dokinuti upravnu odvojenost prostora nekadašnje
Trojednice i BiH, pa su velike župe Livac i Zapolje (sa sjedištem u Novoj
Gradiški), Posavlje (sa sjedištem u Brodu), Dubrava (sa sjedištem u Dubrovniku),
Hum (sa sjedištem u Mostaru) te Krbava i Psat (sa sjedištem u Bihaću) osim
hrvatskih, imale i bosanskohercegovačke kotare. Nakon pada Italije, osnovana je
nova župa Sidraga i Ravni kotari, dok je na području Istre i Kvarnera nešto
kasnije bila predviđena župa Raša, koja nikad nije uistinu postojala.

Želja za većom integracijom Hrvatske i BiH očitovala se i u namjerama oko
proglašenja glavnog grada. Još prije rata, Pavelić je htio imenovati Banju Luku
glavnim gradom NDH. Tijekom početnih mjeseci postojanja NDH, planiralo se
preseliti potpredsjedništvo vlade i dio državnog aparata iz Zagreba u Banju
Luku, kako bi se "ojačao istočni dio države". I kasnije je postojala ideja o
Banjoj Luci kao glavnom gradu.

NDH nije imala Ustav, niti je ikada postojala ideja da se on donese. Sve
zakonske odredbe o uspostavljanju države i njenom ustrojstvu potpisivao je Ante
Pavelić, koji nosi naslov poglavnika. Prije Rimskih ugovora Poglavnik je bila
institucija koja je označavala državni suverenitet, a kasnije to svojstvo
prelazi na Zvonimirovu krunu. Tako je poglavnik donosio zakon o vladi, o
Hrvatskom državnom saboru, o hrvatskim državnim zastavama, grbu i državnim
pečatima, o državljanstvu, o podjeli teritorija na župe, o državnom vijeću, o
Islamskoj vjerskoj zajednici u NDH, o Hrvatskoj Pravoslavnoj crkvi, o granicama
NDH itd. U pripremanju zakona, Poglavniku su pomagali Zakonodavno povjerenstvo
pri Poglavniku 1941. i 1942., Zakonodavni odjel Ministarstva pravosuđa i
bogoštovlja 1942., Hrvatski državni sabor 1942. (tijelo čije se članove nije
biralo na izborima i koje nije imalo vlast da donosi zakone) i Državno vijeće
1942.-1945.

23. veljače 1942. poglavnik je sazvao Hrvatski državni sabor, reprezentativno
tijelo koje nije bilo birano (članovi su imenovani) i nije imalo zakonodavnu
vlast. Sastalo se u tri navrata 1942. i nakon toga se nije više sastajalo.

Politika Nezavisne Države Hrvatske prema nacionalnim manjinama i protivnicima
režima je bila određena u manje od prvih mjesec dana njenog postojanja
donošenjem dva zakona. Prvi je bio onaj od 17. travnja 1941. godine kojim se
određuje da su osobe koje uvrijede hrvatsku naciju krive za veleizdaju, a jedina
kazna za to je bila smrtna. Drugi važan nadnevak je 30. travnja i donošenje
rasnih zakona. Jedan od vodećih ideologa ustaškog pokreta i ministar vanjskih
poslova NDH Mladen Lorković u govoru 27. lipnja 1941. sažeo je nakane vodstva
NDH:

Dok su prema većini manjina - Srbima, Židovima, Romima, Slovencima i drugima
provođene oštre mjere terora, deportacije, represije i diskriminacije, Nijemci
su bili povlaštena nacionalna manjina, što je bilo osigurano nizom zakona i
propisa. Zakonom donesenim 30. listopada 1941. Nijemcima se priznaju
neograničena prava obzirom na uporabu njemačkog jezika i zastave u NDH. Osebujan
je bio status Makedonaca, koji su u Bugarskoj - saveznici NDH - smatrani
Bugarima.

Iako je upitno je li postala dio ustaške ideologije, u nekim slučajevima od
strane Pavelića i države poticana je stara teorija o gotskom podrijetlu Hrvata.
Time se željelo distancirati Hrvate od Slavena (koje su nacisti smatrali rasno
inferiornima) i ujedno dokazati da su Hrvati, zapravo, germanskog podrijetla. U
Hrvate su istovremeno ubrajani i bosanskohercegovački i sandžački muslimani,
koji su smatrani najčišćim dijelom hrvatskog naroda zbog relativne izolacije od
stranih utjecaja tijekom stoljeća.

Na području NDH Srbi su činili oko 30 posto stanovništva. Iako je glavnina
stranaka Srba u Hrvatskoj godinama surađivala s HSS-om u borbi protiv
centralizma, prilikom uspostave Banovine Hrvatske dio Srba pokazuje nespremnost
na život u državi u kojoj su većina Hrvati. No, ustaški pokret je i prije rata
imao radikalno protusrpske stavove. Srbe su u cjelini smatrali krivima za
nasilja jugoslavenskog režima. Nakon uspostave NDH, ustaški su dužnosnici odmah
počeli davati oštre izjave protiv Srba, predstavljajući sve Srbe u NDH kao
prvorazrednu prijetnju i prizivajući njihov nestanak ili asimilaciju, a ubrzo su
počeli i prvi progoni. Srpska narodna manjina stavljena je izvan zakona, iako je
dio uglednih Srba isprva nudio suradnju novoj vlasti. Već tijekom prvih mjeseci
donesene su brojne zakonske odluke koje su bile usmjerene protiv Srba: otkazi iz
javnih službi, morali su napustiti sjeverni dio Zagreba, Zagrebom su se mogli
kretati samo danju, određeno je da moraju nositi oznake sa slovom "P" za
pravoslavni, naziv vjere je promijenjen iz srpsko-pravoslavna u grčko-istočna,
zabranjena je ćirilica. Počelo se s popisivanjem Srba kako bi se potom lakše
deportirali u Srbiju. Oko 175.000 Srba iz NDH je završilo u Srbiji tijekom prve
dvije godine. Iz Hrvatske je organizirano deportirano 15.266 Srba.

Usporedno s deportacijama i zakonskim podređivanjem Srba, ustaške vlasti su
počele kampanju uništenja. Prvi masovni pokolj dogodio se u Gudovcu pokraj
Bjelovara 28. travnja 1941., gdje su ustaše strijeljali između 184 i 196
bjelovarskih Srba. Uslijedili su masakri u Glini i drugim većinskim srpskim
mjestima; 15-ak viđenijih Srba iz Banja Luke, među kojima i episkop Platon
Jovanović, uhićeno je 5. svibnja te strijeljano. Već tijekom svibnja i lipnja
ustaše odvode poznate i utjecajne muškarce srpske nacionalnosti i komuniste u
internaciju po raznim logorima diljem NDH. Većina tih ljudi svoj će kraj
dočekati u logoru Jadovno koji je osnovan u Lici krajem lipnja. U nešto manje od
dva mjeseca funkcioniranja, logor Jadovno, kao i njegove okolne jame, postat će
poprištem zločina nevjerojatnih razmjera. U ta je dva mjeseca ubijeno otprilike
13.000 ljudi, od ukupno 24.000 ljudi koliko je ubijeno u logorskom sustavu
Gospić – Velebit – Pag čiji je Jadovno bio dio. Genocid u kotaru Donji Lapac
krenuo je 1. srpnja sa selom Suvaja (općina Srb) gdje je u jednom danu ubijena
161 osoba, a od toga je djece do 15 godina starosti bilo čak 70. Sljedećeg dana
ustaše su se okomile na selo Osredci gdje su u dva dana, 2. i 3. srpnja, ubili
32 osobe. 3. srpnja u selu Bubanj prema ustaškom izvještaju ubijene su 152
osobe, a prema popisu su utvrđene 83 žrtve. Također, tog istog srpanjskog dana
Luburićev odred premješta 53 osobe iz sela Nebljusi u Boričevac koje potom
likvidira nad jamom. To znači da je 4,5% stanovništva Donjeg Lapca bilo
likvidirano u svega par mjeseci, dok su sela bila uglavnom spaljena.

Nakon proglašenja NDH izbilo je nekoliko srpskih pobuna. Prvo oružano
suprotstavljanje vlastima NDH u uvjetima opće anarhije dogodio se još za vrijeme
trajanja invazije Sila osovine na Jugoslaviju, 12. travnja, u Gračacu pod
vodstvom pripadnika bivše žandarmerijske postaje. Na ovu pobunu komunisti nisu
imali nikakav utjecaj, a sudjelovali su isključivo Srbi pod četničkim vodstvom.
Ubrzo je ustaška politika terora (maltretiranja, progoni, masovna ubojstva,
rasni zakoni, prisilna pokrštavanja) pojačala otpor kod lokalnih Srba i dovela
do masovnijeg ustanka. Prema Goldsteinu, među hrvatskim partizanima krajem 1941.
bilo je otprilike 77% Srba i 21,5% Hrvata. Veći dio hrvatskih Srba priključio se
partizanima, dok se manji dio (pogotovo s tromeđe Like, Bosne i Dalmacije)
priključio rojalistima i ekstremnim nacionalistima, četnicima. 24. lipnja u
istočnoj Hercegovini je izbio tzv. Vidovdanski ustanak kao reakcija na teror
tzv. divljih ustaša nad Srbima. 27. srpnja izbilo je ustanak u Srbu, Donjem
Lapcu, Drvaru i Bosanskom Grahovu, pri čemu su počinjeni pokolji u Drvaru i
Bosanskom Grahovu. Ustanak je bio oružana pobuna protiv ustaških zločina nad
Srbima u Lici. Radilo se o masovnom ustanku gerilskih jedinica i naroda
pokrenutog od strane Komunističke partije Hrvatske. Za vrijeme samog ustanka u
Srbu nitko od lokalnih političara velikosrpske i četničke orijentacije u tome
nije sudjelovao. Stevo Rađenović, Miloš Torbica i Jovo Keča su za to vrijeme
bili u Splitu jer su već bili osuđeni na smrt od ustaša dok je Pajica Omčikus
odbio biti komandant čete gerilskih odreda za Srb svjestan da je njegov utjecaj
u narodu minoran prema onome komunista.

Stanovita promjena odnosa prema Srbima u NDH nastupila je u proljeće 1942. na
njemačko traženje, budući da su Nijemci uvidjeli da je politika terora i
represije prema Srbima štetna po njihove interese. Naime, jačala je pobunu, koja
je vezivala više njemačkih vojnika u NDH. Tako je osnovana Hrvatska pravoslavna
crkva, Srbi su uključeni u domobranske radne postrojbe (dotad nisu smjeli biti
dio Domobranstva), a dana im je i mogućnost služenja u protuzračnoj legiji
upućenoj u Njemačku. Obitelji Srba koji su se odazvali pozivu u Domobranstvo
puštene su na slobodu ako su se nalazile u koncentracijskim logorima. Prestalo
se s progonom Srba u Nedićevu Srbiju, a napuštena je i politika nasilnog tzv.
prekrštavanja. Kao glavni krivac za zločine prema Srbima označen je Eugen "Dido"
Kvaternik, koji je promptno smijenjen. No, pobuna je već toliko odmakla da ove
mjere nisu značajnije utjecale na nju. Isto tako, vlasti NDH su početkom 1942.
počele sklapati sporazume s četničkim postrojbama, na području njemačke
okupacijske zone izravno, a talijanske neizravno, kako bi se izbjegli međusobni
sukobi i koordinirale akcije protiv partizana. Četničke postrojbe službeno su
vođene kao dobrovoljačke postrojbe Domobranstva, četnici su formalno izjavili da
su građani NDH, a NDH im je osiguravala liječenje, strjeljivo i slično.

Vladimir Žerjavić, danas najpriznatiji autoritet za pitanja ratnih gubitaka, na
temelju demografskih izračuna i sustavnog pregleda brojnih dokumenata,
procjenjuje ukupne srpske žrtve u NDH na 335.000, od čega su 217.000 žrtve
fašističkog terora (većinom civili pobijeni od ustaša). Prema procjeni Muzeja
žrtava genocida u logorima diljem NDH živote je izgubilo između 101.400 i
106.700 Srba. Polovica od tog broja, prema Ivi Goldsteinu, ubijeno je i stradalo
u Jasenovcu (45-53.000). Dok se ove brojke odnose na cijelo područje NDH (u što
je spadala čitava BiH i Srijem), povjesničari Graovac i Cvetković svojim su
projektom ustanovili da su ustaše, od dosad pojedinačno i poimence
identificiranih zločina, odgovorni za stradanje 39.822 srpske civilne žrtve s
područja današnje RH. Od te brojke, u logorima je ubijeno i stradalo 26.350 Srba
iz Hrvatske.

Već u prvih nekoliko tjedana NDH, osim potvrđivanja starih jugoslavenskih
antisemitskih zakona, uslijedili su novi, radikalni zakoni protiv Židova,
usmjereni na njihovo potpuno uništenje. Po tim su zakonima, osim Srba i Židova,
žestoko proganjani i Romi. Židovska imovina i tvrtke su zaplijenjivane i
nacionalizirane. Zabranjeno im je raditi u javnoj službi, a ubrzo su počele
čistke Židova koji su već radili u upravi, gospodarstvu, vojsci. Isključeni su
sa škola i sveučilišta. Zabranjeno im je bilo živjeti u pojedinim dijelovima
grada te su im oduzimani stanovi i kuće. Krajem 1941. i početkom 1942. srušena
je sinagoga u Zagrebu, a sličnu sudbinu doživjele su i druge sinagoge. Osnovan
je posebni židovski odsjek pri policijskim i sigurnosnim organima koji je
popisivao Židove. Uhićivani su i otpremljivani u logore na području NDH (najviše
Jasenovac) i u inozemstvu, najviše Mađarskoj i okupiranoj Poljskoj. Tijekom
postojanja NDH sveukupno je ubijeno više od 20.000 Židova, a 7.000 ih je bilo
poslano u Auschwitz.. Taj podatak je u skladu s jugoslavenskom analizom iz 1964.
godine koja govori o 371.794 žrtava (civili i partizani) s punim imenom i
prezimenom na području NDH uz 20-30% žrtava od kojih se ne zna ime. NDH se od
Trećeg Reicha po pitanju rasne politike razlikovala samo po jednoj odredbi:
naime, zakonom je uspostavljen institut počasnog arijstva, koje je dodjeljivano
Židovima koji su se borili za NDH ili stekli zasluge "za hrvatsku stvar" prije
uspostave države 1941. Ta odredba iskorištena je gotovo isključivo kako bi se od
progona izuzela nekolicina rođaka, supruga i prijatelja visokih dužnosnika
ustaškog režima. Protužidovske zakone Pavelić je formalno ukinuo svega nekoliko
dana prije nego je napustio Zagreb i pobjegao u Italiju, kad se gotovo ni na
koga više nisu ni mogli primijeniti i kad je izgubio vlast na gotovo cijelom
teritoriju NDH..

Ustaški pokret (uostalom kao i HSP iz kojeg je ponikao) je od početka svog
djelovanja, u skladu sa Starčevićevim naukom, smatrao bosanskohercegačke
muslimane Hrvatima. Takvo mišljenje zastupao je još od 19. stoljeća i dio
muslimanske elite, pa je i među ustaškom emigracijom bilo muslimana. Snažan
hrvatski kulturni i prosvjetni utjecaj na bosanske muslimane postojao je
otprije, protežiran putem društava poput "Napretka" i "Narodne uzdanice", koja
su često i politički usmjeravala muslimane prema preuzimanju hrvatskoga
nacionalnog identiteta. Uspostavom NDH i preuzimanjem čitave BiH, po pravaškoj
percepciji povijesne hrvatske zemlje (a pretendiralo se i na Sandžak, čije je
muslimansko stanovništvo, navodno, tome bilo sklono), aktivira se rasna teorija
o bosanskohercegovačkim muslimanima kao "najčišćem dijelu hrvatskog naroda".
Vodstvo NDH aktivno je radilo na širenju svijesti o pripadnosti Muslimana
hrvatskoj naciji. Tako su neki istaknuti proustaški Muslimani imenovani na
visoke položaje, poput Džafer-bega Kulenovića, potpredsjednika vlade, ili
ministara Mehmeda Alajbegovića, Hakije Hadžića, Osmana Kulenovića, Mehe Mehičića
i Hilmije Bešlagića. U Zagrebu je Dom likovnih umjetnika, sa snažnom simbolikom,
preinačen u džamiju, a okolni trg je preimenovan u Trg Kulina bana. Ustaše su
također pokušali iskoristiti Muslimane kako bi dobili naklonost i priznanje NDH
od strane Turske, koja je u to doba bila neutralna.

No, vodstvo NDH nije uspjelo nacionalizirati široke muslimanske mase u hrvatskom
smislu, pa su one ostale indiferentne prema hrvatskom nacionalizmu, a pogotovo
prema ustaškom pokretu. Odmak od nacionalizma propagiran je iz vrha Islamske
vjerske zajednice u BiH. Već od rujna 1941. pa do prosinca iste godine uslijedio
je niz rezolucija dijela bosanskohercegačkih muslimana kojima se distanciraju od
ustaških progona i zločina nad Srbima, budući da je u ustaškim postrojbama bilo
mnoštvo muslimana. Sarajevska rezolucija, donesena 12. listopada, uručena je
ministru NDH Jozi Dumandžiću. Pavelić i Džafer-beg Kulenović su pokušavali
nagovoriti potpisnike rezôlūcijā na povlačenje potpisa, ali nisu uspjeli. Jure
Francetić je prijetio da će pobiti sve potpisnike rezolucija. No, nakon
razočaranja reakcijom ustaškog vodstva, u kolovozu 1942. pojavio se nepotpisani
memorandum Hitleru, za koji se sumnja da je nastao u njemačkim obavještajnim
krugovima, s peticijom kojom se traži autonomija Bosne pod njemačkim
vrhovništvom te posebna vojna postrojba Muslimana. Tome je djelomično udovoljeno
osnivanjem SS-divizije "Handžar". No, u nju je ipak, na inzistiranje NDH, koja
se panično bojala bilo kakve bosanske autonomije, ušao određeni broj Hrvata, a
službeno je nosila i ime "1. hrvatska".

NDH je u lipnju 1941. na konferenciji u Zagrebu s nacistima dogovorila
uključivanje u plan deportacije Slovenaca, na način da će iz NDH iseliti u
Srbiju onoliko Srba koliko prihvati Slovenaca. S druge strane, Mađarska je
nudila razmjenu hrvatskog i mađarskog stanovništva iz Baranje, Srijema i Bačke.

Na području Nezavisne Države Hrvatske nalazilo se više sabirnih logora. Prvi je
izgrađen u Koprivnici i smatra se da je u njemu ubijeno između dvije do pet
tisuća ljudi. Najpoznatiji su logori bili Jasenovac i Stara Gradiška. Ostali su
logori bili u Bjelovaru, Sarajevu i ostalim manjim gradovima. U poimeničnom
popisu žrtava KCL Jasenovac, u kojem su žrtve pobrojane imenom i prezimenom, a
mogu se provjeriti i u arhivu Centra, postoje podatci o do sada (24. studenog
2012.) 82.129 žrtava raznih nacionalnosti. Logore Jasenovac i Staru Gradišku
posjetio je 1944. povjerenik Međunarodnog odbora Crvenog križa za NDH i o tome
sastavio iscrpan izvještaj poslan središnjici.

Podrobniji članak o temi: Hrvatska seljačka stranka za vrijeme Drugog svjetskog
rata

Ustaše su prije rata imali negativan stav prema nekim istaknutim članovim HSS-a,
tako da su, primjerice, Jurja Krnjevića nazvali "izdajicom hrvatskog naroda".
Isto tako, njihov je tisak često napadao Mačeka nakon sporazuma Cvetković-Maček
i uspostave Banovine Hrvatske, optužujući ga za izdaju, gubitak teritorija, a
nerijetko i za korupciju i osobno bogaćenje. Neki ustaše su još 1939. prijetili
"obračunom" Mihovilu Pavleku Miškini, književniku i istaknutom HSS-ovcu.

Iako su pripadnici HSS-ove Hrvatske seljačke i građanske zaštite osigurali miran
prijenos vlasti i neometanu uspostavu nove države, ustaško vodstvo je ubrzo
razoružalo i raspustilo tu organizaciju. Ustaše su odmah počeli s polaganom
likvidacijom same stranke, pokrenuvši kampanju protiv stranke i kampanju
izjašnjavanja organizacija HSS-a za ustaški pokret, za što su bili posebno
zainteresirani. Uslijedila su uhićenja i stavljanje pod prismotru nekih članova
vodstva stranke. Nakon što su 11. lipnja 1941. zabranjene sve političke stranke,
zabranjen je i HSS, koji je smatran prijetnjom režimu. Odmah su zabranjene i sve
organizacije i glasila Hrvatske seljačke stranke. Premda je Vladko Maček svojim
proglasom hrvatskom narodu učinio uslugu novom režimu, kako bi ga spriječili u
političkom djelovanju, vlasti NDH zatvorile su ga u listopadu 1941. u Sabirni
logor Jasenovac. Dio desnog krila HSS-a ušao je u strukture vlasti, no većina
vodstva stranke nije pružila podršku NDH, već se odlučila ili na politiku
čekanja, ili na kasniju podršku NOP-u. Kad je Pavelić 1942. sazvao Hrvatski
državni sabor, njegovim su članovima imenovani, među ostalima, zastupnici
izabrani na izborima 1938. i članovi Glavnog odbora HSS-a, ukupno 96 HSS-ovaca,
a HSS-ovac Ivan Najcan imenovan je potpredsjednikom. Odazvalo ih se 60. Skupina
od 28 članova HSS-a zajedno s predsjednikom Sabora Markom Došenom i Vinkom
Kriškovićem predala je Paveliću memorandum kojim se zahtijevalo oslobađanje iz
logora svih osoba i skupina zatočenih po načelu kolektivne odgovornosti. U istom
je memorandumu postavljeno pitanje kako je moguće Dalmaciju, koja je kolijevka
hrvatske državnosti, prepustiti Mussoliniju i to od strane režima koji sebe
smatra prohrvatskim. Postavljeno je i pitanje gdje se nalazi Vladko Maček i na
osnovu kojih zakonskih propisa mu je oduzeta sloboda. Pavelić je u govoru pred
saborom posljednjeg dana zasjedanja, 28. veljače, odgovorio da je Maček upućen
na "prisilni boravak" da ne bi dolazio u dodir s ljudima koji održavaju veze s
inozemstvom, odnosno s predstavnicima HSS-a u emigrantskoj vladi. Od ožujka
1942. Maček je bio u kućnome pritvoru na njegovu imanju u Kupincu. 29. kolovoza
1942. ustaše su uhitili 60-ak članova HSS-a na čelu s Augustom Košutićem te ih
zatvorili u Lepoglavi pod optužbom suradnje s partizanima. Pušteni su 23.
prosinca iste godine. U lipnju 1942. u sabirnom logoru Stara Gradiška ubijen je
Mihovil Pavlek Miškina, jedan od najpoznatijih i u narodu najpopularnijih
HSS-ovaca.

U ljeto 1943. zbog jačanja NOVJ Nijemci predlažu uspostavu nove vlade, koju bi
sačinjavali HSS-ovci i nestranački stručnjaci, dok bi Pavelić odstupio s vlasti.
Ustaše su željeli koalicijski vladu te su stupili u kontakt s HSS-om, čiji su
predstavnici isključili mogućnost koalicije, zatražili stvaranje činovničke
vlade i raspisivanje izbora, što je Lorković ocijenio neprihvatljivim te su
pregovori propali. Tijekom 1943. Maček je zatočen u stanu Vjekoslava Luburića te
ponovno u Kupincu, a od prosinca 1943. nalazio se u izolaciji u Zagrebu.

Sredinom 1944. Lorković, Vokić, dio domobranskih časnika i drugih zavjerenika
kontaktira HSS u svrhu izvođenja državnog udara, razoružavanja ustaša, objave
rata Njemačkoj i poziva saveznicima na iskrcavanje na dalmatinskoj obali, sve
kako bi NDH kraj rata dočekala na savezničkoj strani. Zadnji dogovor između
zavjerenika (Lorkovića, Vokića i predstavnika HSS-a, te Farolfija) od 22.
kolovoza pretpostavljao je da jedna zagrebačka jedinica izvede udar, dovede
Mačeka na Markov trg, a on će pozvati narod i vojsku na rat protiv Nijemaca i
pozvati saveznike na iskrcavanje. No, plan je propao kad su za njega saznali
Nijemci.

U posljednjim danima travnja 1945. ponovno su oživjeli prijedlozi da Vladko
Maček preuzme u svoje ruke hrvatsku vladu i ostvari kontakt s Angloamerikancima.
Prema nekim tvrdnjama, Maček je prihvatio ovu ponudu uz uvjet da snage HOS-a
moraju barem dva tjedna održati bojišnicu ispred Zagreba. No to nitko nije mogao
jamčiti, pa je taj plan propao. U isto vrijeme, u koncentracijskom logoru
Jasenovac smaknuti su HSS-ovci koji su sudjelovali u uroti Lorković-Vokić,
Ljudevit Tomašić i Ivanko Farolfi.

Katolička crkva u Hrvatskoj je isprva s oduševljenjem pozdravila stvaranje NDH,
smatravši da je narod doživio ostvarenje svojih ideala. Ustaški režim odmah je
proklamirao da je NDH "katolička država" i da je njegovo vodstvo "odano
katolicizmu", ali to se više odnosilo na hrvatski kulturni identitet nego na
njegovu političku orijentaciju. Doneseni su neki "moralni" zakoni koji su bili u
duhu vjere (zabrana psovki, rada seljaka nedjeljom i blagdanom, pobačaja i
prostitucije). Osim toga, NDH je svakako nastojala pomoću Crkve doći do
priznanja Vatikana, u čemu su crkveni vrhovi pokušali pomoći. Dio nižeg klera
bio je naklon ustaškom pokretu, a i neke katoličke laičke organizacije i
tiskovine su ušle u službu ustaške ideje. No, kod većine klera, a pogotovo
vodstva Crkve, uslijedilo je razočaranje. Tako, primjerice, zagrebački kanonik
Pavao Lončar već 20. travnja 1941. izjavljuje da je Pavelić "duhovna sirotinja"
te da "svećenici ne smiju biti ustaški oficiri". Zbog takvih izjava je po
Izvanrednom prijekom sudu bio osuđen na smrt, a zahvaljujući jedva isposlovanom
pomilovanju odležao je dvije godine u Jasenovcu. Već 14. svibnja 1941., kardinal
Stepinac prosvjeduje kod Pavelića zbog pokolja Srba u Glini. Nekoliko dana nakon
toga, uslijedili su prosvjedi zbog označavanja Židova i Srba posebnim znakom te
prosvjed prilikom upućivanja "nearijevaca" u koncentracijske logore. Nakon
zaključaka Hrvatske biskupske konferencije o vjerskim prijelazima, o čemu
Stepinac piše Paveliću 20. studenog 1941., Ante Pavelić i Eugen Dido Kvaternik
navodno su planirali početkom 1942. uhititi Stepinca. Od toga ih je odvratio
Slavko Kvaternik, koji je iz Rima poslao u Zagreb Nikolu Rušinovića, kako bi ih
odvratio i upozorio Stepinca. Velik odjek imala je propovijed koju je Stepinac
održao na blagdan Krista Kralja, 25. listopada 1942. (to je, inače, vrijeme II.
svjetskog rata kada su Sile Osovine bile na vrhuncu snage i uspjeha). Odlučno se
usprotivio teoriji o superiornim i inferiornim rasama i narodima i praksi koja
se iz te teorije izvodi, te je osudio rasizam i šovinizam. Ustaše su zabranili
tiskanje ove propovijedi. Zauzimanje nadbiskupa Stepinca za ljude koje su
ustaške vlasti progonile kao državne neprijatelje (naročito Židove i Srbe)
Pavelić nije podnosio, pa je svoju netrpeljivost prema nadbiskupu i iskazivao
(npr. nepozivanjem Stepinca u protokolarnim prigodama kad je njegova nazočnost
bila očekivana).

U srpnju 1943. izvršen je neuspjeli atentat na generala Ivana Prpića, načelnika
Glavnog stožera oružanih snaga. Atentat je organizirala ustaška "grupa Tomić",
koja je pod izravnom poglavnikovom kontrolom radila na likvidaciji njegovih
neprijatelja. U programu likvidacija te grupe bio je, navodno, i atentat na
nadbiskupa Stepinca. O tome svjedoči jedno izvješće njemačkog policijskog atašea
u Zagrebu Hansa Helma. Kako je Prpić preživio, organizatori su kompromitirani,
pa se od atentata na Stepinca odustalo.

Ustaški tajni agenti su držali na oku crkvene velikodostojnike i bili su
nezadovoljni njihovim držanjem, pogotovo nakon Stepinčeve propovijedi 31.
listopada 1943., kad je oštro ustao protiv rasizma i "nečovječnih metoda
nerazboritih pojedinaca, koji su mislili da mogu raditi što ih volja, i da za
njih ne postoji zakon ni ljudski ni Božji". Tiskanje propovijedi je bilo
zabranjeno.

Tijekom rata, vlasti NDH ubile su 11 katoličkih svećenika s područja NDH, a
desetci su završili u zatvoru.

Podrobniji članak o temi: diplomacija NDH Vanjska politika NDH gotovo je u
potpunosti bila u ovisnosti o hirevima Trećeg Reicha i fašističke Italije. U
prvotnim planovima, Hitleru je odgovarala Jugoslavija, a Italija je ustaše
zatočila. Kad je nakon ožujskog državnog udara 1941. u režiji Britanaca srušena
jugoslavenska vlada koja je bila pristupila Trojnom paktu, Hitler na sjednici
državnog i vojnog vodstva zapovijeda razbijanje Jugoslavije, a u direktivama je
odredba o uspostavi “Države Hrvatske”, pri čemu je predviđeno da se susjednim
državama obećaju dijelovi NDH: jadranska obala Italiji, a Mađarskoj krajeve koje
je Kraljevina Ugarska bila prisiljena prepustiti Jugoslaviji 1918., što je za
NDH značilo gubitak Međimurja i Baranje.

Nemajući drugog oslonca, vanjsku politiku NDH od početka do sloma Italije
obilježava nastojanje da se talijanske težnje suzbiju naslonom na Treći Reich.
No, Njemačka nije radi Hrvatske kanila ugroziti odnose s Italijom, pa je stalno
stajala na strani Italije. Tako je NDH potpisala pristup Trojnom paktu u
Veneciji, 17. lipnja 1941., pod okriljem Italije. Sve do kapitulacije Italije
odnosi Italije i NDH su bili zategnuti, a u početku je dolazilo i do sporadičnih
oružanih incidenata (primjerice, u Obrovcu).

Očekivanje fašističke Italije je bilo da će Hrvatska biti područje pod potpunom
i trajnom talijanskom dominacijom, te je nesklonost ustaša i Hrvata općenito da
prihvate takav ponižavajući položaj doživjela kao izraz krajnje nezahvalnosti i
razlog da se radi na dezintegraciji tek stvorene NDH i traži “povoljnija
rješenja“ u aranžmanu s četnicima. Glavni zapovjednik talijanskih snaga na
istočnoj obali jadrana Mario Roatta je talijanski stav jezgrovito izrazio
rakavši da je bilo "pogrešno da se stvara država koja je u osnovi
neprijateljska prema Italiji". Pregovori o odnosu Italije i NDH, vođeni između
izaslanstva NDH na čelu s Pavelićem i predstavnika Kraljevine Italije na čelu s
ministrom vanjskim poslova Galeazzom Cianom, započeli su u Ljubljani 25. travnja
1941. Italija je zatražila pripajanje pojasa širine nekoliko desetina kilometara
duž čitave obale Jadrana, na što čak ni talijanski štićenik Pavelić nije nikako
mogao pristati - objasnio je da bi nakon potpisivanja takvog ugovora zbog
nezadovoljstva hrvatskog naroda "uskoro ostao bez posla", te su Talijani
smanjili zahtjeve kako bi se Pavelić kao njihov eksponent ipak održao na vlasti.

Rimskim ugovorima od 18. svibnja 1941. bio predviđen dugotrajni podređeni odnos
NDH prema fašističkoj Italiji. Dijele se na tri zasebna sporazuma:

Italija ujedno uzima Hrvatskoj cjelokupnu trgovačku mornaricu. Troškovi
okupacijskih talijanskih trupa naplaćivali su (skupo) iz proračuna NDH.

Ante Pavelić osobno je zatražio od talijanskog kralja da imenuje svojeg rođaka
za kralja Hrvatske. Vittorio Emanuelle III odabrao je princa Aimonea, vojvodu od
Spoleta te mu je Pavelić ponudio hrvatsku kraljevsku krunu. Kruna je bila oblika
zlatnoga vijenca s hrvatskim pleterom na koji je bio pričvršćen nešto veći križ,
te mu je predana zajedno sa zlatnom jabukom. Iako Aimone nikad nije stupio na
hrvatsko tlo, on je temeljem Rimskih ugovora formalno postao hrvatski kralj s
imenom Tomislav II. od Hrvatske, a NDH je službeno postala Kraljevina Hrvatska.
No, presude su se, primjerice, i dalje izricale u ime Nezavisne Države Hrvatske.

Nakon proglašenja Rimskih ugovora, u Hrvatskoj je zavladalo veliko ogorčenje i
bijes. Zabilježeni su brojni incidenti i napadi stanovništva na talijanske
časnike ili predstavnike, a u Zagrebu su na Božić 1941. čak izbili prosvjedi
protiv ugovora, koje su ustaše ubrzo ugušili. U prosvjedu je, osim većeg broja
građana, sudjelovao i znatan broj vojnika, časnika i državnih službenika te je
tom prilikom spaljena talijanska zastava. Nijemci su u nekoliko navrata
upozoravali diplomate NDH da ne smiju provoditi protutalijansku politiku.
Pojedini ustaški časnici i dužnosnici su na svoju ruku čak zazivali i oružani
povratak Dalmacije NDH.

Odmah nakon sklapanja sporazuma Italija je napravila novu administrativnu
podjelu ustupljenih područja; pri tom je na neodređeno vrijeme odgodila
uspostavu autonomnog statusa za područje Splita i otoka Korčule, koja je bila
predviđena Rimskim ugovorom. Pod vladavinom Italije u pripojenim je krajevima
(I. zona) provođena sustavna nasilna talijanizacija.

Podrobniji članak o temi: Dobrovoljačka protukomunistička milicija Suočena s
hrvatskim nezadovoljstvom i nesuradnjom u pretvaranju Hrvatske u zemlju pod
talijanskom dominacijom, Talijani u zoni svojega utjecaja ohrabruju na ustanak
Srbe nezadovoljne uspostavom NDH; taj se ustanak i događa za manje od mjesec i
pol dana, najprije posve četnički Vidovdanski ustanak 24. lipnja 1941. u
Istočnoj Hercegovini,[nedostaje izvor] a kratko zatim i četničko-komunistički
ustanak na tromeđi Like, Bosanske Krajine i Dalmacije 27. srpnja iste godine.

Kako komunisti - koji vjerno rade prema direktivama iz Moskve, koje nalažu da
valja organizirati oružani otpor Nijemcima i Talijanima - ubrzo predvode
partizane u borbu protiv stranih fašista, Talijani se u krajevima NDH u kojima
onemogućuju djelovanje domobrana i ustaša oslanjaju na četnike i pružaju im punu
pomoć, priznajući ih kao dobrovoljačku antikomunističku miliciju.

Već 7. rujna 1941. Italija je ponovno okupirala Drugu zonu (80 km od mora - to
su približno bili krajevi koje je Galezzo Ciano za Italiju tražio od Ante
Pavelića). U njoj je preuzela i civilnu upravu, ustaška vojnica morala je to
područje napustiti, a domobranske postrojbe stavljene su pod talijanskim
zapovjedništvo. Veliki župani u Dalmaciji postojali su samo na papiru. Italija
je nešto kasnije okupirala i Treću zonu, do granice interesne zone, ali se 1942.
povukla u skladu sa Zagrebačkim sporazumom. Odnosi NDH s Italijom su konstantno
bili napeti. Italija je budno pazila na hrvatsku politiku prema izgubljenim
krajevima: talijanski izaslanici su prosvjedovali kod vlasti NDH u slučaju ako
bi se u novinama pojavila reportaža ili fotografija iz Dalmacije, čak i iz onih
krajeva koji su po Rimskim ugovorima pripali NDH.

U proglasu i provedbenoj zapovijedi kojim ponovno uspostavlja okupaciju Druge i
Treće zone (tj. na približno polovini teritorija NDH), aktualni zapovjednik
talijanske 2. armije (i uskoro potom, Načelnik glavnog stožera oružanih snaga
Kraljevine Italije) general Vittorio Ambrosio ostavlja vlastima NDH tek civilnu
upravu (i to pod nadzorom talijanskih vojnih vlasti) u Trećoj zoni; Druga zona
je pod potpunom vlašću Italije. U izvještaju o reakciji vladajućih krugova NDH
na ponovno zauzimanje Druge i Treće zone Giovanni Battista Oxilia, prvi čovjek
talijanske Vojne misije u Zagrebu, iznosi otvoreno: „Sadržaj tih mjera svi su
ministri općenito protumačili kao namjeru Italije da zauzme područja koja su
ugovorima dodijeljena NDH (prikrivajući ponovnu okupaciju navodnim vojnim
razlozima) i da ih kasnije više ne vrati". Potpunim ponovnim zauzimanjem Druge
zone Italija je zapravo dobila područja koja je odlučnim nagovaranjem pokušala
dobiti od Pavelića na konferenciji održanoj 25. travnja 1941. u Ljubljani.

Istodobno s potiskivanjem vojne prisutnosti NDH u svojoj okupacijskoj zoni,
Talijani naoružavaju i na svaki drugi način podržavaju četnike, u kojima vide
faktor koji će trajno udaljiti Hrvatske "pretenzije" od Jadrana. Na sastanku 10.
siječnja 1942. godine - pred Antom Pavelićem i njemačkim generalom E. Gleise von
Horstenauom - zapovjednik II.a talijanske armije general Mario Roatta izvješćuje
njemačke saveznike da drži pod svojim zapovjedništvom 3.000 četnika kod Plaškog
i Vrhovina, 8.000 kod Knina (među kojima 3.000 iz Hercegovine) i u Hercegovini
8.000, tj. ukupno 19.000 četnika. Sve je te četnike Roatta organizirao i
premještao bez da išta pita vlasti NDH - čijim je dužnosnicima nekoliko dana
ranije govorio da pod svojom kontrolom navodno ima svega 1.500 četnika. Roatta
je na sastanku najavio da će "morati" na teritoriju NDH upotrijebiti i dio od
20.000 četnika kojima zapovijeda na području Crne Gore, i čiji broj namjerava
povećati za daljnjih 10.000. Čak i pred Nijemcima, Roatta je propustio
napomenuti da među četnicima koje on raspoređuje po NDH već djeluje Zlatiborski
četnički odred, doveden iz same Srbije.

U travnju 1942. godine izvješćuje izaslanik njemačkog ministra vanjskih poslova
u Zagrebu dr. Edmund Veesenmayer, kako Italija očito nije zainteresirana za
sređenu i nezavisnu Hrvatsku, te da ona svim sredstvima pokušava što brže
stvoriti stanje koje će NDH trajno onemogućiti život.

Tomislav II. je abdicirao 20. kolovoza 1943. Kraljevina Italija bezuvjetno
kapitulira 8. rujna 1943., nakon čega je Ante Pavelić (nakon konzultacija s
Njemačkom) sljedeći dan stavio izvan snage Rimske ugovore.

Odnos NDH prema Njemačkoj bio je potpuno servilan. To najbolje potvrđuje slučaj
tzv. note Sambugnach. Naime, nakon pokolja nad više stotina hrvatskih civila
koji su počinile njemačke snage u Otoku kod Sinja u ožujku 1944., ministar za
Dalmaciju Edo Bulat uputio je bijesno pismo ministru vanjskih poslova, Stijepu
Periću, koji je otpravio prosvjednu notu Nijemcima zbog divljanja njihove vojske
u Dalmaciji, ulažući protest zbog umorstva i povrjede suvereniteta i zastave te
tražeći suđenje počiniteljima. Nijemci su odbili primiti notu, zabranjujući
hrvatskoj vladi da joj se ikad više obrati takvim tonom. Nakon toga, Pavelić je
jednostavno smijenio Perića. Isto tako, Pavelić je u jednom posjetu Hitleru
vratio osobne predmete pruskog kralja Friedricha II. Velikog i pruske ratne
zastave, koje su mu zaplijenili hrvatski ratnici u sklopu habsburške vojske
prilikom jednog prepada na pruski tabor.

S druge strane, Nijemci su bili prilično nezadovoljni ustaškom vlašću u NDH.
Naime, iako je u početku sam Hitler podržao ustaške namjere o preseljenju i
progonu Srba, teroristička ustaška politika prema Srbima poticala je pobunu
stanovništva i jačala narodnooslobodilački pokret. Njemačka u početku nije
htjela vezivati veće snage u NDH, no kako je na to bila primorana širenjem i
jačanjem NOP-a, tražili su druga rješenja. Opunomoćeni njemački general u NDH,
Edmund Glaise von Horstenau, predlagao je da bi najbolje rješenje bilo
izdvajanje izvršne vlasti, Domobranstva i Oružništva iz vlade zbog toga što je
ustaška vlast kompromitirana zločinima, pogreškama i korupcijom. U listopadu
1941. Nijemci su ponudili Mačeku preuzimanje nekakve činovničke vlade, koja bi
predstavljala njemačku vojnu upravu u NDH. 1942. tajno su ponudili Italiji vojno
preuzimanje kontrole nad čitavom NDH, što je Italija odbila, smatrajući da bi to
bio prevelik teret. Kako je vrijeme prolazilo, neučinkovitost i nefunkcioniranje
vlasti i oružanih snaga NDH doveli su do njemačkog aktivnog angažmana. Nijemci
su krajem 1942. čak sebi potčinili sve domobranske postrojbe veće od bojne
(1.000 vojnika).

Na području NDH unovačeno je ljudstvo - mahom etnički Hrvati - za više divizija
Wehrmachta i SS-a koje su djelovale izravno pod njemačkim zapovjedništvom i bez
ikakve odgovornosti prema zakonima i vlastima NDH: 369. "Vražja" divizija; 373.
"Tigar" divizija; 392. "Plava" divizija (te tri postrojbe nazivalo se
"legionarskim"), 13. oružana gorska divizija SS-a "Handžar" i 23. oružana gorska
divizija SS-a "Kama". Zapovjedni jezik u tim postrojbama bio je njemački
(izvorno je bilo zamišljeno da jednu diviziju čini oko 8.500 Hrvata, te oko
3.500 Nijemaca), te su na tom jeziku polagalo i vojničku prisegu - u kojoj se
zaklinjalo na odanost i Njemačkoj i Hrvatskoj. Uglavnom su ratovale na području
NDH. Troškove tih i drugih njemačkih okupacijskih postrojbi naplaćivani su vrlo
obilno od NDH; zapravo je trgovinski razmjena između Njemačke i NDH bila toliko
povoljna za Njemačku da NDH nakon naplate svih troškova okupacijskih trupa, te
troškova oružja i opreme za postrojbe same NDH koji su nabavljani u Njemačkoj
(što je sve zajedno koštalo približno pola milijarde maraka) ostaje neto -
vjerovnik Njemačkoj za daljnji iznos od preko pola milijarde njemačkih maraka;
iznimno visok iznos obzirom na vrijednost novca u to doba (taj je dug od
njemačke poslije naplatila Titova Jugoslavija). Domobranske i ustaške postrojbe
(koje su bile pod kontrolom vojnih vlasti NDH) su nerijetko stavljane pod
operativnu kontrolu legionarskih ili drugih njemačkih postrojbi.

U travnju 1943. Ante Pavelić je s Heinrichom Himmlerom dogovorio/pristao na
stvaranje Njemačke redarstvene organizacije popunjene Nijemcima iz Reicha,
Hrvatima (koje smije novačiti i premještati iz OS NDH) i hrvatskim
Volksdeutscherima; određeno je da će na njenom čelu biti Konstantin Kammerhofer.
Nove policijske postrojbe, koje nakon kapitulacije Italije 1943. djeluju na
cjelokupnom području NDH, bile su pod izravnim zapovjedništvom Njemačke, te su
nosile njemačke odore s hrvatskim grbom. Službeni naziv novog redarstva bio je
Njemačka redarstvena organizacija u Hrvatskoj, odnosno Njemačko redarstvo u
Hrvatskoj. Neslužbeni naziv – Njemačko-hrvatska policija – korišten je i u
službenim dokumentima. Do ljeta 1944. ustrojeno je petnaest bojni, raspoređenih
u pet pukovnija, od kojih je 1. Polizei Freiwilligen-Regiment Kroatien osnovana
u studenom 1943. kao Polizei Freiwilligen-Regiment Kroatien; ta je postrojba
bila pretežno popunjena Volksdeutscherima. Od ožujka 1944. i 3. pukovnija je
Volksdeutscherskog sastava, kao rezultat prekomande triju kompletnih
domobranskih željezničko-stražarskih bojni u Deutsche Polizei. Formirano je i 15
samostalnih bojni, nazvanih Polizei Freiwilligen-Bataillon Kroatien, numerirane
od 1 do 15. Krajem 1944. god. Njemačko-hrvatska policija ima oko 32.000
pripadnika. Početkom 1945. spojeno je 12 tih bojni u Oružničku diviziju Hrvatska
(Gendarmerie Division Kroatien).

Daljnje smanjivanje suvereniteta NDH, u kojoj je sada njemačka policija
obavljala redarstvene poslove, bio je kontekst u kojem u drugoj polovini 1944.
godine nastaje Urota Lorković-Vokić, čije sudionike otkriva Gestapo, a Ante
Pavelić mora provesti uhićenje njenih pripadnika. U travnju 1945. godine je
Pavelić dao i pobiti glave urotnike - tako i Mladena Lorkovića, svojeg
dugogodišnjeg bliskog suradnika.

Porast njemačke kontrole nad NDH možemo pratiti u broju njemačkih vojnika na
njenom području. Krajem 1941. godine (u jeku njemačke invazije na Sovjetski
savez) u NDH se nalazilo oko 18.000 njemačkih vojnika, sredinom 1943. godine
broj je porastao na 107.500 njemačkih vojnika (od čega 45.000 vojnih obveznika
NDH u sastavu njemačkih postrojbi), a krajem 1944. godine je zbog povlačenja
njemačkih snaga s Balkanskog poluotoka bilo na području NDH ukupno 350.000
njemačkih vojnika (70.000 vojni obveznici NDH).

Gotovo jednako teški kao s Italijom, bili su i odnosi s Mađarskom zbog sudaranja
nacionalnih interesa. Mađarska je okupirala Međimurje i Baranju te ih
jednostrano pripojila, točnije, Mađarska je okupirala Baranju 11. travnja 1941.
godine, a Međimurje 16. travnja 1941. godine; oboje bez pristanka vlasti NDH.
Osobito je pitanje pripajanja Međimurja Mađarskoj bilo razlogom vrlo loših
odnosa Mađarske i NDH.

Kraljevska jugoslavenska vojska napustila je Međimurje već prvog dana rata. 7.
travnja ondje su ušli Nijemci, a mjesne ustaše pošle su organizirati civilnu
upravu 8. travnja. Imali su problema s promađarskim aktivistima (etničkim
Mađarima i odnarođenim Hrvatima). Svaka je diskusija prekinuta mađarskim vojnim
pripajanjem. Mađarska je odmah krenula s radikalnim asimilacionističkim mjerama
iz 19. stoljeća kojima je zatirala i mađarizirala manjine: partikularizmima i
oštrim kažnjavanjem svake komunikacije s matičnim narodom. Reaktivirali su tezu
o tobožnjem posebnom "međimurskom narodu", potom nakon ukidanja vojne uprave
Međimurje prestaje biti posebna jedinica i inkorporirano je u Zaladsku županiju.
U škole su uvedeni mađarski i "međimurski" jezik, a vodilja je bila postupni
prijelaz na mađarski. Osnovan je list kao organ mađarske vlasti. Toponimi su
promijenjeni u mađarske, u povijesnoj nastavi njegovan je kult velikomađarskih
događaja i mađaronskih osoba, hrvatstvo Međimurja negirao se u svakoj prilici,
cijelo Međimurje premrežili su gustom mrežom oružničkih postaja koje su
sprječavale svaki pokušaj protumađarske djelatnosti i propagande te su uhićivali
prvake Hrvata. NDH nikada nije priznala Mađarskoj pravo na Međimurje,
protestirala je protiv njega i naglašavala svoje pravo; u NDH su pomalo naivno
za to krivili lokalne mađarske zapovjednike, a mađarski predstavnici to su
potvrđivali "da je do toga došlo pod pritiskom mađarske javnosti i vojnih
krugova predvođenih regentom Miklòsem Horthyem". Hrvatski se tisak odupirao
mađarskoj promidžbi, dok je nju u NDH pronosio njemački tisak, koji je pisao s
promađarskih gledišta. Službeni je Berlin bio stava da će se pitanje Međimurja
riješiti poslijeratnom mirovnom konferencijom.

Zbog ovakvog mađarskog postupka Mađarske, NDH i Mađarska nisu međusobno
surađivale ni redarstveno ni policijski-obavještajno. Ministar vanjskih poslova
NDH Mladen Lorković ocijenio je da su odnosi NDH s Mađarskom u beznadnom
položaju, a prigodom sazivanja Saborra 24. veljače 1942. izjavio je da Međimurje
"smatra sastavnim dijelom NDH"; NDH dugo nije htjela akreditirati veleposlanika.
Nasuprot mađarskoj integraciji, NDH je ipak zadržala upravu za kotare Čakovec i
Prelog. Oni ipak nisu djelovali u tim gradovima, ali su održavali stanovitu
aktivnost iz Varaždina, kao teritorija pod kontrolom NDH. Međimurje je upravno
pripalo velikoj župi Zagorju, a u zemljovidima unošeno u granice NDH.

Mađarska je zahtijevala razmjenu stanovništva u Srijemu i Baranji, luku Rijeku,
odnosno Sušak (nakon talijanske okupacije bilo koju jadransku luku), a kasnije i
bescarinski režim za prijevoz robe iz Mađarske na Jadran te davanje željeznice
Zagreb-Rijeka u najam mađarskih državnih željeznica. Tijekom srpnja 1941. stanje
se toliko zaštrilo da se razmišljalo i o prekidu svih diplomatskih odnosa s
Mađarskom.

Mađarski apetiti nisu se zaustavili na pripajanju Međimurja i Baranje, kao ni
Bačke koja je također imala brojne Hrvate. Planirali su se i dalje širiti na
hrvatske krajeve. Među tim kartografskim planovima bio je i jedan koridor preko
Hrvatske prema Rijeci kao "mađarskoj državnoj luci", a za dalju budućnost su
predvidili da se dio morske obale od grada Rijeke do ušća rijeke Zrmanje ponovno
nazove "Mađarsko primorje". Višestruki diplomatski prosvjedi i zahtjevi NDH
prošli su bez ikakva dobra rezultata.

Brzo priznanje NDH koje je Mađarska dala nije moglo sprati nečasno mađarsko
prisvajanje hrvatskih krajeva. Sramotno po ustaški pokret, Pavelić je poslije
rata napisao topli nekrolog Horthyju.

NDH je održavala izrazito srdačne i prijateljske odnose sa Slovačkom i
Bugarskom. Postojale su neke kombinacije oko stvaranja saveza Slovačke, NDH i
Rumunjske kako bi se oslabila mađarska ekspanzionistička politika, koja je
ugrožavala sve tri zemlje; Nijemci su međutim jasno dali do znanja da o tome
nema govora.

Tijekom 1941., NDH je postala članicom Svjetske poštanske unije. 10. kolovoza
1942. pristupila je na Brijunima osnivanju Društvu željeznica Dunav-Sava-Jadran.
NDH je potpisala ženevsku konvenciju 20. siječnja 1943.

Kada su SAD ušle u Drugi svjetski rat nakon napada Japana na Pearl Harbor, NDH
je objavila rat SAD-u i Ujedinjenom Kraljevstvu, zajedno s ostalim članicama
Sila Osovine 14. prosinca 1941. Kako NDH nikada službeno nije objavila rat
Sovjetima, na Istočnom bojištu su ratovali samo hrvatski dobrovoljci i to u
njemačkim uniformama. Slanje hrvatskih legija na Istočno bojište bio je u prvom
redu politički potez, kako bi se stekla naklonost Trećeg Reicha i ubrzala
izgradnja vlastitih oružanih snaga.

Vanjska politika NDH vođena je u okviru njemačke i talijanske vanjske politike
te je stoga i međunarodno priznanje države ostalo u tim ograničenim okvirima,
premda je vodstvo NDH bezuspješno uložilo veliki trud kako bi je priznale barem
neutralne zemlje. NDH su priznale samo članice Trojnog pakta, njihove saveznice,
kao i zemlje koje su te članice okupirale, te Španjolska. Države s kojima je NDH
održavala međunarodno-pravne odnose, koje su priznale NDH de facto i de iure:

Kapitulacija Italije 8. rujna 1943. temeljito je promijenila situaciju.
Partizani su se domogli velike količine talijanskoga oružja te su uz englesku
vojnu pomoć, počevši od svibnja 1943., vojno znatno ojačali. Širilo se uvjerenje
da će Njemačka izgubiti rat te da radi očuvanja hrvatske države treba prijeći na
savezničku stranu. Pavelić je sudjelovao u tom planu, poznatom kao Urota
Lorković-Vokić, ali kad mu je postalo jasno da će morati sići s vlasti, te nakon
što su za zavjeru saznali Nijemci, zatvorio je Lorkovića, Vokića i njihove
suradnike i dao ih smaknuti potkraj travnja 1945. NDH na čelu s Pavelićem
ustrajala je na njemačkoj strani do samog kraja rata. Tek nekoliko dana prije
ulaska partizana u Zagreb, Pavelić je poslao Vjekoslava Vrančića i Andriju
Vrkljana zajedno sa zarobljenim savezničkim zrakoplovcima u misiju u Italiju,
kako bi ponudio predaju NDH saveznicima u njihovom glavnom stožeru. No, odmah po
slijetanju, Amerikanci su Vrkljana i Vrančića uputili u zarobljenički logor.

HSS je pokušavao uspostaviti zajedničku vojsku partizana, ustaša i domobrana
tijekom 2. svjetskog rata koja bi dočekala Saveznike. Na tome radili Vokić,
Lorković i domobranski pukovnik Ivan Babić, koji je nekoliko puta išao vani, pa
i u London za tu svrhu, o čemu postoje dokumenti u Public Record Officeu u
Engleskoj. Plan predaje NDH i uspostava suradnje sa Saveznicima dugo je
razrađivana. Vokić i Lorković poslali su Babića u Egipat iskati traži od Engleza
razgovor s britanskim ministrom vanjskih poslova Anthonyjem Edenom o
mogućnostima hrvatske kapitulacije i svrstavanja na savezničku stranu. O
zahtjevu postoji pisani trag. Fizički susret nije se dogodio, ali britanski je
ministar odgovorio. Odgovor je bio da mora prethodno pitati Staljina za
mišljenje, jer ne zna hoće li Staljinu biti pravo da Englezi pregovaraju s
Hrvatima. Nakon toga nikad više nije dobio poruku od Edena. Drugi pokušaj
povezivanja sa Saveznicima je bio preko partizanske strane. Postojao je dogovor
da inženjer Augustin Košutić otiše partizanima na razgovor za tu svrhu. No kad
je došao zatvorili su ga. U izaslanstvu je bio i Božidar Magovac, a nije poznato
je li bio i Pave Pocrnić.

Krnjevićeva i Šubašićeva pismohrana krije još zanimljivosti. Dok je na snazi bio
prvobitni plana savezničke invazije koji su dogovarali Churchill i Staljin,
ideja je bila da Saveznici otvore treće bojište protiv Njemačke iskrcavanjem na
grčkoj i hrvatskoj obali, a tome se suprotstavljao Roosevelt. Ako bi se ostvario
taj prvi plan, postojala je opasnost od restauracije velikosrpske hegemonističke
monarhije, odnosno povratak kralja i jugoslavenske vlade koju bi dočekao
ministar obrane Draža Mihailović, što bi bio kraj svake "nezavisne" i
"federalne" Hrvatske i odriješene ruke četnicima. Ban Ivan Šubašić rješenje je
vidio u inicijativi da se NDH poveže s partizanskim pokretom. Hrvatska se morala
što spremnije pripremiti za moguće iskrcavanje Saveznika između Makarske i
Metkovića, pod vjerojatnim zapovjedništvom južnoafričkog feldmaršala Jana
Smutsa. Prema ovim izvorima, "domobranski major" Stevo Krajačić posjetio je
visokopozicioniranog mornaričkog časnika Gatina, brata Cate Dujšin. Krajačić je
izjavio da je došao u ime Vrhovnog štaba i Tita u svezi sa suradnjom. Nakon toga
su Augustin Košutić, Božidar Magovac i dr. Pave Pocrnić otišli na partizanski
teritorij i uspješno razgovarali. Razgovor je bio o stvaranju jedinstvene vojske
Hrvatske, sastavljene od partizana, domobrana i nekompromitiranih ustaša.
Veličina te vojske bila bi 500 tisuća vojnika i dočekala bi Saveznike na Jadranu
kao jedinstvena sila samostalne antifašističke države. Izvjesno je da je HSS sve
činiio za spasiti hrvatsku državu. Nakon iskrcavanja na Siciliji, prvo je preko
Košutića pregovarao s ministrom unutarnjih poslova Mladenom Lorkovićem o
formiranju koalicijske vlade s HSS-om 1943. godine. Uslijedila je 1944. i
iskrcavanje na Normandiji. Te je godine Ivan Farolfi pokušao obnoviti
"pomirbene" razgovore s partizanima, a s Vokićem i Lorkovićem razmotriti
povlačenje ustaša s vlasti. Državni udar bio je planiran i bio bi fingiran. Za
to je znao poglavnik, a tim se udarom na vlast trebao vratiti HSS.
Jugokomunistima je to ugrožavalo planove o preuzimanju vlasti. Sovjetska
protuofenziva jačala je položaj komunista diljem Europe, pa su o tom planu
javili Gestapu. Uslijedila je Hitlerova zapovijed o uklanjanju zavjerenika.

NDH je zadržala pravosudni sustav Kraljevine Jugoslavije, no vraćena su izvorna
imena sudova iz vremena Austro-Ugarske monarhije. Nadležnost nad pravosuđem
imalo je Ministarstvo pravosuđa i bogoštovlja. Postojala su 172 kotarska suda,
19 župskih sudbenih stolova, po jedan upravni i prizivni sud (banski stol) u
Zagrebu i Sarajevu, kao i vrhovni sud (Stol sedmorice) u Zagrebu i vrhovni sud u
Sarajevu. Ubrzo su uspostavljeni i izvanredni sudovi: prijeki sudovi, narodni
sudovi, domobranski prijeki sudovi i ustaški stegovni sudovi. Stalni i pokretni
prijeki sudovi su mogli izricati samo smrtne kazne strijeljanjem; izricali su ih
i za tako minorne prijestupe poput "izvrgavanja ruglu državnih institucija" ili
"držanja letaka kod sebe koji svojim sadržajem vrši promidžbu komunizma", "javno
izlaganje poruzi Poglavnika" ili "uvreda Poglavnika". Presuda bi odmah postala i
pravomoćna i izvršna jer protiv nje nije bio dopušten nikakav pravni lijek;
odnosno, presuda je bila neopoziva. Izvanredni sudovi, uspostavljeni
poglavnikovim odredbama, postali su osnova sudstva u NDH, a redovni sudovi
(sudovi velikih župa, kotarski sudovi) imali su sekundarnu ulogu. Time je
sudbena vlast u NDH još više skoncentrirana u Pavelićevim rukama.

7. kolovoza 1941. donesen je zakon "o suzbijanju kažnjivih čina protiv države",
kojim se utvrđuje kolektivna odgovornost ukućana nepočinitelja za zločine
počinitelja. Zakon je izradio Eugen Dido Kvaternik, Ravnatelj za javni red i
sigurnost.

Muške kaznionice bile su u Lepoglavi, Hrvatskoj Mitrovici, Staroj Gradiški i
Zenici, dok je ženska kaznionica bila u Zagrebu.

Podrobniji članci o temama: Oružništvo i Ustaška nadzorna služba Ulogu redarstva
je obavljalo Hrvatsko Oružništvo, vrsta žandarmerije (ruralne policije). Također
je postojala i Ustaška Nadzorna Služba - obavještajna i protuobavještajna
organizacija nastala spajanjem Ustaške obavještajne službe i Ureda za sabirne
logore 16. kolovoza 1941. Usto, u većim gradovima postojalo je i gradsko
redarstvo, koje je nadziralo promet i čuvalo red i mir. I nacistička Njemačka je
održavala svoj vlastiti policijski sustav u NDH; zapravo od 1943. godine nadalje
pretežni dio policijskih ovlasti preuzima Njemačko redarstvo u Hrvatskoj, pod
izravnom kontrolom Njemačke i s njemačkim kao službenim jezikom.

Podrobniji članci o temama: Domobranstvo, Zrakoplovstvo NDH, Hrvatska mornarica,
Ustaška vojnica, i Hrvatske oružane snage

Redovne oružane snage NDH nosile su naziv Hrvatsko domobranstvo. Sastojalo se od
kopnene vojske, ratnog zrakoplovstva i ratne mornarice, a pod zapovjedništvom
Domobranstva bile su i poluvojne organizacije Narodna zaštita i Državna radna
služba, te od 1942. i oružništvo. Vrhunac popunjenosti postignut je 1943., kada
je kopnena vojska imala 130.000 pripadnika, a sveukupne oružane snage (zajedno s
UV) oko 262.000 pripadnika. No, Domobranstvo nije uspjelo igrati značajniju
ulogu tijekom rata zbog niza čimbenika - slabe motivacije, čestog dezerterstva,
rivalstva s Ustašama, nekompetentnog, pretežno starijeg časničkog kadra i
nedostatka teškog, pogotovo oklopnog naoružanja. Kopnena vojska s klasičnom
organizacijom nije mogla primjereno odgovoriti na gerilski, partizanski način
ratovanja. U studenom 1944. dolazi do spajanja domobranskih i ustaških postrojbi
u jedinstvene Hrvatske oružane snage.

Procjenjuje se da je ukupno oko 125.000 pripadnika Ustaške vojnice, Domobranstva
i posebnih muslimanskih jedinica poginulo tijekom rata i u stradanjima u svibnju
1945. i poraću. Od toga je 65.000 ubijeno tijekom rata, a 60.000 u svibnju 1945.
i nakon toga. Od tih 60.000 gotovo 50.000 ih je ubijeno kod Bleiburga i na
Križnom putu, a oko 10.000 u događajima kod Viktringa.

Ustaški pokret imao je svoje dobrovoljačke paravojne postrojbe, Ustašku vojnicu.
UV je korijene imala u Ustaškoj vojsci osnovanoj u emigraciji. Osnovana je 10.
svibnja 1941. te je zamišljena kao skup jedinica raspoređenih po cijelom
teritoriju, lako pokretljiva i učinkovita protiv "unutarnjeg neprijatelja". UV
je bila pod zapovjedništvom Glavnog ustaškog stana. Na vrhuncu je bila ustrojena
u 24 zdruga (brigade). Njeni pripadnici provodili su politiku terora prema
manjinama i neistomišljenicima, pogotovo komunistima. Pripadnici UV odgovorni su
za brojne ratne zločine i zločine nad civilnim stanovništvom počinjene tijekom
rata.

Podrobniji članci o temama: Srijemska bojišnica, Svibanjska katastrofa,
Bleiburg, Križni put (1945.), i Zločini nakon rata

Krajem 1944. NDH je kontrolirala samo veće gradove i uski pojas oko najvažnijih
cestovnih i željezničkih pravaca. Nakon zauzimanjaKnina 4. prosinca 1944.
oslobođena je čitava Dalmacija, a snage NOVJ su se polako primicale Lici i
Gorskom kotaru. Na istoku zemlje držala se Srijemska bojišnica, koja je bila
manje-više stabilna. Vrh NDH stupio je u kontakte s predstavnicima slovenskih
domobrana, crnogorske narodne vojske i Draže Mihailovića o stvaranju zajedničkog
protukomunističkog bloka, ali ti planovi nisu ostvareni. Kad je vodstvu NDH već
postalo jasno da je kraj neminovan, razmišljalo se i odlasku dijela snaga u
gerilu, pogotovo na području Like, no od toga se odustalo. Na području NDH
gomilale su se njemačke snage s Balkana u povlačenju prema sjeveru i zapadu, a
vojni i državni vrh NDH je odlučio povlačiti svoje snage prema zamišljenoj
Zvonimirovoj liniji, koja je trebala biti posljednja obrambena linija HOS-a NDH.
Linija se od Karlovca protezala prema Dugom Selu, Vrbovcu, Križevcima,
Koprivnici i prema Dravi gdje se trebala vezati za položaje njemačke vojske. No,
do formiranja ove obrambene linije zapravo nikad nije došlo.

Gospić je oslobođen 4., a Sarajevo 6. travnja. Srijemska bojišnica je konačno
probijena 12. travnja 1945. te se oružane snage NDH počinju okupljati oko
Zagreba s nejasnim glasinama kako će "udariti protiv komunizma". Tih dana u
Zagrebu je bilo oko 150.000 izbjeglica sa svih strana NDH. Nakon što se uvidjelo
da je Zagreb nebranjiv zbog nedostatka strjeljiva i bezizlazne situacije, premda
je bilo i ideja o pružanju otpora do kraja, vodstvo NDH donosi odluku o
povlačenju prema Austriji, gdje su se vojska i narod koji ju je pratio trebali
predati saveznicima, nadajući se da će izbjeći osvetu i predaju Titovim
partizanima. Skupa s vojnicima i civilima NDH povlačili su se slovenski
domobrani, Kozaci, crnogorski četnici i druge kvislinške skupine. Kako je u
međuvremenu propala Vrančićeva misija predaje saveznicima u Bariju,

Vlada NDH je raspuštena te je napustila Zagreb 4. svibnja. Pavelić se, prešavši
austrijsku granicu već 8. svibnja navečer, također dao u bijeg. Hrvatske oružane
snage u povlačenju engleski vojni predstavnici su prisilili na polaganje oružja
i predaju Jugoslavenskoj armiji 15. svibnja 1945. u Bleiburgu. Neki partizanski
izvori navode da je zarobljeno oko 92.000 pripadnika HOS-a. Posljednji džep
otpora oko Odžaka u Bosanskoj Posavini s oko 450 vojnika slomljen je tek 25.
svibnja.

Nakon predaje kod Bleiburga počinje tzv. križni put zarobljenih vojnika i
civila. Dogodila su se mnoga masovna smaknuća, no i danas je neutvrđen konačni
broj žrtava, koji se uglavnom procjenjuje na oko 50.000.

Dio istaknutih časnika i političara (Mile Budak, Vilko Begić, Slavko Kvaternik,
Fedor Dragojlov, Vladimir Laxa, Ljubo Miloš, Slavko Štancer) osuđen je i smaknut
nakon rata, dok su neki nestali u kaosu na Bleiburgu. Ante Pavelić i dio
istaknutijih vođa uspio je pobjeći. Neki su istaknuti članovi vodstva NDH
kasnije izručeni Jugoslaviji, poput Andrije Artukovića, dok su neki progonjeni
ili ubijeni od strane agenata UDBA-e zbog svoje ratne prošlosti, poput
Vjekoslava Luburića. U poraću su smaknuti i mnogi svećenici i civili. Civili
koji su surađivali s režimom, kao i većina unovačenih pripadnika Domobranstva, u
SFRJ su bili smatrani građanima drugog reda. Usto se nakon rata pojavio i
kratkotrajni gerilski oružani protukomunistički pokret, sastavljen uglavnom od
simpatizera NDH, poznat pod zajedničkim nazivom Križari.

Zbog početne podrške NDH i pasivnog držanja velikog dijela stanovništva u prvim
godinama rata (tako da su Srbi činili i do 80% pripadnika NOVJ na području
Hrvatske 1942.), Hrvatima je u razdoblju Druge Jugoslavije nametana hipoteka
ustaštva i genocidnosti, iako su Hrvati dali razmjerno najviše boraca
Narodnooslobodilačkoj vojsci u drugoj polovici rata. Hrvatska strana je u
Jugoslaviji često nosila teret Pavelićevog režima, slabeći svoj pregovarački
položaj, što je dovelo do dugotrajnog razdoblja tzv. hrvatske šutnje, prekinute
tek 1971. Hrvatskim proljećem, dijelom pokrenutim i da se skine nametnuti teret
ustaštva.

Stvoren je mit o Jasenovcu. Jugoslavija je podatke o broju žrtava tijekom rata
proglasila državnom tajnom, što je omogućilo kasnije manipulacije, tako da će
"povjesničari" u službi velikosrpske agresije tijekom zadnjih godina zajedničke
države govoriti o milijun ili više ubijenih Srba na području NDH. Radovan
Bulajić, na primjer, govori o 1.110.929 ubijenih Srba, dok su drugi govorili i o
1.000.000 ubijenih Srba samo u Jasenovcu, a ukupno i do čak 2 milijuna. Nakon
osamostaljenja Hrvatske provedena su istraživanja i mjerenja i dobio se broj
koji varira do 81 tisuću ljudi u Jasenovcu i oko 15 tisuća ljudi u Staroj
Gradiški.

Najčešća ruta bijega ustaških dužnosnika i simpatizera NDH bila je preko
Italije, Portugala i Španjolske u zemlje Južne Amerike. U političkoj emigraciji
mnogi su bivši dužnosnici ili simpatizeri NDH nastavili s političkim i kulturnim
radom u svrhu okupljanja Hrvata i očuvanja ideje neovisne hrvatske države
(primjerice, Vinko Nikolić). Pavelić je osnovao i vladu NDH u izbjeglištvu. Neke
iseljeničke udruge nastavile su s veličanjem NDH u svojim aktivnostima i dugo
nakon rata.

Dok je bio guverner Kalifornije, Ronald Reagan (kasnije predsjednik Sjedinjenih
Američkih Država), dana 4. travnja 1968. potpisao je Proklamaciju u kojoj je 10.
travnja proglasio Danom hrvatske nezavisnosti u toj saveznoj američkoj državi.
Jedan original ovoga dokumenta, Proklamacije o 10. travnju kao Danu hrvatske
nezavisnosti, čuva se u Državnome arhivu Kalifornije, a drugi u hrvatskoj
zajednici.

Republika Hrvatska je u izvorišnim osnovama svog prvog Ustava jasno naznačila da
svoju državnost u vremenu Drugog svjetskog rata temelji na narodnooslobodilačkoj
borbi i odlukama ZAVNOH-a o stvaranju Federalne Države Hrvatske, a nasuprot
proglašenju NDH. No, zločini ustaškog režima i njegova bespogovorna odanost
Trećem Reichu ostavili su dubok trag u međunarodnoj javnosti. Često su Hrvati u
cijelosti poistovjećivani s ustašama i fašizmom, što je izuzetno štetilo
kasnijim naporima za ostvarivanje hrvatske nezavisnosti. Strani tisak te
pojedini dužnosnici često nisu bili skloni hrvatskoj strani upravo zbog ustaštva
koje se izjednačavalo s idejom neovisne Hrvatske. Tako, primjerice, New York
Times prilikom zamjene zvijezde petokrake na hrvatskoj zastavi šahovnicom govori
o povratku ustaških simbola. Isti list je od kolovoza 1993. do lipnja 1994.
spominjao ustaše u najmanje devet članaka u kontekstu suvremene Hrvatske i
Domovinskog rata.

Tijekom Domovinskog rata, Predsjedništvo HSP-a objavilo je 13. lipnja 1991. u
Ljubuškom Lipanjsku povelju o obnovi i uspostavi Nezavisne Države Hrvatske na
cjelokupnom povijesnom i etničkom prostoru. Povelja nije imala nikakvog utjecaja
na daljnja politička zbivanja u Hrvatskoj i BiH. Neke postrojbe HOS-a,
paravojnog krila HSP-a, za vrijeme rata su nosile imena ustaških časnika.

Vlasti komunističke Jugoslavije su odbijale priznati državnopravni status
Nezavisne Države Hrvatske, te su propise i pojedinačne akte tijela NDH
prepoznavale isključivo kao akte “pomagača okupatora“, koji svoju pravnu snagu
crpe isključivo iz prerogativa koje strani okupatori imaju na području kojega su
vojno zauzeli.

Godine 1946. donijet je Zakon o nevažnosti pravnih propisa donijetih prije 6.
travnja 1941. godine i za vrijeme neprijateljske okupacije, kojim se pravne akte
NDH (i drugih marionetskih država nastalih nakon poraza Kraljevine Jugoslavije)
proglašavaju “nepostojećima“; odluke sudova u građanskopravnim i kaznenopravnim
stvarima iz razdoblja od travnja 1941. do kraja rata 1945. godine priznaju
valjanima, a odluke upravnih tijela se priznalo valjanima jedino ukoliko se
odnose na građanskopravne odnose (to se odnosilo na upise osobnih stanja u
matične knjige i sl.).

Jugoslavija nije priznavala pravno sljedništvo u pogledu nikakvih
međunarodnopravnih odnosa u koje je ulazila Nezavisna Država Hrvatska - makar je
naplatila visoki dug koji je Njemačka imala prema tadašnjoj NDH (preko pola
milijarde tadašnjih maraka) - a takvo pravno sljedništvo ne priznaje danas ni
Republika Hrvatska.

Zastupnica u Europskom parlamentu Alessandra Mussolini (unuka Benita
Mussolinija) je u svojem kratkom govoru pred plenarnom sjednicom tog tijela 10.
veljače 2015. god. dotaknula pitanje Rimskih ugovora, “koji formalno više ne
vrijede i koje bi pitanje Vijeće Europe trebala danas ponovo otvoriti“ -
ostavljajući nam da mislimo govori li ona to o Rimskim ugovorima iz 1941.
godine, kojima je NDH bila predala Italiji većinu teritorija uz hrvatsku obalu
Jadrana, nastanjenog skoro isključivo Hrvatima.



https://hr.wikipedia.org/wiki/Novi_Zeland

Novi Zeland - otočna država u jugozapadnom Tihom oceanu, jugoistočno od
Australije. Sastoji se od dva veća otoka, Sjevernog i Južnog, te većeg broja
manjih otoka. Na maorskom jeziku ime Novog Zelanda je Aotearoa, što u slobodnom
prijevodu znači "zemlja dugog bijelog oblaka". Izvori navode i hrvatski naziv
Nova Zelandija. Novi Zeland zastupa Kukove otoke i otočje Niue u pitanjima
vanjskih poslova, i obavlja administraciju dominiona Tokelau.

Povijest Novog Zelanda relativno je kratka: on je zadnje naseljeno kopno na
Zemlji. Prvi ljudi koji su se doselili na Novi Zeland bili su s prostora istočne
Polinezije u 13. stoljeću. Polinežani su zemlju otkrili na svojim istraživačkim
plovidbama, a kasnije su u malim grupama počeli dolaziti na otoke. Danas poznati
kao Maori, u početku su bili podijeljeni u brojna plemena, sve do dolaska
Europljana kada su im dali ime Maori što znači „obični“.

Nizozemski istraživač Abel Tasman otkrio je Novi Zeland 1642. godine. Tek
poslije 127 godina, točnije 1769., James Cook je, stigavši do Novog Zelanda na
svom prvom putovanju, napravio mapu oba otoka i vratio se u Veliku Britaniju s
izvješćima o stanovnicima i o bogatstvima Novog Zelanda. Prve europske baze na
Novom Zelandu bili su ogranci kitolovnih kompanija. Od 1839. do 1841. godine
Novi Zeland bio je dio australske kolonije Novi Južni Wales. 1840. godine Maori
su ustupili suverenitet Novog Zelanda Britancima u zamjenu za zaštitu njihove
zemlje od Francuske koja ih je željela kolonizirati. Povremene borbe između
plemena Maora i doseljenika oko prava na zemlju i trgovinu trajale su gotovo 20
godina, sve do 1860. kada su britanske snage uspjele suzbiti sav otpor Maora
kolonijalnoj administraciji. Zlato je otkriveno sredinom 19. stoljeća na Južnom
otoku i privuklo velik broj britanskih doseljenika.

Između 1860. i 1890. Novi Zeland našao se u teškoj gospodarskoj krizi zbog
ratova s Maorima, smanjena iskapanja zlata te pada cijena vune i pšenice na
svjetskom tržištu. Ponovnom gospodarskom usponu pripomoglo je uvođenje brodova
hladnjača 1882. koji su omogućili izvoz mesa, sira i maslaca u Veliku Britaniju.
Godine 1891. na vlast dolazi Liberalna stranka i među prvima na svijetu provodi
opsežni program socijalnih reformi (između ostaloga pravo glasa za žene 1893. i
starosne mirovine 1898.).

Novi Zeland je 1907. odlukom britanskog parlamenta postao dominionom u okviru
Britanskog Carstva. U Prvom svjetskom ratu više od 100.000 Novozelanđana borilo
se na strani Velike Britanije. Zatim je Novi Zeland, kao proizvođača sirovina,
jako pogodila svjetska gospodarska kriza (1929.-34.).

Od 1935. do 43. na vlasti je bila Laburistička stranka koja je pobudila nov
procvat gospodarstva i postavila temelje novozelandske socijalne države. U
Drugom svjetskom ratu Novi Zeland ponovno sudjeluje na britanskoj strani i to
otprilike sa 140.000 vojnika, a poslije rata jače se oslanja na SAD
(sudjelovanje u korejskom i vijetnamskom ratu, osnivanje obrambenog pakta ANZUS
1951.). Budući da je Novi Zeland 1986. zabranio brodovima na nuklearni pogon ili
s nuklearnim oružjem u svoje teritorijalne vode, ANZUS se 1987. raspao, a sve do
danas Novi Zeland vodi izrazito antinuklearnu politiku.

Ulazak Velike Britanije u Europsku ekonomsku zajednicu 1973. jako je otežao
pristup novozelandskih proizvoda na britansko tržište, tako da je Novi Zeland
tada počinje tražiti nova tržišta, u prvom redu u Aziji. U 80-im godinama
laburistička vlada je provela teške gospodarske reforme, slične onima Margaret
Thatcher u Britaniji. Od 1990. do 1999. na vlasti je Narodna stranka,
predsjednik vlade je Jim Bolger, a od 1997. Jenny Shipley. Godine 1999. na vlast
dolaze laburisti na čelu s Helen Clark, ali 2008. Narodna stranka ih je porazila
na izborima, a novi predsjednik vlade postaje John Key.

Novi Zeland je prva parlamentarna demokracija koja je omogućila glasovanje
ženama i to 1893. godine. Punu neovisnost dobio je Westminsterskim statutom koji
je donesen 1931., a službeno prihvaćen 1947.Za prava Maora, koja im dugo nisu
bila zajamčena borio se pokret kojeg je predvodio Apirana Ngata.

Novi Zeland je prema ustavu kojeg je 26. rujna 1907. izglasao britanski
parlament parlamentarna monarhija u Commonwealthu i nema pisanog ustava.
Međunarodni pravni status i državno uređenje temelji se na Westminsterskom
statutu (11. 12. 1931.). Odredba da britanski parlament donosi zakone i za Novi
Zeland ukinuta je tek ustavnim zakonom (Constitution Act) koji je stupio na
snagu 1. siječnja 1987. Pravo glasa imaju svi novozelandski državljani stariji
od 18 godina.

Jednodomni Zatupnički dom (House of Representatives) ima 120 članova, koji se
biraju na tri godine na oćim izborima po proporcionalnom sustavu. Sedam
zastupničkoh mjesta rezervirano je za Maore. Maorski zastupnici se biraju u pet
posebnih izbornih jedinica koje obuhvaćaju cijelu državu, a biraju ih svi
registrirani koji su polovično ili potpuno maorskog podrijetla.

Novi Zeland smješten je u južnom dijelu Tihog oceana, otprilike 2000 km
jugoistočno od Australije. Osim dva glavna otoka, Sjevernog (eng. North Island;
115.777 km²) i Južnog (eng. South Island; 151.215 km²), obuhvaća i nekoliko
okolnih otoka i otočja: Stewartov otok (1746 km²), otočja Chatham (963 km²),
Bounty (1,4 km²), Antipodes (62 km²), Auckland (606 km²) i Kermadec (34 km²) te
otok Campbell (106 km²).

Oko 1600 km dugačka i do 200 km široka "Zemlja dugog bijelog oblaka" smještena
je na dodiru Pacifičke i Indoaustralske litosferne ploče, na kojem je nastalo
mlado nabrano gorje Južnih Alpa i vulkanske pojave na Sjevernom otoku, a Novi
Zeland često pogađaju potresi umjerene jačine. Uzduž južnog otoka proteže se
više od 500 km dugačko mlado nabrano gorje, koje je na sjeverozapadnoj strani
izgrađeno većinom od paleozojskih metamorfnih stijena, a na jugistočnoj strani
od trijaskih i jurskih sedimentnih stijena. Na jugozapadu se 1000 do 1600 metara
visoko gorje strmo uzdiže iznad teško dostupne vode, raščlanjene fjordovima
(nacionalni park Fiordland). Središnji dio gorja zauzimaju Južne Alpe (Southern
Alps) s najvišim vrhom Mount Cookom koji je sa svojih 3764 metra ujedno i
najviši vrh Novog Zelanda. Visoko gorje jako je raščlanjeno, oblikovano je radom
ledenjaka, a u njavišim dijelovima je zaleđeno. Najveći ledenjak je 27 km
dugačak Tasmanov ledenjak (77 km²). Prema sjeveroistoku gorje se snižava i
dijeli na niža gorja, među kojima su uz sjevernu obalu manje kotline.

Na zapadnoj strani otoka nalazi se uska obalna nizina (tj. Westland), na
istočnoj obali 240 km dugačka i 70 km široka nizina (Canterbury Plains),
sastavljena od niza prostranih plavina rijeka koje pritječu iz planina na
sjeverozapadu. U višim dijelovima nalaze se slabije plodni šljunkoviti nanosi
obrasli travom, a u nižim dijelovima prevladavaju plodnije pješčane i glinovite
naplavine.

Sjeverni i Južni otok razdvaja 23 km širok Cookov prolaz koji je nastao
poprečnim rasjedom tek u pliocenu. U jugoistočnom dijelu Sjevernog otoka uzduž
obale sve do Istočnog rta nastavlja se mlado nabrano gorje s Južnog otoka, ali
ono ovdje doseže visinu od samo 1600 do 1800 metara. Središnji dio otoka zauzima
1000 metara visoko vulkansko visočje sa živim vulkanima, gejzirima, blatnim
vulkanima i vrućim izvorima. Nakon dugotrajnog mirovanja u rujnu 1995. ponovno
je proradio vulkan Ruapehu (2797 m), a aktivni su i Tongariru (1981 m) te
Ngauruhoe (2291 m). Prema zapadu i sjeveru visočje prelazi u niža pobrđa s
ugaslim vulkanima i starijim izljevima lave te širokim riječnim dolinama. Na
krajnjem sjeverozapadu uzdiže se ugasli vulkan Mount Agmont (2519 m). Stewartov
otok koji od Južnog otoka dijeli 24 km širok Foveauxov prolaz ima vrlo razvedenu
obalu, a u unutrašnjosti prevladava od 900 metara visoko pobrđe. I ostala otočja
istočno i južno od dvaju glavnih otoka (Auckland, Antipodes, Bounty i Chatham),
te otok Campbell brdovitih su i razvedenih obala. Otočje Kermadec, 1000 km
sjeveroistočno od Sjevernog otoka, vulkanskog je postanka (aktivan vulkan na
otoku Raoulu).

U Novom Zelandu se nalazi mjesto s jednim od najdužih imena na svijetu, brijeg
visok oko 305 m zove se
Taumatawhakatangihangakoauauotamateapokaiwhenuakitanatahu.

U sjevernom dijelu Sjevernog otoka prevladava suptropska klima s blagim zimama i
toplim ljetima te jednakomjerno raspoređenim padalinama cijele godine (oko 1200
mm). Preostali dijelovi Novog Zelanda imaju umjerenu toplu oceansku klimu koja
na krajnjem jugoistoku već prelazi u subantarktičku. Velike su klimatske razlike
između zapadne strane Južnog otoka koja je izložena vjetrovima, s kišovitim i
oblačnim vremenom (2000 do 7500 mm padalina godišnje) i istočne, zavjetrinske
strane sa 500 do 900 mm padalina te mnogo više sunčanog vremena.

Novi Zeland je kroz svoju povijest imao visok životni standard i stabilno
gospodarstvo koje se prije svega temeljilo na snažnoj povezanosti s Velikom
Britanijom u koju je Novi Zeland izvozio poljoprivredne proizvode. Novozelandsko
se gospodarstvo oslanjalo na mali broj primarnih proizvoda kao što su vuna, meso
i mliječni proizvodi, a visoka potražnja za ovim proizvodima jamčila je
gospodarski prosperitet. Međutim, Velika Britanija je 1973. postala članicom
Europske ekonomske zajednice čime je novozelandskim proizvodima znatno otežan
pristup na britansko tržište. Drugi čimbenici kao što je naftna kriza tijekom
1970-ih izrazito su negativno utjecali na novozelandsko gospodarstvo smanjivši
mu konkurentnost. Novi Zeland je do 1973. imao viši životni standard nego
Australija i Zapadna Europa, ali su ovi događaji prouzrokovali dugu i vrlo tešku
gospodarsku i društvenu krizu u kojoj je Novi Zeland morao pronaći nova tržišta.
U to je vrijeme Novi Zeland počeo zaostajati za Australijom i Zapadnom Europom
da bi do 1982. bio najsiromašnija razvijena zemlja.

Od 1984. nekoliko uzastopnih vlada je započelo s provedbom bitnih
makroekonomskih reformi koje su pretvorili Novi Zeland u liberalno i slobodno
gospodarstvo. Vlada je 1980-ih godina morala smanjiti javnu potrošnju te,
povezano s tim, i opseg socijalnih i ostalih pogodnosti, ukinuti većinu uvoznih
i drugih ograničenja i pokrenuti privatizaciju većine državnih poduzeća. Glavni
ciljevi Novog Zelanda su sklapanje sporazuma o slobodonoj trgovini i razvoj
gospodarstva temeljenog na znanju. Neke od gospodarskih poteškoća s kojima je
Novi Zeland danas suočen su: visok deficit (7% BDP-a), spor rast izvoza usluga i
nedovoljan porast produktivnosti. Novi Zeland je od 1970-ih zahvatilo nekoliko
valova odljeva mozgova, a mladi i obrazovani radnici su većinom odlazili u
Australiju i Veliku Britaniju. Novi Zeland je, međutim, u posljednjih nekoliko
godina pokrenuo ambiciozan program useljavanja koji je privukao obrazovane
profesionalce iz Azije, ali i Europe.

Na Novom Zelandu ima 406.000 ha njiva i trajnih nasada (1,5% površine) te 13,63
mil. ha travnjaka i pašnjaka (50,6% površine), a prevladavaju velike
specijalizirane farme u privatnom vlasništvu. Najvažnije je stočarstvo, prije
svega mesno i mliječno govedarstvo (9,46 mil. grla) i ovčarstvo (45,68 mil.
grla, 5. na svijetu). U ovčarstvu je najvažnija proizvodnja vune, a Novi Zeland
je 3. najveći svjetski proizvođač vune. Novi Zeland je ujedno i najveći izvoznik
janjećeg i ovčjeg mesa, a ovčje su farme rapoređene po cijeloj zemlji.

Za razliku od stočarstva, poljodjelstvo je izrazito usmjereno na domaće tržište,
pogotovo u nizini Canterbury na Južnom otoku gdje se uzgajaju žitarice (ječam,
pšenica, kukuruz, zob) te krumpir i povrće, a u manjoj mjeri hmelj, duhan i
uljana repica.

Na Sjevernom otoku jako je rašireno voćarstvo, prije svega uzgajaju se jabuke,
marelice, breskve, šljive, nektarine, naranče, limun i kivi, a brzo se širi i
vinogradarstvo.

Prema podacima s početka 21. stoljeća maorskim u svakodnevnom životu kao
materinskim jezikom govori oko 30 000 ljudi (4.2% od ukupnoga novozelandskog
stanovništva), a 150 000 njime povremeno govori te ga razumije.

Popis Maorskih plemena /Te iwi plemena prema maorskoj Wikipediji/ (populacija
2000.):

Ati Awa (Te Ati Awa), Kati Mamoe (Ngati Mamoe), Moriori (585), Muaupoko (1,836),
Nga Rauru (Ngati Rauru; 3,090), Nga Ruahine (3,228), Nga Ruanui, Nga Tai (Ngāi
Tai, Ngati Tai), Ngāi Tahu (Ngai Tahu, Kāi Tahu; 39,180), Ngai Tai (Nga Tai,
Ngati Tai; 2,022), Ngai Takoto (489), Ngai Tamanuhiri (Ngati Tamanuhiri; 1,173),
Ngai te Rangi (9,561), Ngapuhi (102,981), Ngapuhi ki Whaingaroa-Ngati Kahu ki
Whaingaroa (1,965), Ngarauru, Ngaruanui, Ngaterangi, Ngati Akarana (5,892),
Ngati Apa (3,021), Ngati Awa (13,044), Ngati Hako (924), Ngati Hau, Ngati Haua
(? 6,400), Ngati Hauiti (1,002), Ngati Hei (363), Ngati Huia, Ngati Kahu
(6,957), Ngati Kahungunu (51,552), Ngati Koata (765), Ngati Kuia (1,224), Ngati
Kuri (4,647), Ngati Mahuta, Ngati Mamoe (2,262), Ngati Manawa (1,542), Ngati
Maniapoto (27,168), Ngati Maru (? 4,700), Ngati Mutunga (2,652), Ngati Paoa
(2,397), Ngati Pikiao (5,022), Ngati Poneke, Ngati Porou (61,701), Ngati Pukenga
(1,137), Ngati Pukenga ki Waiau (273), Ngati Rahiri Tumutumu (93), Ngati
Ranginui (6,120), Ngati Ranginui (6,120), Ngati Rangiteaorere (177), Ngati
Rangitihi (1,041), Ngati Rangiwewehi (1,551), Ngati Rarua (699), Ngati Raukawa
(? 24,000), Ngati Rauru (Nga Rauru), Ngati Ruanui (5,286), Ngati Ruapani, Ngati
Tahu (1,209), Ngati Tai (Nga Tai, Ngai Tai; 177), Ngati Tama (1,764), Ngati
Tamanuhiri (Ngai Tamanuhiri), Ngati Tamatera (1,866), Ngati Tara Tokanui (330),
Ngati Te Ata, Ngati Toa/Ngati Toarangatira (4,491), Ngati Tutekohe, Ngati
Tuwharetoa (29,301), Ngati Wai (3,966), Ngati Whakaue (5,061), Ngati Whanaunga
(399), Ngati Whare (690), Ngāti Whātua (12,105), Pakakohi (408), Patukirikiri
(60), Poutini, Rangitane (4,401), Rongo Whakaata (3,612), Rongomaiwahine (Mahia;
2,322), Tangahoe (261), Tapuika (1,050), Taranaki (5,940), Tarawhai (114), Te
Aitanga-a-Hauiti, Te Aitanga-a-Mahaki (4,365), Te Arawa, Te Ati Hau
Nui-A-Paparangi (8,820), Te Atiawa (17,445), Te Aupouri (7,848), Te Kawerau
(228), Te Rarawa (11,526), Te Roroa (966), Te Uri-o Hau (732), Tuhoe (29,259),
Tuhourangi (1,617), Uenuku-Kopako (174), Uenuku-Kopako (174), Waikato (35,781),
Waitaha (? 1,800), Whakatohea (9,948), Whanau-a-Apanui (9,951).

Nagli porast broja stanovnika u 20. stoljeću bio je u prvom redu posljedica
doseljavanja, u početku iz Europe, u prvom redu Velike Britanije, a poslije
1960. iz Oceanije (1908. Prirodni priraštaj opada zbog smanjenja nataliteta; kod
Maora on je viši nego kod bijelaca. Većinu stanovništva čine bijelci (74%),
ostali su Maori (15%) i drugi Polinežani (6%) te Azijci (5%, prije svega Kinezi
i Indijci). Prilikom dolaska prvih Europljana na Novom je Zelandu živjelo oko
250.000 Maora. Zbog bolesti i ratova njihov se broj do 1896. smanjio na 42.000,
a potom se ponovno počeo povećavati. Maorskim jezikom svakodnevno govori oko
50.000 ljudi. Prema popisu iz 1991. bilo je 87% stanovnika rođenih na Novom
Zelandu. Doseljenika je bilo najviše iz Velike Britanije i Irske (239.000),
Australije (49.000), Nizozemske (24.000), Samoe (43.000) i s Cookovih otoka
(15.000). Prema popisu stanovnika izvršenom 2001. godine na Novom Zelandu živi
ukupno 2502 Hrvata. Prilikom izjašnjavanja etničke pripadnosti, stanovnici Novog
Zelanda mogli su se izjasniti i kao pripadnici nekoliko različitih etničkih
skupina, a zanimljiv je podatak o 297 osoba koje su se izjasnile kao Dalmatinci.

Nedovršeni članak Novi Zeland koji govori o državi treba dopuniti. Dopunite ga
prema pravilima Wikipedije.



https://hr.wikipedia.org/wiki/Kosovo

Kosovo (albanski: Kosova, Kosovë, Republika e Kosovës; srpski: Косово и
Метохија, Kosovo i Metohija; turski: Kosova) je država u jugoistočnoj Europi. U
veljači 2008. Skupština Kosova proglasila je Republiku Kosovo, koju je do kraja
2016. priznalo 110 od 193 država članica UN-a, te četiri ne-članice UN-a:
Suvereni malteški vojni red, Republika Kina, iako Kosovo nije priznalo Republiku
Kinu (Tajvan), Cookovo Otočje i Niue.

Kosovo se nalazi pod upravom EULEX-a od 2008. godine, a izvan nadzora Republike
Srbije.

Od kolovoza 2006., Kosovo je bilo „entitet pod privremenom međunarodnom upravom“
kojem je glavni grad Priština (alb. Prishtinë). 17. veljače 2008. kosovska
Skupština proglasila je neovisnost, uz jamčenje prava srpskog i ostalih
manjinskih naroda koji ondje žive. Tu odluku Srbija nije priznala, dok su
neovisnost Kosova uskoro priznale SAD, Kanada, Ujedinjeno Kraljevstvo, većina
država Arapskog poluotoka, Njemačka i druge zemlje, uključujući Hrvatsku.

Zbog svoje apsolutne većine, Albanci imaju potpunu vlast na Kosovu, uz iznimku
dijelova nekoliko općina na sjeveru Kosova. Dio Srba (Kosovci) ne žele
sudjelovati ni u kakvoj vladi koja nije vođena iz Beograda.

Prema rezultatima službenog popisa iz 2011. godine na Kosovu živi 1.739.825
stanovnika, od čega 92,93 posto čini Albanci, a 1,47 posto Srbi. Popis nije
proveden na Sjevernom Kosovu, u tri većinski srpske općine Zubin Potoku, Zvečanu
i Leposaviću.

Slaveni naseljavaju ravnicu od 6. stoljeća. Na Kosovu 1072. godine negdašnje
Bugarsko Carstvo biva obnovljeno. Trajno osvajaju ovo područje od Bizantinaca u
11. i 12. stoljeću. Ono kasnije postaje središte srpske monarhije i pravoslavlja
u 13. stoljeću i ostaje njen dio sve do Kosovske bitke 1389. godine kada pada
pod tursku vlast u 15. stoljeću. U 14. stoljeću došli su trgovci iz Dubrovačke
Republike i dobili velike povlastice od srpskih vladara (današnji hrvatski
Janjevci).

Kosovo kao sandžak postoji od 1455. godine kao sastavni dio Rumelije, a 1878.
reformirano je u vilajet. Za vrijeme turske vlasti kršćansko stanovništvo biva
islamizirano, iseljava i općenito biva zamijenjeno muslimanskim Albancima,
Turcima, ali i drugim narodima muslimanske vjere.

Od 1910. do 1912. traje albanski narodni ustanak protiv turske vlasti na Kosovu.

Godine 1912. i 1913. u Balkanskim ratovima Srbija osvaja Kosovo, a Crna Gora
Metohiju (veći, zapadni dio), u čijim sastavima ostaju do 1918., a djelomično i
u kasnijim državnim oblicima. U srbijanskom dijelu KiM 1913. izbija velika
albanska pobuna, koja je uzrokovala intervenciju vojske. Nakon vojnog sloma
Srbije 1915. i Crne Gore 1916., područje Kosova okupiraju snage Austro-Ugarske i
Bugarske. Srbijansko-francuska vojska, nakon proboja Solunske fronte, zauzima
područje 1918. godine. Kosovo ulazi u sastav Jugoslavenske kraljevine prosinca
iste godine.

Od 1918. do 1941. dio je Kraljevine Jugoslavije, poznate kao Kraljevina Srba,
Hrvata i Slovenaca do 1929. godine.

Podjelom na oblasti, 1922. godine, raskomadano je na pet oblasti i to, Zetsku
oblast sa sjedištem na Cetinju (Peć, Đakovica), Rašku oblast sa sjedištem u
Čačku (Mitrovica, Leposavić), Kosovsku oblast sa sjedištem u Prištini (Prizren,
Podujevo, Kuršumlija), Oblast sa sjedištem u Vranju (Gnjilane, Kamenica), a
manji dijelovi pripojeni su i Skopskoj oblasti.

U jesen 1926. godine dolazi do većeg sukoba između sjevernoalbanskih plemena i
jugoslavenske vojske. Sukob se vodio najprije na granici, a onda se proširio na
teritorij obje države. Stoga dolazi do konferencije veleposlanika, organizirane
od strane Lige naroda, radi očuvanja mira u Europi. Konferencija je promijenila
granicu između dviju zemalja: Kraljevini SHS je dodijeljen albanski dio uz
područje Metohije, a Albaniji jugoslavenski dio uz Vardarsku Makedoniju.
Dodijeljena područja nisu se znatno razlikovala po površini.

Podjelom na banovine 1929. Kosovo je podijeljeno na 3 banovine (Zetsku, Moravsku
i Vardarsku), nestalo je Kosovske oblasti.

Vlasti Kraljevine Srbije i Kraljevine Crne Gore provodeći agrarnu reformu
upuštale su se u politiku državnog terorizma nad albanskim stanovništvom, a isto
se nastavilo i u Kraljevini Jugoslaviji i njezinoj agrarnoj reformi.

Nakon invazije od strane Sila osovine talijansko-albanske snage osvajaju Kosovo
i većinu pripajaju Albaniji pod talijanskom upravom. Tada su počinjeni zločini u
koncentracijskim logorima nad nealbanskim (srpskim, židovskim[nedostaje izvor],
romskim[nedostaje izvor] i drugim[nedostaje izvor] stanovništvom). 100.000 Srba
biva protjerano [nedostaje izvor], a 10.000 ubijeno[nedostaje izvor]. 1943.
Italija prilazi Saveznicima i albanska lokalna uprava pomognuta od strane
njemačkih naoružanih snaga vlada Kosovom.

Kosovari i Kosovci započeli su narodnooslobodilačku borbu u jesen 1942.
osnivanjem Glavnoga štaba za Kosovo i Metohiju, te Partizanskoga odreda "Zejnel
Ajdini". Krajem 1943. i početkom 1944. održana je u selu Bujanu (također vidi
Bunjaj iznad rijeke Valbone, oko 10 km uzvodno od njenog ušća u Bijeli Drim,
kraj mjesta Bajram Curri u Albaniji) konferencija Pokrajinskoga komiteta KPJ za
Kosovo i Metohiju (sastoji se od Oblasnog komiteta KPJ za Kosovo i Oblasnog
komiteta KPJ za Metohiju) kojom se osniva Oblasni NOO za Kosovo i Dukađin
(albanski naziv za Metohiju i pogranična područja Albanije).

Autonomija Kosovo na zasjedanju Oblasnog narodnooslobodilačkog odbora Kosova i
Metohije, održanom 8. do 10. srpnja 1945. donosi zaključak da se Kosovo i
Metohija priključi federalnoj Srbiji u Demokratskoj Federativnoj Jugoslaviji sa
statusom autonomije. Autonomna Kosovsko-metohijska oblast (AKMO) kao sastavni
dio Federalne države Srbije opstoji od 1945. unutar Demokratske Federativne
Jugoslavije, a od 1946. unutar Federativne Narodne Republike Jugoslavije kojoj
je sastavni dio Narodna Republika Srbija. 1963. godine novim ustavom stvorena je
Socijalistička Autonomna Pokrajina Kosovo kao dio Socijalističke Republike
Srbije unutar Socijalističke Federativne Republike Jugoslavije. Ustav od 1963.
promijenio je ime Regija u Pokrajinu ali je umanjio autonomni status Pokrajine.
Socijalistička autonomna pokrajina (SAP) Kosovo postala je obični kotar Srbije.

Krajem studenoga 1968. je JNA prvi put intervenirala radi "smirivanja" naroda.
Albanci su u Prištini i inim gradovima na Kosovu na 27. studenoga, koji je bio
državni blagdan susjedne Albanije, Dan zastava, masovno izašli na ulice.
Zahtijevali su da AP Kosovo postane republikom (poznati slogan: Kosovo
republika!). Milicija i JNA su brutalno reagirale i tako ugušile nemire.

Ustavom iz 1974. proširena su autonomna prava, a SAP Kosovo je izjednačena s
ostalim republikama na saveznoj razini.

1980. godine Albanci prosvjeduju i traže službeno ravnopravan status Kosova kao
republike unutar SFR Jugoslavije. Krajem 1980-ih su uslijedili novi nemiri, što
je rezultiralo slanjem novih milicijskih snaga na Kosovo. No, 1989. godine gubi
status autonomne pokrajine u SFRJ, degradiran je Ustav Pokrajine. Srbija ipak,
kao i za Vojvodinu, zadržava člana Predsjedništva SFRJ iz Kosova. Kao odgovor na
ove poteze, skupina albanskih političara donosi „Ustav Republike Kosova“ u
Kačaniku i proglašava neovisnost Kosova. Počinju sukobi s jugoslavenskim i
srpskim vodstvom, a veliki dio albanskog življa bojkotira popis stanovništva
1991. kao i sve izbore održane od tada. Na referendumu iz 1991., koji Srbija ne
priznaje, većina se izjašnjava za neovisnost. Kosovo 1992. sa Srbijom postaje
dio Savezne Republike Jugoslavije. Sukobi se zaoštravaju 1996. godine i
eskaliraju u otvoreni građanski rat između Oslobodilačke vojske Kosova i
albanskih paramilitarnih jedinica s jedne strane i srpsko-jugoslavenskih snaga s
druge. U ratu (1998.-1999.) izbjeglo je preko pola milijuna Albanaca i skoro
300.000 Srba i ostalih, bilo je 12.000 mrtvih (9.000-10.000 Albanaca,
1.000-2.000 Srba, Roma, Bošnjaka i drugih). 1999. godine NATO izvodi
bombardiranje SRJ i preuzima Kosovo od jugoslavenskih snaga, a UN stavlja to
područje pod svoj protektorat, donoseći rezoluciju 1244. Dolazi do velikog
egzodusa preostalog nealbanskog (uglavnom srpskog) stanovništva. Neredi se
nastavljaju 15. ožujka 2004., 18-godišnji Srbin, Jovica Ivić, biva ubijen u selu
Čaglavici u središnjem dijelu Kosova. Lokalni Srbi iz sela su organizirali
demonstracije i blokirali promet u znak protesta zbog ubojstva. Dana 16. ožujka,
troje albanske djece utopilo se u rijeci Ibar u selu Čabar, pored srpskog mjesta
Zubin Potok. Četvrti dječak je preživio. Nagađalo se da su on i njegovi
prijatelji proganjani do rijeke od Srba iz osvete za strijeljanje Ivića
prethodni dan, i da je to uzrok utapanja djece. UN-ov glasnogovornik policije
Neeraj Singh izjavio je da je preživjeli dječak bio pod jakim pritiskom
albanskih novinara koji su predložili što treba reći. Istraga je pokazala da
dijete nije govorilo istinu o događaju, što je dovelo srpsku javnost da vjeruje
da je protusrpsko nasilje koje se dogodilo zbog tog nepostojećeg zločina bilo
unaprijed planirano. Oko 4.000 Srba je protjerano, zapaljeno je 935 srpskih
kuća, 10 javnih objekata (škole, zdravstveni centri i poštanski uredi) i 35
kršćanskih samostana i crkvi.

17. veljače 2008. godine u 16 sati kosovska je Skupština proglasila neovisnost
Kosova, jamčeći zaštitu svim nacionalnim zajednicama na Kosovu. Istog je dana
Skupština donijela odluku i o novoj kosovskoj zastavi i grbu. Već sljedećeg
dana, 18. veljače, pristigla su i prva međunarodna priznanja. Kosovo je kao
neovisnu državu prvi priznao Afganistan, a najveće zemlje Europske unije
(Francuska, Velika Britanija, Njemačka) izjavile su da su donijele odluku o
brzom priznanju Kosova. Kosovo su istog dana priznale i Sjedinjene Američke
Države. Sama Europska unija ostala je podijeljena po pitanju priznanja
neovisnosti Kosova, budući da se tom činu oštro protivila Španjolska, a onda i
Rumunjska, Slovačka i Cipar. Istovremeno, u Beogradu i drugim gradovima u Srbiji
došlo je do nasilnih prosvjeda.

19. ožujka 2008., hrvatska je vlada, u dogovoru s vladama Republike Mađarske i
Bugarske, usvojila Zajedničku izjavu, kojom su te tri države najavile priznanje
neovisnosti Kosova. Vlada Republike Hrvatske istog je dana na zatvorenom dijelu
svoje sjednice donijela odluku o priznanju neovisnosti Republike Kosova. Prvi
predsjednik samostalnoga Kosova bio je Fatmir Sejdiu.

Podrobniji članak o temi: Zemljopis Kosova Kosovo je površinom najmanja država
Jugoistočne Europe. Reljefno se sastoji od dviju većih zavala: Kosovske (srednja
visina 500 m) na istoku i Metohijske (srednja visina 350 m) na zapadu. Dno
zavala prekriveno je tercijarnim i kvartarnim naslagama. Okružene su visokim
planinama: Prokletijama (najviši vrh Kosova je Đeravica, 2656 m), Žljebom (2365
m) i Mokrom gorom (2155 m) na sjeveru, te Šar-planinom (2604 m) na jugozapadu.
Planine su građene od mezozojskih vapnenaca, paleozojskih škriljevaca i
eruptivnih stijena.

Klima je submediteranska do planinska. Srednja siječanjska temperatura je 0–2
°C, a srednja srpanjska 23–25 °C. Prosječna godišnja količina oborina kreće se
od 500 do 1.000 mm. Rijeke pripadaju slijevu Jadranskoga (porječje Belog Drima),
Crnoga (Tara, Piva, Lim, Ibar) i Egejskoga mora (rijeka Nerodimka spaja egejski
i crnomorski slijev; bifurkacija). Najdulje tekućice: Beli Drim (128 km, od čega
111,5 km na Kosovu), Sitnica (110 km), Ibar (280 km, od čega 85 km na Kosovu).
Oko 40% površine Kosova prekrivaju šume.

Kao zanimljivost, na Kosovu je postojala dvoslivnost rijeke Nerodimke, koja je
svojim ulijevanjem pripadala i Vardarskom i Dunavskom slivu.

Kosovo se sastoji od 30 općina i 7 okruga: Đakovički, Gnjilanski,
Kosovskomitrovački, Pećki, Prištinski, Prizrenski i Uroševački

Prema rezultatima službenog popisa iz 2011. godine na Kosovu živi 1.739.825
stanovnika, od čega 92,93 posto čini Albanci, a 1,47 posto Srbi. Popis nije
proveden na Sjevernom Kosovu, u tri većinski srpske općine Zubin Potoku, Zvečanu
i Leposaviću.

Budući da su Albanci na Kosovu odlučili bojkotirati sve srpske institucije od
1990-ih, pa tako i popis stanovništva, teško je odrediti točan broj stanovnika.
Procjenjuje se da je Kosovo 2002. imalo oko 2,3 milijuna stanovnika od kojih su
većina bili Albanci (88%), zatim slijede Srbi (7%), te manjine: Bošnjaci, Romi,
Crnogorci, Turci i Hrvati. Gustoća naseljenosti je bila 205 stanovnika/km2.

Procjenuje se da je Kosovo 1991. imalo oko 1.950.000 stanovnika (prema
neslužbenim procjenama Jugoslavije 1.956.196 stanovnika), od čega su Albanci
činili 82%, Srbi 10%, Muslimani 3%, Romi 2%, Crnogorci 1%, Hrvati, Goranci,
Aškalije i drugi 2%.

Prema zadnjem službenom popisu, iz 1981., Kosovo je imalo 1.584.440 stanovnika
od čega su Albanci činili 77,4%, Srbi 13,2%, Muslimani 3,7%, Romi 2,1%,
Crnogorci 1,7%, Turci 0,8%, a Hrvati 0,6%, uz druge.

Srba ima u značajnijem postotku jugoistočno od Prizrena, te na sjeveroistočnom
dijelu Kosova. Crnogoraca ima u značajnijem postotku u okolici Peći. Crnogorci
obilježavaju Dan Crnogoraca Kosova 14. svibnja.

Na Kosovu već stoljećima žive Hrvati Janjevci. To su stanovnici mjesta Janjeva i
okolnih naselja, u blizini Prištine. Na Kosovu isto tako žive i Hrvati Letnićani
u i oko sela Letnice (marijansko svetište) u blizini Vitine (Šašare, Vrnez,
Vrnavo Kolo). Hrvati žive još u selu Kabašu.

Janjevci i Letničani su jedna od dvije katoličke zajednice na Kosovu. Uglavnom
potječu od hrvatskih trgovaca iz Dubrovačke Republike i dubrovačkih zajednica u
Srednjoj Bosni, koji su se naselili u kosovskim naseljima tijekom 14. stoljeća.

Prvi pisani spomen o Janjevcima je tekst pape Benedikta XII. iz 1303., koji je
naveo Janjevo kao sjedište katoličke župe Sveti Nikola. Od 1991., zbog etničkih
nemira i rata na Kosovu, Janjevci su se iseljavali s Kosova, i to uglavnom u
Hrvatsku.

Nogomet je najrazvijeniji šport na Kosovu. Brojni su poznati nogometaši ponikli
ovdje, a mnogi su poslije igrali i za reprezentacije drugih država, uglavnom u
Hrvatskoj.

Među ostalim, sa Kosova su i Fadil Vokrri, Ardian Kozniku, Fadil Muriqi, Kujtim
Shalla, Xhevat Prekazi, Lorik Cana. U svibnju 2016. Kosovo je postalo
punopravnim članom nogometnih organizacija UEFA i FIFA.

Azis Salihu, dugo vremena jugoslavenski boksački reprezentativac i državni
prvak, osvajač više medalja na međunarodnim natjecanjima.

Luan Krasniqi, koji se rodio u Đakovici, poslije je bio osvajač odličja i
poznati profesionalni boksač, zatim Azem Maksutaj.

Za razliku od europske košarkaške organizacije FIBA, rukometna europska
organizacija EHF priznala je i primila u svoje članstvo, za početak kosovske
klubove. Iako slabije kvalitete u odnosu na europsku konkurenciju, u sezoni
2006/07 su se rukometaši i rukometašice uključili u europska klupska natjecanja.

Kosovski premijer izabran 2006., Agim Çeku, je bio časnik Hrvatske vojske u
Domovinskom ratu.

Današnji ministar vanjskih poslova Republike Kosovo zove se Enver Hoxhaj
(usporedi: Enver Hoxha).



https://hr.wikipedia.org/wiki/Drugi_svjetski_rat

Drugi svjetski rat (1. rujna 1939. - 2. rujna 1945.) međunarodni je sukob koji
je izbio 21 godinu nakon Prvog svjetskog rata. Vođen je na tri kontinenta i na
svim svjetskim oceanima, a u njemu su sudjelovale gotovo sve države koje su tada
postojale.

Nakon što su Paktom Ribbentrop-Molotov i njegovim tajnim protokolom od 23.
kolovoza 1939. godine (dan kojega je 2008. godine Europski parlament odredio
Europskim danom sjećanja na žrtve svih totalitarnih i autoritarnih režima)
dogovorili Hitlerova Njemačka i Sovjetski Savez podjelu Istočne Europe, već dana
01. rujna 1939. godine Njemačka napada Poljsku; te se taj dan uzima kao početak
2. svjetskog rata.

Sovjetski Savez se pridružuje napadačkim aktivnostima 14. - 17. rujna 1939.
godine, okupiravši preko 40% teritorija Poljske (ti se teritoriji do danas
nalaze u sastavu Bjelorusije i Ukrajine), te cjelokupne teritorije Latvije i
Estonije.

U svibnju i lipnju 1940. godine Njemačka vojno slama Nizozemsku, Belgiju i
Francusku (okupiravši prije toga u travnju 1940. god. Dansku i Norvešku), te 14.
lipnja 1940. godine osvaja Pariz. Sovjetski Savez baš tog dana zahtijeva od
Litve bezuvjetnu predaju, te odmah 15. lipnja vojno okupira i tu baltičku
državu; prema prethodnom dogovoru, ostavlja Njemačkoj nekoliko litvanskih
graničnih pokrajina. Prije kraja ljeta - opet u skladu sa odredbama Pakta
Ribbentrop-Molotov iz 1939. godine - dijele Hitler i Staljin državni teritorij
Kraljevine Rumunjske: Sovjetski savez uzima vojnom invazijom 28. srpnja 1940. od
te zemlje Moldaviju (nakon raspada SSSR-a 1990.-ih, Moldavija je neovisna država
sa rumunjskim kao službenim jezikom) i Sjevernu Bukovinu (danas u Ukrajini), a
Njemačka "sprječava" invaziju Mađarske na Rumunjsku na način da prisiljava
Rumunjsku da ustupi Mađarskoj područje Sjeverne Transilvanije (približno
veličine današnje Hrvatske, tada sa oko 2,5 milijuna stanovnika), te u
preostalom dijelu Rumunjske instalira marionetski režim na čijem je čelu general
Ion Antonescu.

Nakon pobjede nad Francuskom, Njemačka ne uspijeva u zračnoj Bitki za Britaniju
1940. godine ostvariti zračnu nadmoć potrebnu za invaziju na Britaniju; na moru,
Britanska mornarica potvrđuje svoju superiornost.

U Travanjskom ratu 1941. godine okupira Njemačka uz pomoć Italije i Mađarske
područje Kraljevine Jugoslavije; te odmah potom pokorava i Grčku koja se uz
Britansku pomoć već šest mjeseci odupirala napadima njemačkog saveznika Italije.

Dana 22. lipnja 1941. godine Hitlerova Njemačka iznanadno napada svog
dotadašnjeg saveznika Sovjetski Savez. Staljin je posve iznenađen ovim potezom
(neki smatraju, da je bio uvjeren da će zapravo SSSR biti taj koji će uspijeti
napadom s leđa iznenaditi Hitlerovu Njemačku - u tom trenutku je Sovjetski savez
pod oružjem imao čak 5 milijuna ljudi, a industrijska je proizvodnja bila
podređena proizvodnji oružja i ratnog materijala), te njemačke snage u narednim
mjesecima uspijevaju doći pred vrata Moskve. Međutim staje nakon ovoga SSSR na
stranu Saveznika, što preokreće tijek rata.

Otprilike u isto vrijeme doživljava Fašistička Italija neuspjeh u invaziji
Egipta pod britanskim protektoratom.

Krajem 1941. nakon japanskog napada na Pearl Harbor Sjedinjene Američke Države
se uključuju u rat koji konačno zahvaća gotovo čitav svijet.

Početkom 1943. trpe Sile Osovine velike poraze. Italija je prisiljena na
kapitulaciju iste godine, sovjetske snage su na istočnom bojištu krenule u
protunapad, a napredovanje japanskih snaga na Tihom oceanu je zaustavljeno.
Krajem 1943. godine zračne snage SAD pokreću kampanju masovnog bombardiranja
Japana.

U ljeto 1944. zapadni Saveznici su se na Dan D iskrcali u Europi, polako
privodeći rat kraju; upravo u isto vrijeme Crvena armija napokon uspijeva rat
prenijeti izvan predratnog područja SSSR-a. Rat je okončan 1945. kapitulacijom
Njemačke i Japana.

Procjenjuje se da broj stradalih ljudi u 2. svjetskom ratu iznosi nešto manje od
55 milijuna, što ga čini jednom od najvećih svjetskih katastrofa.

Glavni uzrok drugog svjetskog rata nalazi se u volji Hitlerove Njemačke da
poništi geopolitički negativne posljedice Prvog svjetskog rata i osigura
globalnu prevlast Njemačke. Japan je s Dalekog istoka htio istisnuti Britaniju
(s njenim velikim kolonijalnim posjedima i ekonomskim utjecajem), Nizozemsku
(koja je vladala Indonezijom) i Sjedinjene Američke Države (koje su u prethodnom
razdoblju pretvorile Filipine u svoju koloniju, te ostvarili veliki utjecaj nad
Kinom) i sam zagospodariti "svojim dijelom svijeta"; Italija se pridružila
Silama Osovine zbog ideološke bliskosti i vanjskopolitičkih sukoba sa Velikom
Britanijom (koja je nametnula Italiji ekonomske sankcije nakon njenog napada na
Etiopiju 1935. godine).

Hitlerov NSDAP na vlast u Njemačkoj stigao nakon demokratskih izbora 1933. god.
(dobili su 37,2 posto glasova), te je potom ubrzano poduzeo korake za okončanje
demokratskog poretka Weimarske Republike. Popularnost stranke porasla je zbog
njezinih odluka o prekidu poštovanja Versajskog ugovora koji je ograničio
njemačku vojnu i gospodarsku moć, o poticanju anti-komunizma, te zbog
Dolchstoßlegende (legenda o "nožu u leđa" kojega su izdajice iz pozadine zabili
njemačkoj vojsci koja se uspješno borila sa neprijateljem u I. svjetskom ratu) i
na kraju zbog obećanja o stabilizaciji i ekonomskoj obnovi. Sve to poticalo je
na narod da razmisli o njemačkom identitetu i superiornosti, što je bio jedan od
glavnih motiva za početak rata, jer su nacisti tražili priključenje zemalja za
koje su tvrdili da pripadaju Njemačkoj.

Japansko Carstvo je 1930-ih bilo pod utjecajem militarizma japanskih vojnih i
mornaričkih zapovjednika koji su željeli da Japan postane svjetska kolonijalna
sila. Japanske invazije počele su 1931., kada su ušli u Mandžuriju, a nastavile
su se 1937. njihovim ulaskom u Kinu. Za vrijeme invazije pomoć Kini slale su SAD
i Velika Britanija, što je na kraju prisililo Japan ili na odustajanje od
osvajanja Kine ili na pronalaženje novih resursa. Japan se tada suočio sa
problemima povlačenja iz Kine, razvijanja vlastitih resursa, potpisivanja
sporazuma, kupovanja resursa negdje drugdje ili ulaska u rat da bi dobio ono što
mu je potrebno. Japan se od svega toga odlučio za rat, pod velikim utjecajem
Trećeg Reicha, i počeo se za taj veliki rat protiv Velike Britanije, a po
potrebi i protiv SAD. Budući da se tada vjerovalo da SAD neće ući u rat, Japan
je imao prostora za osvajanja na Pacifiku. No nakon napada na Pearl Harbor 7.
prosinca 1941. i njemačkog objavljivanja rata SAD-u 11. prosinca 1941.,
Amerikanci su ušli u rat.

Podrobniji članak o temi: Münchenski sporazum Novoizabrani njemački kancelar
Adolf Hitler bio je velik protivnik Versajskog ugovora. Nije želio da se tako
velika nacija kao Njemačka ograničuje u bilo kojem pogledu.

Idući potez bio je 1936. ugovor koji se zvao Antikominternski pakt koji su uz
Njemačku potpisali Italija i Japan. Godine 1938. Hitler anektira Austriju. Taj
događaj poznat je pod imenom "Anschluss".

Hitler je isti plan imao i za čehoslovačko područje Sudeta čije su većinsko
stanovništvo u to doba sačinjavali Nijemci. Čehoslovačka je bila spremna na
oružani otpor (uz francusku pomoć). Međutim, britanska vlada nije bila u
potpunosti spremna za rat pa je nagovorila Francusku da se s Njemačkom 30. rujna
1938. sklopi Münchenski sporazum kojim je Njemačkoj priznato pravo na Sudete.
Većina svjetske javnosti zgrozila se ovim potezom, ali Zapad je ovo smatrao
ispravljanjem versajske nepravde i pokušajem uspostavljanja svjetskog mira.

No o miru nije bilo ni govora jer su, kao i Hitler, Mađarska i Poljska vlada
tražile pravo na dijelove teritorija Čehoslovačke. Vlada u Pragu bila je
uzdrmana, a na Hitlerov poticaj osnovan je i separatistički pokret. U proljeće
1939., pod izgovorom zaustavljanja pokreta, Njemačke trupe okupiraju Češku, a
Slovačku uspostavljaju kao satelitsku državu.

To komadanje Čehoslovačke predstavljalo je poniženje za Zapadne sile. Oni su
zbog nekršenja sporazuma iz Münchena osigurali samostalnost Poljskoj i
Rumunjskoj - koje su trebale biti iduće mete širenja. No, širenje države nije
bio samo njemački plan. Benito Mussolini na isti je način (bez borbe) Italiji
pripojio Albaniju, a nešto prije i Etiopiju.

Hitler je za idući potez širenja odabrao luku Danzig (polj. Gdansk) koja je bila
pod upravom Lige naroda. No Poljaci su, za razliku od Čehoslovačke, bili spremni
za oružani otpor. Hitler je odlučio već u proljeće 1940. godine poduzeti
invaziju na Poljsku.

Na kraju je Staljin odlučio kupiti vrijeme za pripreme za rat - SSSR se vrlo
intenzivno naoružavao i podizao vojsku koja će po brojnosti i opremljenosti čak
nadmašiti oružane snage Njemačke - tako što je prihvatio Hitlerovu ponudu za
sporazum o komadanju istočne Europe.. Pakt Ribbentrop-Molotov potpisan je 25.
kolovoza 1939. Tim ugovorom Reich se osigurao od sovjetskih napada. Rat je
službeno započeo 1. rujna 1939. tj. kad je Njemačka napala Poljsku zbog napada
(koji su zapravo izveli Nijemci) na pograničnu postaju Gleiwitz (polj. Gliwice)
.

Njemačka vojska imala je tri grane. Najbrojnija grana bila je kopnena vojska,
poznatija pod nazivom Wehrmacht. Njome su zapovijedali vojni stručnjaci kao von
Manstein, Rommel, Keitel, Jodl i drugi. Kopnena je vojska većinu rata vodila
metodom koja je nazvana Blitzkriegom ("munjeviti rat").

Luftwaffe, odnosno ratno zrakoplovstvo bilo je pod zapovjedništvom
dopredsjednika Göringa, letačkog asa iz Prvog svjetskog rata, nanijela velike
štete po Europi.

Kriegsmarine, tj. ratna mornarica, bila je treća grana Njemačke vojske. Ona u
pomorskim bitkama nije postigla neke veće pobjede, unatoč tome što je bila pod
vodstvom izvrsnih vojnih stručnjaka - admirala Dönitza i Raedera, a ponajveće
uspjehe je postigla podmornička flota.

Brojčano, od svih rodova vojnih snaga, talijanska mornarica je do pred Drugi
svjetski rat toliko ojačala da je mogla biti ozbiljnim protivnikom i francuskoj
i britanskoj mornarici. Time je postala 3. po snazi u Europi. Najkvalitetniji
dio mornarice zasigurno su činile diverzantske postrojbe, tzv. ljudi žabe, koje
su tijekom rata imale brojne uspješne akcije.

Mussolinijev je režim jednako veliki napor uložio u stvaranje kvalitetnog i
relativno modernog zrakoplovstva koje se 1930-ih moglo mjeriti s većinom velikih
sila. Tome je pogotovo u prilog išla doktrina generala Dueta koji je držao da će
upravo avijacija biti ključan faktor pobjede u budućem ratu, odnosno da se
nadmoćnom zrakoplovstvu ništa ne može suprotstaviti.

Ipak, najveća talijanska slabost bio je moral, uzdrman traumatskim iskustvima
bitaka na Soči koje nije izbrisala čak ni pobjeda u prvom svjetskom ratu.

Japanska ratna mornarica bila je među najjačima i najmodernijima. Nastojeći
održati korak s Britancima i Amerikancima, Japanci su bili skloni inovacijama i
primjeni modernih tehnologija i strategija. Među njima veliku je važnost imala
orijentacija na visoku koordinaciju mornarice i avijacije, što je dovelo do
gradnje nosača aviona i stvaranja vrhunski obučenog kadra mornaričkih pilota
sposobnih za najsloženije operacije. Japanci su također veliku važnost udijelili
površinskim snagama, pri čemu se razvio tzv. dugi torpedo koji će postati jedno
od najubojitijih oružja rata i omogućiti Japancima pomorsku nadmoć na samom
početku rata na Pacifiku.

Nedostatke kopnenih jedinica nadomjestila je Royal Navy, tj. Kraljevska
mornarica, koja je imala sve moguće vrste brodova. Od torpednih čamaca pa do
nosača aviona. Koristili su strategiju kao i u napoleonskim ratovima što je
Britancima omogućilo voditi rat protiv cijele Europe.

Najvredniji i najmoderniji dio britanskih oružanih snaga predstavljao je Royal
Air Force, tj. Kraljevsko ratno zrakoplovstvo. Bilo je sastavljeno od mnogih
tipova aviona koji su uglavnom služili za strateško bombardiranje, no kasnije je
veći naglasak stavljen na lovačke avione koji će braniti Britansko otočje i
njegove industrijske centre, za što su razvijeni kvalitetni lovci "Spitfire" i
"Hawker Hurricane", od kojih se potonji pokazao i dobrim izborom za potporu
kopnenim snagama.

Francuzi su zbog ofenzivne taktike u Prvom svjetskom ratu pretrpjeli velike
gubitke u ljudstvu. Zato su u ovaj rat odlučili ući defenzivnije. Takvom je
doktrinom postavljena poznata "Maginot linija" koja se protezala uz granicu s
Njemačkom, a držalo se da je neprobojna.

Francuski zapovjedni kadar uglavnom su činili, osim izuzetaka kao što su general
de Gaulle, stari i nesposobni zapovjednici koji nisu bili prilagođeni novim
vojnim taktikama i načinima borbe.

Ovdje se podaci o Sovjetskom Savezu iznose među "saveznicima", makar je na
početku rata SSSR bio zapravo bio saveznik Njemačke, a u toj državi je spomen
"savezničkih" država asocirao na neprijateljstvo prema tim zemljama koje su
tijekom Ruskog građanskog rata 1918. - 1922. god. svakom vrstom pomoći -
uključujući i slanje vojnih postrojbi - stale na stranu kontrarevolucionara.

No početkom Staljinovih čistki, cijela jedna generacija izvrsnih vojnih
zapovjednika izbrisana je s lica zemlje. Staljin je zbog svoje antipatije prema
Trockom oslabio Crvenu armiju. No Zimski rat, koji je izbio u Finskoj, prisilio
je Staljina obnoviti kopnenu vojsku i ojačati Crvenu armiju.

Zbog oceana koji su ih odvajali od Europe i Azije, te u domaćoj politici
vladajućeg izolacionizma, SAD su 1930-ih vrlo malo ulagali u obranu, držeći kako
će se budući rat izbjeći, odnosno da SAD u njemu neće sudjelovati.

23. kolovoza 1939. godine u Moskvi potpisuju njemački ministar vanjskih poslova
Joachim von Ribbentropp i ministar vanjskih poslova Sovjetskog Saveza Vjačeslav
Molotov Pakt o nenapadanju između Njemačke i Saveza Sovjetskih Socijalističkih
Republika. Osim javno obznanjenog teksta, sadržavao je pakt tajne dodatke o
podjeli teritorija zemalja nekih zemalja istoka Europe između SSSR-a i Njemačke,
te karte razgraničenja.

Njemačka diplomacija šalje ultimatum Poljskoj. Nijemci su tražili koridor između
istočne Njemačke i krajnjeg sjeveroistočnog dijela Pruske koja se odvajanjem od
Njemačke nije mogla vojno braniti i pripojenje Danziga Reichu, što su Poljaci
odbili jer ih je Engleska izravno poduprijela. Danzig je onda bio većinski
njemački grad s 99% njemačkim stanovništvom i prethodno je bio oduzet Njemačkoj
nakon Prvog svjetskog rata.

Prije izbijanja neprijateljstava, Poljska ohrabrena engleskom potporom
koncentrirala je na granici prema Trećem Reichu velike vojne snage, nastojeći
demonstrirati volju za otporom, odnosno krenuti u protunapad ako se ukaže
prilika. Time je, s obzirom na poljski geostrateški položaj, Nijemcima omogućena
prigoda na samom početku izvesti niz obuhvatnih manevara kojima će poljske snage
biti odsječene od svoje pozadine i prisiljene na predaju.

Dva dana nakon njemačkog napada, Njemačkoj su rat objavile Francuska i
Britanija, čime je rat i formalno dobio karakter svjetskog, pa zato neki
povjesničari navode 3. rujna 1939. kao nadnevak njegovog početka. Britanska i
francuska pomoć Poljskoj nikada nije stigla, stoga se Poljaci osjećaju izdanim.
Stvarni rat Njemačke s Francuskom počinje tek u svibnju 1940., a s Ujedinjenim
Kraljevstvom tek u srpnju 1940., iako je Njemačka prethodno nudila mir
Britancima.

Sve nade Poljaka da će se uspjeti obraniti vrlo su brzo raspršene iz dva
razloga: Nijemci su u potpunosti iznenadili Poljake brzinom svog napredovanja
(uslijed poljskog žilavog otpora, imale su ipak njemačke snage u 35 dana
neprijateljstava relativno znatne gubitke - oko 20 tisuća mrtvih i 30 tisuća
ranjenih vojnika, otprilike polovicu gubitaka koje će godinu kasnije Nijemci
pretrpjeti u sukobu s zapadnim saveznicima tijekom invazije na Francusku), a
francuska ofenziva u Saarskoj oblasti, koja je trebala rasteretiti Poljake,
odmah je zaustavljena: bila je ta "ofenziva" zapravo poduzeta čisto
demonstrativno - bez volje i dovoljnih snaga da postignu bilo kakav značajan
uspjeh.

17. rujna, SSSR je poduzeo invaziju s istoka i bez osobito jakog poljskog otpora
(imale su sovjetske snage oko 3.000 poginulih) izbio na demarkacijsku liniju
dogovorenu Paktom Ribbentrop - Molotov od 23. rujna 1939. U poljskom gradu
Brestu Wehrmacht i Crvena armija održavaju dana 22. rujna 1939. zajedničku vojnu
paradu, kojom demonstriraju svoje savezništvo proizlašlo iz ugovora potpisanog
mjesec dana ranije u Moskvi. Zapadni saveznici ne objavljuju rat SSSR-u.

Dio poljske vojske izbjegao je u Rumunjsku (između dva svjetska rata, imale su
Rumunjska i Poljska zajedničku kopnenu granicu), odakle će poslije prijeći na
Zapad, dok je ostatak zarobljen do početka listopada. Istočni dio Poljske -
52,1% poljskog predratnog teritorija - anektirao je SSSR, koji ondje zavodi
komunističku vladavinu sa svim osobinama strahovlade: u travnju i svibnju 1940.
godine izvodi se prema nalogu najvišeg sovjetskog vodstva Pokolj u Katynskoj
šumi, u kojem stradava 22.000 poljskih državljana, u prvom redu vojnih časnika i
intelektualaca. Njemačka anektira široko područje Poljske duž granice s
Njemačkom, a preostalim područjem Poljske - bez statusa državnosti i bez
temeljnih građanskih prava za Poljake - upravlja Njemačka putem tzv. Generalnog
guvernera.

Saveznička vrhovna komanda nakon toga je zaključila da nikakva ofenziva na
Njemačku nema smisla, nego da se rat treba dobiti pomorskom blokadom, odnosno
ograničenim operacijama u cilju sprječavanja Nijemaca da dobivaju strateške
resurse iz neutralnih zemalja. U međuvremenu se ispostavilo da odluka Italije da
bude neutralna ima zapravo koristan efekt na Njemačku, jer je preko nje
nesmetano išao uvoz tih istih sirovina. Dotle se na zapadnom bojištu razvilo
stalno zatišje, povremeno prekidano ograničenim akcijama - period poznat kao
tzv. "Lažni rat".

U međuvremenu je SSSR konsolidirao svoje pozicije u Istočnoj Europi,
uspostavivši vojne baze u baltičkim državama Estoniji, Latviji, a nešto kasnije
i u Litvi, pripremivši tako teren za formalnu aneksiju sljedeće godine. Pokušaj
da se Finska natjera na ustupanje teritorija sjeverno od Lenjingrada doveo je
krajem studenoga do finsko-sovjetskog ili tzv. Zimskog rata u kojem su Finci
ispočetka uspješno zaustavili nadmoćne sovjetske napade, zahvaljujući i dobro
utvrđenoj Mannerheimovoj obrambenoj crti i "motti" taktici ratovanja.

Podrobniji članak o temi: Operacija Weserübung Zimski rat savezničkim je
planerima učinio zanimljivom Skandinaviju. Stvoreni su planovi da se pošalje
ekspedicijski korpus s ciljem pružanja pomoći Finskoj, odnosno njenog stavljanja
na savezničku stranu. To je kasnije trebalo poslužiti kao izgovor za blokadu
dopreme Njemačkoj strateški važnih zaliha željezne rudače iz Švedske. Na
planovima se nastavilo raditi i nakon finske kapitulacije u ožujku 1940. godine.

Djelomično uznemiren najavama o takvim planovima, Hitler je zapovjedio da se
pripremi invazija Danske i Norveške. Dana 9. travnja 1940. godine Nijemci su bez
otpora osvojili Dansku koja će biti okupirana sljedećih pet godina. U Norveškoj
su kralj i vojska pružili otpor, ali su Nijemci, koristeći lokalnu nadmoć u
zraku te brzo osvajanje aerodroma, uspostavili mostobrane koje nije bio u stanju
uništiti ni dolazak relativno malobrojnog savezničkog ekspedicijskog korpusa.
Iako je Britanska mornarica nanijela njemačkoj mornarici velike gubitke,
Norveška je u lipnju 1940. pala pod potpunu njemačku kontrolu, čime je stvorena
važna baza za buduće podmorničke operacije na Atlantiku.

Podrobniji članak o temi: Bitka za Francusku Dana 10. svibnja, nakon višestrukog
odgađanja i promjene planova, otpočela je velika njemačka ofenziva na zapadnoj
fronti.

Kao što se bilo i očekivalo, Nijemci su odlučili zaobići Maginotovu liniju i
Francusku napasti preko teritorija neutralne Belgije. Zbog toga su saveznici
odmah poslali svoje najbolje i najbrojnije snage u dubinu belgijskog teritorija
da ih tamo, prema prethodnom planu, zaustave.

Ono što se nije očekivalo bilo je da će Nijemci zajedno s Belgijom napasti
Nizozemsku koja je, za pet dana i nakon terorističkog bombardiranja Rotterdama,
odmah kapitulirala, odnosno da će glavni udar biti kroz šumovite Ardene za koje
se držalo da su neprohodni za tenkove i druga moderna vozila.

Francuske su snage bile potpuno iznenađene, te, kada su njemačke snage već za
tri dana izbile na rijeku Meuse kod Sedana, nisu bile u stanju pružiti adekvatan
otpor. Nijemci su prešli rijeku i tenkovskim kolonama brzo odsjekli glavninu
savezničkih snaga u Belgiji od Francuske. Pokušaji saveznika da se razbije
njemački klin nisu uspjeli, a 28. svibnja Belgija je službeno kapitulirala.
Savezničke su snage bile svedene na sve manji mostobran kod Dunkerquea gdje je
do 4. lipnja izvele jednu od najspektakularnijih i najuspješnijih evakuacija u
vojnoj povijesti.

Osvajanje Dunkerquea Nijemcima je omogućilo da se okrenu na jug prema uglavnom
demoraliziranim francuskim trupama i 5. lipnja započnu ofenzivu koja je brzo
probila njihove položaje. Francuska je vojska, uz sve veći defetizam, bila
paralizirana velikim brojem izbjeglica na cestama te sve većim političkim
podjelama u vladi, gdje je počelo prevladavati mišljenje Philippea Pétaina da
dalji otpor nema smisla.

Dana 10. lipnja, smatrajući je da su saveznici izgubili rat te da se jeftino
može domoći njihovih kolonija, Italija se i službeno pridružila Hitleru kao
saveznik. Prva važnija talijanska ofenziva bio je napad na francuske položaje na
granici, tokom koga je nekoliko francuskih bataljuna uspješno zaustavilo cijelu
jednu talijansku vojsku. Ni u nastavku operacija (koje su potrajale oko dva
tjedna) nisu talijanske snage od približno 300.000 ljudi uspjele probiti otpor
oko 85.000 francuskih vojnika.

Taj uspjeh nije imao skoro nikakav efekt na opće stanje u Francuskoj, gdje je
vlada i službeno otpočela pregovore o kapitulaciji. S time se nije složio
general de Gaulle koji je 18. lipnja odletio u London i stao na čelo tzv.
Slobodnih Francuza koji će iz emigracije nastaviti pružati otpor Nijemcima.
Četiri dana kasnije Pétainova vlada potpisala je primirje temeljem kojeg je
Francuska podijeljena na sjeverni dio pod njemačkom okupacijom, i južni dio
kojim je upravljala Pétainova vlada u Vichyju, tzv. Vichyjevsku Francusku.

Dan nakon što su njemačke trupe ušle u prijestolnicu Francuske Pariz, Sovjetski
Savez u dogovoru s Njemačkom okupira 15. lipnja 1940. godine čitavu Litvu.

Dana 28. lipnja SSSR je - osloncem na toč. III. Tajnog aneksa Pakta
Ribbentrop-Molotov, ultimatumom natjerao Rumunjsku da preda Besarabiju -
teritorij koji danas predstavlja republiku Moldovu. Njemačka vrši pritisak na
Rumunjsku da ustupi Mađarskoj područje Transilvanije (područje veličine
Hrvatske, tada s približno 2,5 milijuna stanovnika), te instalira 4. srpnja
1940. godine u Rumunjskoj marionetski režima Iona Antonescua: time si osigurava
izlaz na Crno more i opskrbu znatnim količinama nafte koja se crpila u
Rumunjskoj.

Podrobniji članak o temi: Bitka za Britaniju Početkom ljeta 1940. Hitler se
nalazio na vrhuncu moći i većina europskih političara i vlada smatrala ga je
pobjednikom rata. Nakon sloma Francuske cijeli se kontinent nalazio pod njegovom
kontrolom, bilo preko okupacijskih snaga, saveznika, ideološki bliskih vlada ili
neutralnih država koje je bilo lako ucijeniti. Obzirom da je trgovinska razmjena
sa Sovjetskim Savezom dobro funkcionirala, opskrba naftom i drugim strateškim
sirovinama nije dolazila u pitanje, te je pomorska blokada kontinenta koju je
provodila moćna britanska mornarica stvarala samo ograničene probleme. Hitleru
je na putu - tako je izgledalo - jedino stajala usamljena Britanija.

No britanska vlada na čelu s Winstonom Churchillom bila je odlučna nastaviti rat
do konačne pobjede, što je pokazano već 5. srpnja napadom na francusku pomorsku
bazu Mers-el-Kebir. Cilj te operacije bio je spriječiti da flota pod kontrolom
vichyjevske Francuske bude predana silama Osovine te tako ugrozi britansku
pomorsku nadmoć. Napad je izazvao velike žrtve među Francuzima i na duže vrijeme
pokvario odnose bivših saveznika.

U međuvremenu je Hitler nastojao s Britanijom ishoditi mir nudeći garanciju
opstanka Britanskog carstva u zamjenu za povrat bivših njemačkih kolonija. Kada
su Britanci te ponude odbili, Hitler je naredio da započne bombardiranje
Britanskog Otočja i, u svrhu dodatnog psihološkog pritiska, započnu javne
pripreme za invaziju koja je dobila šifru Operacija Morski lav.

Plan za invaziju izazvao je velike podjele i nesuglasice među njemačkim vojnim
krugovima, ali su se svi, pa i Hitler, složili da je za njegovo uspješno
izvođenje nužno prethodno osigurati zračnu nadmoć nad Britanijom, odnosno
eliminirati RAF. U tu je svrhu započeta višetjedna serija zračnih napada kojima
su se Britanci suprotstavili u nizu zračnih okršaja koji se zovu Bitka za
Britaniju. Zahvaljujući nizu pogodnosti - posjedovanje radara, brža proizvodnja
lovačkih aviona te mogućnost ponovnog angažiranja vlastitih pilota srušenih nad
britanskim tlom - Britanci su uspjeli očuvati prednost te tako prisiliti Hitlera
da sredinom rujna otkaže invazijske planove.

Podrobniji članak o temi: Bitka na Atlantiku Kako se u Prvom svjetskom ratu
Atlantski ocean pokazao kao bitno bojište između Britanske Kraljevske Mornarice
i Njemačke ratne flote, Njemačka je znala da bi eventualni sukob sa Britanijom
zahtijevao jaču flotu. S time u planu, Njemačka je započela Plan Z kojim bi
trebala obnoviti ratnu flotu uništenu nakon 1. svjetskog rata. Plan je trebao
biti završen tek 1949., pa je Njemačka mornarica dočekala rat relativno
nespremna i kao najslabiji element Njemačke vojske - a situacija je išla samo na
gore jer su resursi predviđeni za Plan Z preusmjereni na prioritetnije stvari.
Ipak, tijekom rata Njemačka je uspjela staviti u pogon dva velika bojna broda
(Bismarck i Tirpitz), te dvije bojne krstarice (Scharnhorst i Gneisenau). Glavni
element flote, pak, bila je podmornička sila koja je u početku bila brojčano
slaba, ali je tijekom rata jako ojačala da bi postala ozbiljna prijetnja.

Tako je već 1940. godine došlo do nekoliko većih sukoba na moru (npr. Lov za
Bismarkom i Bitka kod La Plate) koji su uvijek slijedili istu formulu: njemački
bi brodovi krenuli u lov na Atlantik, što bi rezultiralo potjerom veće skupine
britanskih brodova i na kraju potapanjem Njemačkog broda. Takvo je stanje samo
iscrpilo ionako slabu Njemačku flotu koja je do 1943. efektivno smanjena na samo
jedan kapitalan brod. Te je godine i došlo do zaokreta u mornarici, kada Hitler
smjenjuje Erich Raedera (proponenta velikih brodova) i umjesto njega postavlja
Karl Dönitza (odanog podmorničarskoj struji) i mornarica se sasvim preusmjerava
na pomorsko ratovanje.

Kako su Saveznici već do tada razvili efektivna sredstva za borbu protiv
podmornica (npr. sonar), podmornička sila više nije bilo toliko efektivna kao u
doba 1940. i 1941. - godine koje su nazvane 1. i 2. "Sretno doba" radi
nedostatka pratnje kod teretnih brodova - i do 1944. je potpuno istisnuta sa
Atlantika. Pred kraj rata, Njemačka je ulagala u razvoj podmornica, posebno
revolucionarnu podmornicu tipa XXI, ali je taj trud došao prekasno.

Težište rata od jeseni 1940. godine počelo se prebacivati sa zapada na
Mediteran, odnosno Bliski istok, gdje je Hitlerov cilj bio Britancima oduzeti
strateški važne naftne izvore, odnosno glavnu prometnu arteriju u Sueskom
kanalu. Ovo potonje bio je zadatak Talijana, koji su u Libiji i istočnoj Africi
(Etiopija, Somalija) imali znatne snage.

U rujnu je iz Libije na Egipat krenula velika talijanska ofenziva koja je nakon
kraćeg napredovanja brzo zaustavljena od strane višestruko malobrojnijih
britanskih snaga, pokazavši još jednom talijansku vojnu inferiornost. Talijanske
snage u istočnoj Africi, pod komandom vojvode od Aoste, pokazale su se nešto
uspješnijim te su Britance istjerale iz britanske Somalije, napale Keniju i
Sudan te tako prisilile Britance da tamo dovlače svoje kolonijalne snage.

U međuvremenu su se u Mediteranu počele voditi oštre borbe između talijanske i
britanske mornarice. Zahvaljujući kvalitetnijoj taktici i boljoj opremi,
Britanci su u njima imali nešto više uspjeha, a ravnoteža se dodatno pokrenula u
britansku korist napadom kojim su 11. studenog u napadu na Taranto koji su
izvela britanska flota torpednim avionima onesposobljena tri talijanska bojna
broda.

Kako bi dodatno oslabio britanski položaj, Hitler je u to doba na stranu Osovine
nastojao dovući Španjolsku, smatrajući kako će Francisco Franco uzvratiti za
potporu dobivenu prilikom građanskog rata. No, ispostavilo se kako je Španjolska
previše iscrpljena da bi mogla sudjelovati u novom ratu te je umjesto toga
Franco Osovinu podržao posredno, kao formalno neutralna država.

Najvažniji događaj bila je Mussolinijeva odluka da, u svrhu izjednačavanja
prestiža s Hitlerom, poduzme vlastiti blitzkrieg u formi napada na Grčku. Pohod
koji je započeo 28. listopada , i koji se ponekad naziva Talijansko-grčki rat,
vrlo se brzo, zahvaljujući uspješnom otporu slabo opremljene ali dobro vođene
grčke vojske, pretvorio u još jedan talijanski vojni fijasko. Ne samo što je
talijanska ofenziva zaustavljena, nego su talijanske snage odbačene u dubinu
albanskog teritorija. Još je važnije bilo to da se Grčka stavila na stranu
Britanije i tako dala mogućnost Britancima da ugrožavaju njemačke pozicije na
Balkanu, odnosno bombardiraju strateški važne naftne izvore u Ploestiju.

Podrobniji članak o temi: Travanjski rat Podrobniji članak o temi: Invazija na
Grčku Krajem 1940. Britanci su pokrenuli Operaciju Kompas - prvu važniju
savezničku ofenzivu u ratu - koja je za posljedicu imala potpuno rasulo
talijanske vojske u Sjevernoj Africi. No, taj se uspjeh nije mogao iskoristiti,
jer je Churchill donio odluku da se britanska pojačanja i drugi resursi upute u
Grčku, čime je izazvao Hitlera da zapovijedi napad na Grčku, poznat pod šifrom
Operacija Marita.

Bilo je planirano da se napad izvede s teritorija Bugarske i Jugoslavije -
država koje su do proljeća 1941., isto kao i Mađarska i Rumunjska, priključene
Trojnom paktu. No, 27. ožujka u Jugoslaviji je izveden puč i ustanovljena nova,
pro-britanska vlada na čelu s generalom Dušanom Simovićem.

Razbješnjeli Hitler odlučio je da zajedno s Grčkom bude napadnuta i Jugoslavija,
što se i dogodilo 6. travnja. Demoralizirana jugoslavenska vojska brzo je
savladana i prisiljena na kapitulaciju 17. travnja. Grčka vojska održala se
nešto duže - do 20. travnja, nakon čega su njeni ostaci, zajedno s britanskim
ekspedicijskim korpusom našli utočište na Kreti. Nijemci su 20. svibnja izvršili
padobranski desant na Kretu te je zauzeli, iako uz velike gubitke među svojim
elitnim padobranskim jedinicama.

U tom trenutku britanske su se pozicije na Mediteranu i Bliskom istoku našle na
najnižoj točki. Serija njemačkih uspjeha, uključujući protuofenzivu u Sjevernoj
Africi koju je vodio Erwin Rommel, potakla je pro-njemačkog premijera Rashida
Alija da u Iraku otpočne pobunu protiv Britanaca. Pobuna je relativno brzo
ugušena, ali ne prije što su vichyjevske vlasti u Siriji i Libanonu pristale da
se tamošnji aerodromi koriste za njemačko snabdijevanje pobunjenika. To je
Britancima dalo povod da započnu ofenzivu s ciljem zaposjedanja tih teritorija.
Ona je, uz dosta poteškoća, uspješno završena sredinom lipnja.

Operacija Barbarossa naziv je za njemačku invaziju Sovjetskog Saveza 22. lipnja
1941. godine. Njemačke snage, koje su brojile više od 150 divizija iz Njemačke i
satelitskih zemalja, napale su 22. lipnja 1941. svog dotadašnjeg efektivnog
saveznika Sovjetski Savez - državu s čijim je oružanim snagama nekoliko mjeseci
ranije održala zajedničku vojnu paradu u Brestu, slaveći zajedničku pobjedu nad
Poljskom i podjelu njenog teritorija. Makar su sovjetske obavještajne službe
pratile kretanje njemačkih vojnih snaga, bile su posve iznenađene brzinom kojom
su njemačke jedinice uspjele izvesti prijevoz željeznicom s velike udaljenosti
da bi potom bez ikakvog odlaganja započele izvođenjem borbenih akcija. Sovjetske
su divizije u početku padale jedna za drugom, što je skoro dovelo do kolapsa
SSSR-a.

Njemačka ofenziva išla je u tri smjera: jedan prema Lenjingradu, drugi prema
Moskvi, a treći prema Staljingradu. Moskva, Lenjingrad i Staljingrad izdržali su
napade. Najsudbonosnija bitka za SSSR bila je bitka za Staljingrad - važno
čvorište za jugoistočnu Rusiju s naftnim nalazištima. Zahvaljujući otporu
sovjetskih vojnika, uspjehu Sovjeta da pojačaju proizvodnju ratnog materijala
(pri čemu su uspjeli čitave industrijske kombinate s okupiranog područja
preseliti na istok i ponovo započeti industrijsku proizvodnju) i pristizanju
oružja i opreme iz SAD, Nijemačko napredovanje je uvelike zaustavljeno.
Situacija na frontu se definitivno preokrenula u korist Sovjeta početkom 1943.
godine kada su se Nijemci nakon neuspjeha u bitki za Staljingrad korak po korak
počeli povlačiti prema Njemačkoj; poraz u velikoj bitki kod Kurska u ljetu 1943.
god. nagovijestio je propast moćnog Wehrmachta.

Od samog početka rata američki predsjednik Franklin Delano Roosevelt nije krio
svoje pro-britanske simpatije, odnosno uvjerenje kako je u američkom interesu da
sile Osovine budu poražene. No, direktno uključivanje u rat onemogućavalo je
uglavnom izolacionističko raspoloženje američke javnosti, odnosno mišljenje kako
se Amerikanaca pitanje kontrole nad Europom i ostatkom Starog svijeta ne tiče.

No u jesen 1941. prava je kriza nastala na Pacifiku, umjesto Atlantiku. Japan je
godinu dana ranije, koristeći zauzetost zapadnih sila, okupirao Indokinu, dotada
pod vlašću vichyjevske Francuske, te tako stekao vrijedan izvor sirovina.
Sljedeća na redu trebala je biti Nizozemska Istočna Indija, s obzirom na svoje
izvore nafte. SAD su na to, kao i na nastavak rata u Kini, reagirali naftnim
embargom koji je posebno pogodio japansku mornaricu.

Suočena s krizom, japanska vlada odlučila je vojnom akcijom zauzeti Nizozemsku
Istočnu Indiju. No, to je sa sobom povlačilo oružani sukob s Britanijom i SAD.
Američka je vlada, kao dodatno upozorenje, bila premjestila veći dio svoje
Pacifičke flote iz San Diega u bazu Pearl Harbor na Havajima.

To je japanskim planerima dalo sjajnu priliku da smisle akciju koja je na samom
početku trebala ostvariti japansku premoć na Pacifiku i omogućiti neometana
osvajanja po ostatku Azije. Dana 7. prosinca američku vojnu bazu u Pearl Harboru
- dakle na teritoriju SAD - napali japanski avioni te potopili, odnosno oštetili
veliki broj brodova i aviona. Taj je napad, izveden bez formalne objave rata,
izazvao veliki bijes američke javnosti te otklonio sve sumnje oko toga trebaju
li se SAD aktivnije uključiti u događaje u svijetu.

Najspektakularniji bili su oni na Pacifiku. Japanci su uspjeli osvojiti Malaju
te 15. veljače prisiliti na predaju veliki britanski garnizon u Singapuru, što
je predstavljalo jedan od najsramotnijih poraza u britanskoj povijesti. Slično
je bilo s Filipinima, Nizozemskom Istočnom Indijom, Središnjim Pacifikom te
Burmom, a daljnje napredovanje preko Nove Gvineje do Australije zaustavljeno je
tek pomorskom bitkom u Koraljnom moru. Nešto kasnije u bitci kod Midwaya
zaustavljen je još jedan japanski pokušaj daljnjeg osvajanja, pri čemu je
potopljeno nekoliko nosača aviona sa stotinama elitnih pilota.

Na istočnom frontu sovjetska zimska ofenziva zastala je na proljeće, dijelom
zahvaljujući Hitlerovoj zapovijedi da se ne odstupa ni milimetar, a prekršitelji
najstrože kažnjavaju. Novi sovjetski pokušaj ofenzive u svibnju je doveo do
katastrofalnog poraza u Drugoj bitci za Harkov. Time su Nijemcima olakšani
uvjeti za započinjanje velike ljetne ofenzive kojoj je, ovoga puta, cilj bio
ograničen na Kavkaz i tamošnja naftna polja, odnosno eventualno izbijanje na
Bliski istok. Ofenziva koja je započela u lipnju izazvala je sovjetsko
povlačenje, no rasulo iz godine 1941. nije se ponovilo. Sovjeti su s vremenom
bili u stanju usporiti njemačko napredovanje, a dodatni problem predstavljalo je
razdvajanje njemačkog nadiranja na dva pravca - jedan prema Kavkazu, drugi u
smjeru Staljingrada, industrijskog središta na rijeci Volgi. Shvaćajući
stratešku važnost Staljingarada, Sovjeti su ga odlučili odlučno braniti, što je
dovelo do staljingradske bitke.

Njemačko zapovjedništvo nadalo se prodrijeti na Bliski istok i s južnog pravca
zahvaljujući novoj Rommelovoj ofenzivi kojom su britanske snage teško poražene u
bitci kod Bir Hakeima i prisiljene na povlačenje iz Libije u dubinu egipatskog
teritorija. Rommel se nadao zauzeti Aleksandriju, izbiti na Sueski kanal te se
poslije spojiti s njemačkim snagama na Kavkazu, odnosno japanskim u Indiji. Ali
taj ambiciozni plan sredinom ljeta zaustavila je loša logistika te
reorganizirana britanska obrana pod zapovjedništvom generala Bernarda
Montgomeryja koja je Rommelovo napredovanje konačno zaustavila u bitci kod Alam
el Halfe.

U međuvremenu se, u skladu sa zaključcima konferencije u Wanseeu u siječnju, na
teritorijima pod vlašću Njemačke i njenih satelita počelo provoditi tzv. Konačno
rješenje židovskog pitanja, danas poznatije pod nazivom Holokaust.

Sredinom 1942. SSSR se ponovno našao u teškoj situaciji, te je Staljin to
iskoristio kako bi zapadne saveznike natjerao na otvaranje tzv. drugog fronta u
Zapadnoj Europi s ciljem rasterećenja Crvene armije. Američki vojni krugovi
također su se zalagali za takav plan iz političkih razloga, nastojeći da rat u
Europi bude što kraći, odnosno da se mogu obračunati s Japanom. Churchill je,
pak, smatrao kako do otvaranja drugog fronta treba doći na obalama Mediterana
koje je on nazivao "mekim trbuhom" Hitlerove Europe. Propast kanadskog prepada
na Dieppe u lipnju je Amerikance uvjerila u snagu njemačke obrane na atlantskim
obalama, odnosno prihvaćanje Churchillovih argumenata.

Iako su Rommelove osovinske snage u Sjevernoj Africi dugo vremena bile brojčano,
tehnički i logistički inferiorne Britancima, tek je Montgomery to uspio
shvatiti, odnosno praktički iskoristiti za jednostavan plan koji je 23.
listopada doveo do početka bitke kod El Alameina. Rommelove snage teško su
poražene i natjerane na povlačenje koje će postupno dovesti do gubitka Libije.
Zato se ta bitka smatra prvom prekretnicom Drugog svjetskog rata.

U međuvremenu su osovinske pozicije 4. studenog dodatno oslabljene operacijom
Torch, anglo-američkim iskrcavanjem na obale Maroka i Alžira, koji su bili pod
kontrolom vichyjevske Francuske. Nakon kraćeg otpora vichyjevske su se snage
predale, odnosno prešle na stranu Saveznika, ali je daljnje napredovanje u Tunis
zaustavljeno zbog iskrcavanja njemačko-talijanskih snaga te lošeg vremena. Bez
obzira na to, uspjeh složene amfibijske operacije pokazao je kako su Saveznici
sličan pothvat u stanju ponoviti drugdje, tjerajući Hitlera da na račun istočnog
fronta šalje trupe na zapad radi obrane europskih obala. Zato se Torch naziva
drugom prekretnicom drugog svjetskog rata.

Najvažnija prekretnica ipak se dogodila na istočnom frontu, gdje su ulične borbe
u Staljingradu bile toliko iscrpile njemačko ljudstvo da je njemačko
zapovjedništvo bilo prisiljeno popunjavati bočne linije trupama svojih
saveznika, Rumunjske, Mađarske i Italije. To je sovjetskoj vrhovnoj komandi
(Stavka) dalo sjajnu priliku da dvostrukim bočnim udarom 19. studenog te linije
probije i u Staljingradu opkoli 6. armiju generala Friedricha Paulusa. Pokušaji
da se obruč probije i opkoljena armija izbavi nisu uspjeli, pa su se 1. veljače
1943. njeni ostaci predali, označivši najveću katastrofu u dotadašnjoj njemačkoj
vojnoj povijesti.

Prekretnica se dogodila i na Pacifiku, nakon što su 2. kolovoza američki marinci
izvršili desant na strateški važan otok Guadalcanal na Solomonskim Otocima.
Japanci su ih odatle pokušali otjerati vlastitim desantom što je dovelo do
šestomjesečnih žestokih borbi na kopnu, moru i zraku. Iako su obje strane
pretrpjele ogromne gubitke, Amerikanci su ih lakše nadoknađivali te su se
Japanci početkom veljače 1943. povukli, označivši uspjeh prve velike savezničke
ofenzive na tom ratištu.

Savezničkim snagama u Sjevernoj Africi Tunis je, nakon relativno lakog
zauzimanja Alžira i Maroka, predstavljao veliki problem, što zbog lošeg vremena,
što zbog teškog planinskog terena koji je vješto koristila njemačko-talijanska
ekspedicijska armija na čelu s generalom von Arnimom. Saveznici su dodatni
problem imali u slaboj koordinaciji između britanskih, američkih i francuskih
kolonijalnih trupa. Još veći problem bilo je neiskustvo američkih snaga koje je
19. veljače došlo do izražaja u bitci kod Kasserinea prilikom koje je Rommel
uspio probiti američke položaje i izazvati panično povlačenje koje je
zaustavljeno tek krajnjim britanskim naporima.

No taj Rommelov uspjeh nije mogao biti iskorišten jer je u Tunis s juga, iz
Libije, prodirala britanska Osma armija na čelu s Montgomeryjem. Dana 6. ožujka
Montgomery je Rommela porazio u bitci kod Medenina, a 17. ožujka započeo je
pustinjskim manevrom zaobilaziti utvrđenu Marethsku liniju na tuniško-libijskoj
granici. Uspješan proboj tih položaja zapečatio je sudbinu osovinskih snaga u
Tunisu, jer nisu imale dovoljno ljudstva ni materijala kako bi se oduprle
savezničkim ofenzivama iz dva pravca.

Iako su pojedini osovinski komandanti tražili dozvolu za evakuaciju, Hitler je
to odbio iz političkih razloga, plašeći se dodatne demoralizacije nakon
staljingradske katastrofe. Evakuacija je s vremenom postajala sve teža, isto kao
i snabdijevanje trupa zbog sve očitije pomorske nadmoći Saveznika u Mediteranu.
14. svibnja posljednji su se ostaci osovinskih snaga predali, označivši konačni
kraj rata u Sjevernoj Africi.

U međuvremenu su se sile Osovine mogle utješiti djelomičnim uspjehom njemačke
ofenzive na istočnom frontu, tokom koje su Sovjeti odbačeni iz područja Harkova
koji su bili oslobodili početkom godine. To je Wehrmachtu povratilo optimizam,
odnosno potaklo planove za još jednu veliku ljetnu ofenzivu, dok su Sovjeti
odlučili zaustaviti daljnje napade i posvetiti se konsolidaciji svojih redova.
To je dovelo do relativnog zatišja na istočnom frontu koje će trajati nekoliko
mjeseci.

Desant na Sjevernu Afriku među osovinskim je snagama potakao strah od
eventualnog savezničkog iskrcavanja na druge dijelove Sredozemlja. Zato su
poduzete mjere za jačanje obrane na tom području - vichyjevska je Francuska
okupirana, nakon čega se njena flota u Toulonu samopotopila kako ne bi pala u
ruke Nijemcima. Na Balkanu, gdje se razgranao široki partizanski pokret,
pokrenute su ofenzive u cilju njegovog gušenja, pogotovo u Jugoslaviji gdje su
pokušaji uništenja Titovih partizana doveli do bitaka na Neretvi i Sutjesci.

Kurska bitka (5. srpnja - 23. kolovoza 1943.) vođena je između sovjetskih i
njemačkih snaga tijekom ljeta 1943. godine. To je najveća tenkovska bitka u
povijesti ratovanja i najznačajnija saveznička pobjeda tijekom 1943. godine.

Namjera njemačkih kopnenih snaga (Wehrmacht) bila je razbiti središnji dio
istočnog fronta, s juga obuhvatiti Moskvu i nanijeti odlučujući udarac. Njemačka
ofenziva počela je 5. srpnja pod tajnim nazivom Zitadelle (tvrđava, citadela). U
bitci je s njemačke strane angažirano 50 divizija (od čega 14 oklopnih i 2
motorizirane) - ukupno oko 800.000 vojnika, 2.700 tenkova i samovoznog
topništva, 10.000 topova i minobacača, uz podršku oko 2.000 zrakoplova, a sa
sovjetske 12 armija (od čega 2 oklopne). Rusi su imali izvjesnu brojčanu
nadmoćnost u ljudstvu i naoružanju - 20.000 topova i minobacača, 920 raketnih
bacača, 3.600 tenkova, uz podršku 2.400 zrakoplova. Ruske snage izvele su
uspješan protunapad i do 23. kolovoza Nijemci su poraženi: iz stroja im je
izbačeno oko 60.000 poginulih i oko 150.000 ranjenih vojnika. Stvarni ruski
gubici objelodanjeni su tek 1991. i iznosili su oko 80.000 poginulih uz velik
broj ranjenih i nestalih. Pobjedom Crvene armije u ovoj bitci, inicijativa na
Istočnom frontu prešla je na sovjetsku stranu. Od tada pa sve do kraja rata
njemačke jedinice nalaze se u konstantnoj defenzivi.

Podrobniji članak o temi: Kapitulacija Italije U skladu s Churchillovim
strateškim zamislima, zapadni su saveznici 10. srpnja započeli iskrcavanje na
Siciliju, što je bio prvi korak prema izbacivanju Italije iz rata. Iako su
osovinske snage, pogotovo njemačke, pružale žestok otpor, brzo je postalo jasno
da se moraju povući na talijansko kopno. U međuvremenu su svi ti događaji imali
utjecaj na fašističke vođe u Rimu, koji su 21. srpnja svrgnuli i uhitili
Mussolinija, a nova vlada odmah je započela tajne pregovore o kapitulaciji.

Do kapitulacije je došlo 8. rujna, kada se trebalo dogoditi koordinirano veliko
iskrcavanje kod Salerna. No, njemačke snage pod komandom feldmaršala Kesselringa
pokazale su se kao vrlo vješte, kako u obrani od zapadnih saveznika, tako i u
brzom stavljanju Italije pod okupaciju. Mussolini je oslobođen akcijom njemačkih
komandosa i postavljen na čelo kvislinške Talijanske Socijalne Republike. U
međuvremenu su Nijemci, vješto koristeći planinski teren, zadržavali saveznički
prodor prema Rimu te postupno stvorili gotovo nesavladivu obrambenu liniju čiji
je centar bio Monte Cassino. Oko tog mjesta mjesecima će se voditi krvave borbe.

Kapitulacija Italije imala je ozbiljne posljedice i na Balkanu. Dok je britanski
pokušaj da iskoriste kapitulaciju talijanskog garnizona i na brzinu osvoje
Dodekanez završio katastrofom, u Grčkoj i Jugoslaviji partizanima su pale u ruke
velike količine oružja i opreme. Pogotovo je to imalo veliki utjecaj na
Jugoslaviju, gdje se partizanska vojska i s njom povezan politički pokret
nametnula kao glavni čimbenik u budućem poratnom uređenju zemlje.

Isfrustrirani uspješnim njemačkim otporom kod Monte Cassina, saveznički su
zapovjednici odlučili osvojiti Rim obilaznim manevrom, odnosno iskrcavanjem
trupa kod Anzija, u pozadini njemačkih linija. No, iskrcavanje, koje je otpočelo
krajem siječnja, vrlo je brzo zapelo zbog logističkih problema i nesposobnosti
američkog generala Lucasa. To je Nijemcima dalo dragocjeno vrijeme da dovuku
rezerve i pokrenu protunapad koji je saveznike gotovo uspio baciti u more.
Mostobran je očuvan, ali su saveznici odustali od namjere da ga koriste kao
polazište za napad na Rim.

Monte Cassino osvojen je nekoliko mjeseci kasnije i Nijemci su konačno
prisiljeni na povlačenje, što je Amerikancima omogućilo da 4. lipnja oslobode
Rim. No, dotada je Churchillova mediteranska strategija bila temeljito
diskreditirana i talijansko bojište izgubilo prioritet među savezničkim
planerima.

Nakon poraznih iskustava u brdovitoj Italiji, saveznici su konačno prihvatili
američko stajalište da je rat najbolje dobiti direktnim udarom u Njemačku preko
ravničarske Zapadne Europe. Od kraja 1943. intenzivirale su se pripreme za
veliko iskrcavanje na francusku obalu, koje je dobilo šifru Operacija Overlord.
Pomorski i zračni desant bio je godinama planiran, a mjesecima uvježbavan, uz
dotada neviđeni sustav dezinformacije neprijatelja.

Sve te mjere urodile su plodom kada je 6. lipnja - datum koji će u povijest ući
kao Dan D - izvršena dotada najveća amfibijska operacija u povijesti. Savezničke
snage iskrcale su se na širokom frontu u Normandiji, umjesto kod Doverskih vrata
gdje su ih Nijemci bili očekivali. Iako su Nijemci na sve moguće načine pokušali
saveznike baciti u more, mostobran se postupno širio. Nakon mjesec i pol dana
krvavih i žestokih borbi, Amerikanci su uspjeli izvršiti proboj i poduzeti
veliki obuhvatni manevar. Hitlerovo uporno odbijanje da izda zapovijed za
povlačenje dovelo je do opkoljavanja i uništavanja njemačkih snaga kod Falaisea.

Istovremeno je izvršen i manji desant na južnu obalu Francuske. Nijemci su
počeli povlačenje iz Francuske koje se vrlo brzo pretvorilo u paniku i rasulo.
General de Gaulle u tim je danima uspješno ishodio da njegov pokret Slobodnih
Francuza postane legitimna vlada oslobođene Francuske i izbjegne savezničku
okupacijsku upravu. 24. kolovoza, nakon oslobođenja Pariza, to je i potvrđeno.

Duboko uvjereni da će rat moći završiti do Božića, saveznici su se odlučili za
riskantni plan zračnog desanta u južnoj Nizozemskoj, kojemu je cilj bilo
osvajanje mostova preko Rajne. Taj plan, prozvan Operacija Market Garden, 17.
rujna doveo je do velikog zračnog desanta, pri čemu su britanski padobranci kod
Arnhema stjecajem okolnosti naletjeli na elitne njemačke jedinice. Rezultat toga
bila je arnhemska bitka u kojoj su Britanci desetkovani, a Nijemci stekli jednu
od posljednjih velikih pobjeda u ratu.

Crvena armija od kurske bitke bila je u stalnom napredovanju. U prvoj polovici
1944. godine borbe su se uglavnom vodile na sjevernom i južnom dijelu istočnog
fronta, pa je tako odsječen njemački garnizon na Krimu, a Lenjingrad konačno
oslobođen opsade.

Glavni i najspektakularniji udar dogodio se u lipnju, a nosio je šifru Operacija
Bagration. Ta operacija koja traje od 22. lipnja do 19. kolovoza 1944. godine
vremenski se poklapa s Operacijom Overlord na zapadnom frontu. Njime je
slomljena njemačka Grupa armija Centar i oslobođena Bjelorusija - te je front
nakon tri godine razornog ratovanja izmješten izvan predratnog teritorija
SSSR-a. U operaciji Bagration su Sovjeti zarobili ogromni broj neprijateljskih
vojnika i stekli 180.000 mrtvih i nestalih, uz bazu za daljnje napredovanje na
područje Poljske i Njemačke.

U isto vrijeme pokrenuta je i velika ofenziva na Finsku, čija je vlada odlučila
pristati na sovjetske uvjete za primirje. Ta odluka nije značila kraj rata za
Finsku. Nijemci su odmah pod okupaciju stavili sjeverni dio zemlje koji će
postati poprište višemjesečnog krvavog rata između bivših saveznika.

Dolazak Sovjeta na Balkan prisilio je Nijemce na povlačenje iz Grčke prema
sjeveru. Nastali vakuum nastojale su ispuniti suparničke gerilske frakcije, što
je dovelo do građanskog rata u koji su se upetljale britanske trupe. U
Jugoslaviji su u jesen Titovi partizani uz pomoć Crvene armije oslobodili
Beograd te se polako transformirali u regularnu vojsku koja je držala svoj dio
fronta.

U 1943. i 1944. godini na Pacifiku glavna saveznička, odnosno američka,
strategija bilo je tzv. preskakanje otoka. Ona se sastojala u tome da se prodor
u dubinu područja pod japanskom kontrolom izvodi zaobilaženjem većine otočnih
uporišta koja bi tom prodoru stajala na putu. Amerikanci bi se jednostavno
iskrcali u pozadini tih uporišta, tamo sagradili pomorske i zračne baze, a
japanske baze ispred njih bile bi podvrgnute zračnom i pomorskom bombardiranju,
odnosno blokadi u cilju njihove trajne neutralizacije.

Takva je strategija donijela ploda u savezničkom sporom, ali nezaustavljivom
napredovanju u Jugozapadnom, odnosno Središnjem Pacifiku. No, kako su se
savezničke linije približavale Japanu, tako su rasle nesuglasice između generala
Douglasa MacArthura i admirala Chestera Nimitza. Dok se Nimitz zalagao za
direktan prodor prema Japanu, dotle je MacArthur, dijelom zbog svoje povrijeđene
taštine, inzistirao na prethodnom oslobođenju Filipina.

Na kraju je iz političkih razloga prevagnulo MacArthurovo mišljenje. U jesen su
Amerikanci prikupili veliku invazijsku flotu i izvršili desant na Filipine.
Japanski pokušaj da to spriječe doveo je do bitke u zaljevu Leyte - najvećeg i
najspektakularnijeg pomorskog okršaja u ratu, nakon kojeg je japanska ratna
mornarica prestala postojati kao ozbiljan faktor. Američke kopnene snage na
Filipinima su, s druge strane, s japanskim garnizonima vodili žestoke borbe do
samog kraja rata.

Podrobniji članak o temi: Kapitulacija Njemačke Krajem 1944. Njemačka je ostala
usamljena, bez saveznika, a i njen matični teritorij već je bio načet sa zapada
i s istoka. No, Hitler je još uvijek vjerovao u uspješan završetak rata,
uzdajući se u nova oružja poput raketa V-2 ili mlaznih lovaca Me-262. Kako bi
stekao vrijeme da ih usavrši, naredio je veliku ofenzivu na zapadu protiv
američkih položaja u Ardenima. Velika ardenska protuofenziva u potpunosti je
iznenadila Amerikance i nanijela im teške gubitke, ali su njihovi položaji brzo
konsolidirani uz pomoć britanskih saveznika te su Nijemci postupno potisnuti na
polazne položaje.

Njemačka je vojska nakon više od pet godina doživjela potpuni slom pa su se
mnoge jedinice, pogotovo na zapadu, počele predavati bez borbe, a na istoku
boriti manje zato da zaustave Sovjete, a više zato da sebi daju priliku za
predaju zapadnim saveznicima. 25. travnja sovjetske i američke trupe spojile su
se kod Torgaua, presjekavši tako Njemačku napola. U isto vrijeme otpočela je
berlinska bitka tijekom koje je Hitler izvršio samoubojstvo, a sam Berlin predao
se 2. svibnja.

Nova njemačka vlada pod admiralom Dönitzom otpočela je pregovore o kapitulaciji
koji su završeni 7. svibnja, a 8. svibnja objavljen je prekid neprijateljstava.
U nekim dijelovima Europe, pogotovo onim istočnim, borbe su se vodile još
nekoliko tjedana, ali je tog dana službeno otpočeo mir.

U prvoj polovici 1945. godine američki su se vojnici iskrcali na otok Iwo Jimu i
nakon dugotrajnih i žestokih borbi svladali tamošnji japanski garnizon. Otok je
poslije počeo služiti kao baza američkim strateškim bombarderima B-29 u njihovim
napadima na ciljeve u samom Japanu. Prilikom napada korištene su zapaljive bombe
što je samo u Tokiju dovelo do 300.000 mrtvih.

U lipnju su se Amerikanci još više približili samom Japanu nakon iskrcavanja na
Okinawi. I tamo je japanski garnizon svladan, ali uz ogromne gubitke na
savezničkoj strani. Ti su gubici uvjerili američke planere da će invazija samog
Japana zahtijevati nezamislivo veliki broj žrtava i doveli do odluke da se Japan
na predaju pokuša prisiliti upotrebom novog oružja zvanog atomska bomba.

Dana 6. kolovoza na Hirošimu je bačena atomska bomba koja je izazvala dotad
nezamislivo razaranje i patnje među lokalnim stanovništvom. Dok je japanska
vlada pokušavala shvatiti što se dogodilo, uslijedio je još jedan šok u obliku
objave rata od strane SSSR-a. Sovjetske snage vrlo su brzo razbile japanske
snage u Mandžuriji i otpočele brzo napredovati prema Koreji. Dana 9. kolovoza
bačena je druga atomska bomba na Nagasaki (vidi Atomsko bombardiranje Hirošime i
Nagasakija).

To je bilo dovoljno da japanska vlada nakon nekoliko dana shvati da daljnji
otpor nema smisla, te je 15. kolovoza objavljena bezuvjetna kapitulacija. Ona je
formalno potpisana 2. rujna na američkom bojnom brodu USS Missouri u Tokijskom
zaljevu, što je datum koji predstavlja službeni završetak drugog svjetskog
rata..

Rat je doveo do dramatičnih demografskih promjena u mnogim dijelovima svijeta.
Cijele su etničke zajednice ili desetkovane ili prisilno raseljene. Najžalosniji
su primjer tog desetkovanja i mučenja europski Židovi i Romi. Židovi koji su
preživjeli holokaust uglavnom su se iselili u SAD i Aziju gdje su stvorili
Izrael.

Podrobniji članak o temi: Progon Nijemaca nakon Drugog svjetskog rata Od
protjeranih naroda to su bili Nijemci (iz Istočne Europe).

I materijalni gubici bili su veliki. U ratu su nestali i mnogi dijelovi kulturne
baštine, za što su najbolji primjer Varšava, koju su, nakon neuspjelog ustanka
godine 1944., Nijemci u potpunosti razorili, te Dresden čiji je veći dio godine
1945. spaljen u savezničkom bombardiranju.

Najvidljivije promjene bile su one koje su se ticale državnih granica. SSSR je u
svoj sastav uveo Estoniju, Latviju i Litvu te se proširio na račun Finske,
Njemačke, Poljske, Čehoslovačke i Rumunjske. Mirovnim ugovorima proširila se
Poljska na račun Njemačke, odnosno Jugoslavija na račun Italije - s time da je
pitanje Trsta riješeno tek 1954. godine. Kina je preuzela otok Tajvan, dok je
Koreja stekla neovisnost.

Sama Njemačka ubrzo je nakon rata podijeljena na Zapadnu i Istočnu Njemačku.
Austrija je također povratila neovisnost i godine 1955. postala suverena i
neutralna država.

Britanija je bila iscrpljena i svim svojim kolonijama priznala je samostalnost,
a Nizozemska je Vijetnam napustila tek 1954. Dotada je već započeo proces
dekolonizacije tijekom kojeg je nastao Treći svijet.

Na mjesto iscrpljenih, poniženih i devastiranih bivših europskih sila došle su
dvije države - SAD i SSSR. Njihovo suparništvo, djelomično motivirano borbom za
prevlast u svijetu, a djelomično nesuglasicama nazvano je hladni rat, a granica
između njihovih sfera u Europi prozvana Željezna zavjesa.

U nastojanju da steknu propagandnu i drugu nadmoć nad Sovjetima, Amerikanci su u
Zapadnu Europu uložili ogromna sredstva u svrhu ekonomske obnove preko tzv.
Marshallovog plana. Ubrzo nakon rata počeli su prvi diplomatski koraci koji će s
vremenom dovesti do stvaranja Europske Unije.

Dijelom zbog svog trajanja i dimenzija, a dijelom zbog toga što je bio prvi
oružani sukob u kome su ulogu imali novi masovni mediji kao radio i film, Drugi
svjetski rat na svjetsku je kulturu općenito ostavio snažan utisak koji traje i
danas i koji se manifestira u dva često proturječna oblika.

U Drugom svjetskom ratu, koji je bio puno razorniji od Prvog, pojavio se i
razvio pacifizam. On je nalagao izbjegavanje rata pod svaku cijenu.

Zbog sve veće upotrebe nuklearnog oružja smatra se da bi treći svjetski rat,
ukoliko bi došlo do njega, bio još razorniji i da bi prijetio uništenju ljudske
vrste.

Posebno je velik zločin predstavljao Holokaust. Mnogi smatraju Holokaust težim
zločinom od svih razaranja u ratu.



https://hr.wikipedia.org/wiki/Luka_Modri%C4%87

Luka Modrić (Zadar, 9. rujna 1985.), hrvatski je profesionalni nogometaš i
hrvatski nogometni reprezentativac koji trenutačno igra za španjolski nogometni
klub Real Madrid. Većinom igra kao razigravač na poziciji navalnog veznog ili na
poziciji lijevog krila.

Nogometnu karijeru započeo je u mlađim uzrastima NK Zadar, da bi 2000. godine
prešao u GNK Dinamo gdje je, preko posudbi u Zrinjskom iz Mostara i Interu iz
Zaprešića, izborio mjesto u prvih jedanaest zagrebačkih plavih. Sa Dinamom je
uzastopce osvojio tri naslova državnoga prvaka (2006., 2007. i 2008.) te dva
naslova pobjednika Hrvatskog nogometnog kupa (2007. i 2008.). Tomu je pridodao i
jedan osvojeni Superkup iz 2006. godine. Također je dobitnik godišnje nagrade
Sportskih novostiju za najboljeg igrača Prve hrvatske nogometne lige, koja mu je
dodijeljena 2008. godine. Dobitnik je i nagrade za najveću nadu hrvatskoga
nogometa koju mu je 21. prosinca 2004. godine dodijelio Večernji list.

15. svibnja 2008. godine prodan je engleskom prvoligašu Tottenham Hotspuru za
16,5 milijuna funti, čime je izjednačio rekordni iznos koji je klub prethodno
platio za napadača Darrena Benta. Iako u početku nije bilježio dobru
natjecateljsku formu, po dolasku novog menadžera na klupu Tottenhama, Harryja
Redknappa, Modrić je postao ključni igrač svoje momčadi. Prvi značajan uspjeh s
londonskim klubom napravio je već u svojoj prvoj sezoni kada je Tottenham
izgubio finalnu utakmicu engleskog Liga kupa od Chelseaja nakon izvođenja
jedanaesteraca.

Za hrvatsku nogometnu reprezentaciju nastupio je na Svjetskom prvenstvu 2006.
godine u Njemačkoj, na Europskom prvenstvu 2008. godine u Austriji i Švicarskoj
te na Europskom prvenstvu 2012. godine u Poljskoj i Ukrajini. Odličnim je igrama
u dresu nacionalne vrste zaslužio epitet najvažnijeg igrača tadašnjega izbornika
Slavena Bilića.

Luka Modrić rođen je u Zadru a prve godine života proveo je u malom dalmatinskom
selu Modrići nedaleko od Obrovca, odakle je podrijetlom i njegova obitelj. Ime
je dobio po djedu Luki koji je po zanimanju bio cestar te je radio na državnim
cestama koje su povezivale Dalmaciju i Liku. Njegovi roditelji radili su u
obrovačkim socijalističkim poduzećima, sve do početka srpske agresije na
Hrvatsku. Modrići su se 1991. godine našli na teritoriju na kojem su pripadnici
srpske vojske radili strašan teror nad hrvatskim stanovništvom. Žrtva je srpske
agresije 18. prosinca 1991. tako postao i Modrićev djed Luka, koji je kao civil
ubijen od četničke paravojske. Nakon smrti djeda, Modrićeva obitelj preselila se
u Zadar gdje su kao prognanici dobili smještaj u hotelu Iž. Njegov otac Stipe,
dobio je tada posao u hrvatskoj vojsci, a kako je hotel Iž bio smješten blizu
stadiona NK Zadar, Luku je upisao u nogometnu školu. Unatoč teškim vremenima,
Modrićev otac uspijevao je izdvajati dio novca iz svoje plaće kako bi sinu
omogućio treniranje nogometa u najboljim mogućim uvjetima.

Po završetku rata, kada je imao deset godina, Modrić se zajedno s Mariom
Grgurovićem zaputio na probu u splitski Hajduk, no tamošnja ih je trenerska
struka ocijenila kao fizički slabe. S Hajdukom su kasnije sudjelovali na
nekoliko nogometnih turnira u Italiji i unatoč tome što su bili među zapaženijim
igračima u Hajduku su mislili kako dječaci nemaju budućnosti u nogometu,
prvenstveno zbog nedostataka tjelesnih predispozicija. Nakon što je završio
osnovnu školu, Modrića je šef omladinskog pogona NK Zadar Tomislav Bašić
preporučio Zdravku Mamiću, tadašnjem članu Dinamovog izvršnog odbora. Mamić je
bez ikakvih prethodnih saznanja o igračevim sposobnostima prihvatio preporuku te
je Modrić, nakon osam godina provedenih u nogometnoj školi NK Zadar, 2000.
godine potpisao stipendijski ugovor s GNK Dinamo.

Odluci da Modrić pređe u zagrebački Dinamo žestoko se protivio tadašnji športski
direktor NK Zadar Josip Bajlo, koji je smatrao kako bi klub puno više zaradio da
je Modrića zadržao do njegove dvadesete godine u klubu, a drugi bi klubovi tada
za njegov prelazak morali Zadru platiti odštetu od 2,5 milijuna kuna. Modrićevi
su roditelji rekli kako je njegov otac djelatna vojna osoba zbog čega se moraju
odseliti, pa ga zbog toga, prema prijedlozima nogometnog saveza, klub ne može
zadržati. Nakon što je Dinamo platio 48 tisuća kuna kompenzacije Zadru, Modrić
se preselio u Zagreb, no bez roditelja koji su ostali živjeti u Zadru. Klub ga
je smjestio u stan na maksimirskom kvartu Ravnice, zajedno s njegovim budućim
suigračima u juniorima NK Dinama, bosanskim Hrvatima Ivicom Džidićem i Davorom
Landekom.

Prve tri godine Modrić je nastupao za kadetsku i juniorsku momčad zagrebačkog
Dinama u čijem se omladinskom pogonu tada nalazio veliki broj kvalitetnih mladih
igrača, među ostalima i Vedran Ćorluka, Eduardo da Silva, Hrvoje Čale i Niko
Kranjčar. Modrić je s juniorskom momčadi dva puta osvajao naslov prvaka države
prije nego što je, zajedno s Džidićem i Landekom, 2003. godine posuđen na jednu
godinu Zrinjskom iz Mostara. Trener i bivši igrač Dinama Stjepan Deverić,
poticao je mlade nogometaše da odlaze na posudbe u druge klubove, pa se tako i
sam odlučio otići s trojicom nogometaša u Zrinjski kako bi pomnije pratio njihov
napredak. Mladi Dinamovi nogometaši bili su okosnica mostarskog kluba, a posebno
se isticao Modrić koji je odličnim igrama pomogao Zrinjskom u borbi za ostanak u
elitnom razredu bosanskohercegovačkog nogometa. U tjelesno izrazito zahtjevnoj
nogometnoj ligi Modrić se prometnuo u jednog od najboljih igrača te mu je
iskustvo igranja na seniorskoj razini pomoglo u daljnjem razvoju njegovog
neosporivog talenta. Iako je imao samo 18 godina navijači Zrinjskog, Ultrasi,
dodijelili su mu trofej "Filip Šunjić–Pipa", nagradu koju na kraju svake sezone
uručuju igraču koji se istaknuo svojim zalaganjem i borbenošću na terenu, ali
prije svega korektnim odnosom prema navijačima izvan športskih borilišta. Modrić
je ujedno i najmlađi dobitnik te nagrade. U dresu Zrinjskog odigrao je 22
utakmice uz učinak od 8 pogodaka. Utakmicu za pamćenje odigrao je 3. travnja
2004. godine kada je Zrinjski u 24. kolu Premijer lige pobijedio tada jako FK
Sarajevo koje se te sezone borilo za naslov prvaka rezultatom od 2:1. Modrić je
doveo Zrinjski u vodstvo nakon što je, sam oduzevši loptu igračima Sarajeva,
pretrčao cijelu protivničku polovicu i na kraju zabio pogodak.

Po završetku posudbe, Modrić se vratio u Dinamo i unatoč odličnim nastupima za
Zrinjski, čelnici kluba nisu bili impresionirani mladim nogometašem te su ga
planirali ostaviti još jednu sezonu na posudbi zajedno sa Džidićem i Landekom, a
trebao im se priključiti i Ćorluka. Međutim, tadašnji pomoćni trener Dinama Đuro
Bago nije htio dozvoliti da klub upropasti talentirane nogometaše te je
nagovorio upravu Dinama da Modrića i Ćorluku pošalju na posudbu u zaprešićki
Inter. Sve je bilo dogovoreno sa direktorom NK Intera Brankom Ljaljkom, a uz
njih dvojicu na posudbu je poslan i Hrvoje Čale. Prvu službenu utakmicu za Inter
Modrić odigrao je 24. srpnja 2004., u prvome kolu 2004./05. sezone prve hrvatske
nogometne lige u gostujućoj pobjedi nad NK Zagrebom od 1:0. Prvi pogodak u
hrvatskoj nogometnoj ligi postigao je 18. rujna 2004. u domaćoj pobjedi Intera
nad Varteksom od 3:2. U jesenskome dijelu prvenstva, Modrić je nastupio u svih
18 Interovih utakmica, zabivši pritom 4 pogotka. Zaprešićki je Inter, na opće
iznenađenje hrvatske javnosti, jesenski dio Prve hrvatske nogometne lige završio
na prvome mjestu, uz veliki doprinos trojice mladih Dinamovih nogometaša.
Odlične igre Luke Modrića više nisu mogle proći nezapaženo te ga je Dinamova
uprava odlučila prijevremeno vratiti s posudbe.

Sa posudbe se vratio 10. siječnja 2005. godine te se ubrzo priključio senirskome
sastavu pripremama za nadolazeći proljetni dio sezone. Unatoč odličnim igrama
pruženim u dresovima Zrinjskog i Intera, Modrić se nije uspio u Dinamu izboriti
za mjesto standardnog prvotimca. Tadašnji treneri Ilija Lončarević i Zvjezdan
Cvetković nisu Modriću pružali učestale prilike za dokazivanje, a kao rezultat
toga u svojoj prvoj sezoni nastupio je u 7 od mogućih 14 prvenstvenih utakmica
za Dinamo, ne zabivši nijedan pogodak. Zagrebački je klub okončao sezonu sedmim
mjestom u prvenstvu, što je najgora konačna pozicija kluba otkad se natječe u
Prvoj hrvatskoj nogometnoj ligi.

Nakon što je klub u prethodnoj sezoni smjenio čak četiri trenera, novo ime na
klupi Dinama za sezonu 2005./06. bio je, po drugi puta u njegovoj karijeri,
Josip Kuže. Modrić je te sezone nastupio u sve 32 utakmice Prve HNL te zabio 8
pogodaka. Dinamo je s novim trenerom suvereno dominirao ligom te praktički
tijekom cijele sezone držao prvo mjesto koje mu na kraju nije pobjeglo. Modrić,
s brojem 10 na leđima, bio je jedan od najvažnijih igrača Dinama uz kapetana
Mamića i nesavladiv napadački dvojac Bošnjak–Eduardo. Svojim pogotcima riješio
je dva derbija sa Hajdukom, po jedan na Poljudu i Maksimiru, uključujući i
utakmicu protiv najvećeg konkurenta za osvajanje naslova te sezone, Rijeci na
Kantridi. Sjajnim igrama u klubu dobio je i poziv u reprezentaciju, a prethodno
tomu uspješno je igrao i u mlađim selekcijama Hrvatske nacionalne vrste,
skupivši 15 nastupa za reprezentaciju do 21 godinu, gdje se dva puta upisao u
strijelce. U Dinamo su stigle ponude velikih europskih klubova za njega, no
navodno su odbijene i Modrić je ostao u Zagrebu, potpisavši novi desetogodišnji
ugovor s Dinamom do 2015. godine.

S novim trenerom, Brankom Ivankovićem, klub je obranio titulu prvaka države u
sezoni 2006./07., osvojivši čak 92 boda i pobjedivši u 30 od 33 odigrane
utakmice te sezone. Od 13. kola i poraza od 2:1 u gostima kod Šibenika, Dinamo
je nanizao 20 pobjeda čime je osigurao deveti naslov hrvatskoga prvaka. Modrić
je nastupio u 30 ligaških utakmica i zabio 6 pogodaka. Također je sudjelovao u
Dinamovom pohodu na dvostruku krunu, odigravši 7 utakmica u kupu i zabivši 1
pogodak Hajduku u uzvratnoj utakmici poluzavršnice. No, mladi reprezentativni
trojac Modrić–Eduardo-Ćorluka nije klubu donio uspjeh u Europi, gdje su
pokleknuli pred francuskim Auxerreom u kvalifikacijama za grupnu fazu Kupa UEFE.

I naredne sezone, 2007./08., Dinamo je osvojio dvostruku krunu pod vodstvom,
prvo Ivankovića te poslije Zvonimira Solde. Modrić je preuzeo kapetansku traku i
odveo klub do uspješne sezone u kojoj su iz europskih natjecanja izbacili
nizozemskog nogometnog diva AFC Ajaxa, pobjedivši ih 3:2 nakon produžetaka na
njihovoj Amsterdam Areni. Modrić je protiv Ajaxa realizirao prvi pogodak iz
jedanaesterca te je, uz Mandžukića, bio najbolji pojedinac zagrebačke momčadi.
Nažalost, ni ove sezone klub nije dočekao proljeće u Europi, pa se sve više
nagađalo o Modrićevu odlasku u inozemstvo. Izvršni dopredsjednik kluba Zdravko
Mamić navodno je odbio 50 milijunske iznose od engleskih prvoligaša te izjavio
kako klub nema namjeru prodavati Luku Modrića do kraja sezone 2008./09. Međutim,
Modrić se nije pomirio sa ostankom te najavio siguran odlazak iz kluba na ljeto.
U noći s 25. na 26. travnja dogovoren je potpis 12 milijuna eura vrijedan
6-godišnji ugovor s londonskim Tottenhamom, dok je Dinamu transferom pripalo čak
21 milijun eura.

Modrićev prelazak u Tottenham izjednačio je rekord najskupljeg transfera
londonskog kluba, koji je istu cijenu platio i za napadača Darrena Benta u
lipnju 2007. godine. Prvu utakmicu za novu momčad odigrao je 28. srpnja u
prijateljskom ogledu sa niželigašem Norwichom. Luka je u visokoj pobjedi od 5:1
odigrao 45 minuta. Prva službena utakmica u kojoj je nastupio bio je poraz od
2:1 u gostima protiv Middlesbrougha u prvome kolu engleske FA Premier lige 16.
kolovoza. Španjolski stručnjak Juande Ramos, tada menadžer Tottenhama, često ga
je upotrjebljavao van njegove prirodnje pozicije, pa je tako Modrić, tijekom
Ramosove ere, igrao discipliniranu i defanzivnu ulogu središnjeg veznog koja je
ograničavala njegove napadačke sposobnosti. Momčad je započela sezonu sa
porazima te je već nakon nekoliko uvodnih utakmica bila prikovana za dno ligaške
tablice. Modrić je često bio na udaru engleskih medija koji su, pogotovo nakon
što je zadobio ozlijedu koljena, često kritizirali njegove tjelesne sposobnosti,
pa tako i njegovu formu od dolaska u Tottenham. Za njegovu i formu kluba posebno
je bio zabrinut i tadašnji izbornik hrvatske nogometne reprezentacije Slaven
Bilić, smatravši kako se od Modrića u Tottenhamu očekuje puno više, ali je
istaknuo kako je samo pitanje vremena kada će se u klubu stvari posložiti, pa će
tako i nadoći dobra forma Luke Modrića. Ramosu je uručen otkaz, a zamijenio ga
je menadžer Portsmoutha Harry Redknapp. S njegovim dolaskom, situacija u klubu
se poboljšava, pa tako i Modrić pronalazi odgovarajuću formu pod vodstvom novoga
menadžera. Engleski stručnjak koristio je Modrića kao playmakera koji je igrao u
vrhu napada zajedno s napadačima Bentom i Pavljučenkom. Nekoliko mjeseci
kasnije, kako je rasla dobra forma i atmosfera u momčadi, Redknapp je izjavio
kako planira izgraditi momčad kojoj će okosnica biti hrvatski reprezentativac
Luka Modrić. Tijekom zimskoga prijelaznog roka u klub se vraćaju Robbie Keane i
Jermaine Defoe, pa je dolaskom novih napadača Modrić ponovno igrao na poziciji
središnjeg veznog, ali s ofanzivnijom ulogom kakvu je imao i dok je bio
playmaker i kapetan Dinama. Nastavio je igrati u sjajnoj formi te je bio
proglašen najboljim igračem u pobjedama nad Stokeom i Chelseajem. Prvi službeni
pogodak za Tottenham Modrić je zabio u utakmici protiv Spartaka iz Moskve 18.
prosinca 2008. koja je završila neriješenim ishodom 2:2. Tri dana kasnije zabija
svoj prvi ligaški pogodak protiv ekipe Newcastlea u gostujućem porazu od 2:1.

28. kolovoza 2009., tijekom utakmice protiv Birminghama u petom kolu Premier
lige, Modrić je napustio travnjak nakon što je u duelu s Lee Bowyerom zadobio
ozlijedu gležnja na desnoj nozi. Narednog dana potvrđene su sumnje kako je riječ
o težoj ozlijedi te da će Modrić, zbog frakture desne fibule, izostati s
travnjaka najmanje šest tjedana. No, ni nakon šest tjedana nije dočekan njegov
oporavak te povratak na travnjake. 31. listopada 2009. godine Harry Redknapp
odgodio je Modrićev povratak na tri tjedna, tek nakon reprezentativnih stanki.
Njegov povratak na travnjake dogodio se 8. prosinca 2009. godine kada je odigrao
70 minuta u pobjedi Tottenhama od 5:2, u prijateljskoj utakmici, protiv
niželigaša Grays Athletica. 28. prosinca 2009., u svojoj prvoj utakmici u
početnoj postavi Tottenhama nakon oporavka od ozljede, postiže pogodak u 11.
minuti u utakmici protiv West Ham Uniteda.

Svoj prvi gol u Englesko premijer ligi 2010./11. postigao je u susretu protiv
West Bromwich Albiona na samom početku sezone, 11. rujna 2010., u gostujućoj
utakmici. U sljedećih nekoliko susreta odigrao je nekoliko dobrih napadnih
uloga, a svoj drugi gol te sezone postigao je na domaćem stadionu 28. studenog
protiv Liverpoola. Kasnije se taj gol pripisao kao autogol liverpoolskog
obrambenog igrača. Nakon odlične obrambeno-napadačke igre u neriješenom dvoboju
protiv Manchester Uniteda u siječnju 2011., trener Redknapp je izjavio: Bio je
neprepoznatljiv. Očaravajuć. On je nevjerojatan igrač, mali čovjek koji uzima
loptu iz najužih kutova i izvlači se iz svake neugodnosti. Mogao bi igrati u
blio kojoj momčadi na svijetu. Iako je u proljetnom dijelu sezone igrao u prvoj
postavi, svoj treći sezonski pogodak zabio je tek 9. travnja u pobjedi nad Stoke
Cityem od 3:2. Izborio je jedanaesterac nakon grubog nasrtaja liverpoolskog
igrača, a tu utakmicu na Anfieldu Tottenham je dobio s dva zabijena i bez
primljenog pogotka.

Za se Modrića bio zanimao Tottenhamov gradski rival Chelsea. Tijekom prvog
dijela sezone Chelsea je nekoliko puta nudio velike, svaki put sve veće
vrtoglave iznose da bi Modrić prešao iz Tottenhama u Chelsea, no Tottenham je
svaki put to odbio. Tako je Totenham 16. lipnja 2011. odbio prodati Modrića
Chealsiji za 25 milijuna eura.

Ljeti 2012. govorilo se je da bi Modrić trebao postati igrač madridskoga Reala.
Trakavica je trajala dugih 80 dana nakon čega je predsjednik Tottenhama napokon
odlučio pustiti svog ponajboljeg igrača u redove španjolskog velikana. Modrić je
toga dana postao najplaćeniji hrvatski nogometaš te šesti najplaćeniji igrač u
Realovoj povijesti. 27. kolovoza 2012. godine Modrić je potpisao petogodišnji
ugovor s Realom, a debitirao je tri dana kasnije u utakmici španjolskog
Superkupa protiv Barcelone. Svoj prvi La Liga pogodak za Real Madrid postigao je
u utakmici 10. kola sezone 2012./13., protiv Real Zaragoze. Luka je osvojio Ligu
prvaka s "kraljevskim klubom" dva puta (2014. i 2016.). Imenovan je najboljim
veznim igračem u Španjolskoj te je stavljen u najbolju momčad svijeta prošle
godine. Modrić je glavni igrač hrvatske reprezentacije te glavni igrač Reala, uz
Cristiana Ronalda.

Modrić je za hrvatsku nogometnu reprezentaciju nastupao kroz šest dobnih
kategorija: do 15, do 17, do 18, do 19, do 21 te seniorsku momčad. Prvi nastup
ubilježio je 13. ožujka 2001. godine za selekciju do 15 godina u prijateljskoj
utakmici protiv Slovenije u Rovinju. Hrvatska je utakmicu dobila rezultatom od
5:0, a Modrić je igrao do 41. minute. Za istu selekciju upisao je još samo jedan
nastup, također u prijateljskom ogledu protiv Slovenije koji je završio
neriješenim ishodom, 2:2. Potom je nastupao za selekciju do 17 godina za koju je
odigrao dva prijateljska susreta protiv Slovenije. Prva utakmica, igrana 21.
kolovoza 2001. godine u Brežicama završila je 1:1, a uzvratni ogled dva dana
kasnije odigran je u Zaboku a završio je pobjedom Hrvatske od 2:0.

Sljedećih 16 mjeseci Modrić nije ubilježio niti jedan nastup za hrvatsku
reprezentaciju, sve do 28. siječnja 2003. godine kada je odigrao svih 90 minuta
za selekciju do 18 godina u prijateljskom ogledu protiv Portugala koji je
završio neodlučenim ishodom 1:1. Dva tjedma kasnije debitirao je za selekciju do
19 u pobjedi nad Slovenijom od 2:1. Prvu natjecateljsku utakmicu za Hrvatsku
odigrao je 27. listopada 2003. u Puli, u pobjedi 1:0 nad Albanijom u
kvalifikacijama za nadolazeće Europsko nogometno prvenstvo do 19 godina. Ukupno
je za selekciju do 18 godina odigrao 7, a za selekciju do 19 godina 11 utakmica
te je bio strijelac jednog pogotka. 31. ožujka 2004. po prvi je puta zaigrao i
za reprezentaciju do 21, odigravši 30. minuta u prijateljskom ogledu protiv
Turske u Velikoj Gorici koji je zavšio bez pogodaka. Za hrvatsku reprezentaciju
do 21 godinu odigrao je 15 utakmica, zabivši pritom 2 pogotka.

Nakon što je reprezentacija doživjela neuspjeh izgubivši od Srpske selekcije do
21 godinu u dokvalifikacijama za Europsko prvenstvo, Modrić je napokon dobio
poziv za seniorsku selekciju od tadašnjeg izbornika Zlatka Kranjčara. Svoj prvi
nastup ubilježio je 1. ožujka 2006. u Baselu, u prijateljskom ogledu protiv
Argentine. Modrić je igrao do 84. minute kada ga je zamijenio Jerko Leko, a
Hrvatska je utakmicu pobijedila s 3:2, nakon što je Dario Šimić zabio
pobjedonosni pogodak u posljednjoj minuti utakmice. Prethodno svjetskom
prvenstvu u Njemačkoj, Modrić je nastupio u još četiri prijateljske utakmice za
Hrvatsku nacionalnu vrstu, od čega je tri susreta počinjao s klupe za pričuve.
Na svjetskom prvenstvu dobio je tek nešto više od 15 minuta u utakmicama protiv
Japana i Australije. Hrvatska se nije plasirala u osminu završnice, a grupni dio
natjecanja završila je na trećem mjestu s dva boda. Po dolasku novog izbornika
Slavena Bilića, Modrić postaje standardni član početne postave te već u svojoj
prvoj utakmici pod vodstvom Bilića doprinosi pogotkom u gostujućoj pobjedi od
2:0, u prijateljskom ogledu, protiv Italije, 16. kolovoza 2006. godine. Prvi
pogodak u natjecateljskoj utakmici zabio je protiv reprezentacije Andore u
kvalifikacijama za europsko prvenstvo u Austriji i Švicarskoj. Utakmica je
završila rekordnom pobjedom hrvatske nogometne reprezentacije od 7:0. Nastupio
je u svih 12 kvalifikacijskih utakmica od kojih je hrvatska reprezentacija
pobijedila devet, izgubila jednu te dvije utakmice koje su završile 0:0 protiv
Rusije. Na Europskom prvenstvu u nogometu u Austriji i Švicarskoj, Modrić je
odigrao po 90 minuta u utakmicama protiv reprezentacija Austrije, Njemačke te
Turske. Također je bio strijelac prvog pogotka hrvatske reprezentacije na
turniru, realiziravši jedanaesterac protiv Austrije u 4. minuti, u utakmici koju
je hrvatska reprezentacija pobijedila s 1:0. Također, u četvrtzavršnici protiv
Turske bio je prvi izvođač jedanaesteraca, koji su odlučivali o prolasku u
poluzavršnicu. Modrić je promašio cijeli okvir gola te je Hrvatska ispala sa
europskog prvenstva.

U slijedećem kvalifikacijskom ciklusu, za svjetsko nogometno prvenstvo 2010.
godine u Južnoafričkoj Republici, Modrić je nastupio u šest od mogućih deset
susreta i bio strijelac tri pogotka, po jedan protiv Kazahstana, Andore te
Ukrajine. Hrvatska se nije uspjela plasirati nakon što je u grupnom dijelu
kvalifikacija završila na trećem mjestu s osvojenih dvadeset bodova, jedan manje
od drugoplasirane Ukrajine te sedam bodova manje od prvoplasirane u grupi,
nogometne reprezentacije Engleske.

Hrvatski nogometni izbornik objavio je u svibnju 2016. popis za nastup na
Europskom prvenstvu u Francuskoj, na kojem se nalazi Modrić.

Ukupno je za seniorsku vrstu Modrić nastupio 90 puta te bio strijelac 10
pogodaka, a još 37 puta je nastupao za mlađe uzraste hrvatske nogometne
reprezentacije.

Modrić je sposoban jednako dobro igrati sa svojom slabijom, lijevom i sa svojom
desnom nogom. Također je sposoban igrati na svim pozicijama u veznome redu,
izuzev pozicije obrambenog veznog. Dok je igrao u momčadi Dinama iz Zagreba,
Modrić je bio nositelj igre te je često mijenjao svoju poziciju, iako je većinom
igrao na poziciji lijevog krila. Također je sposoban igrati i u središnjici
terena, kao i na desnom krilu. Francuski nogometni stručnjak Gérard Houllier
opisuje Modrića kao izuzetnog radnika na terenu, staloženog igrača s odličnim
pregledom igre i preciznim dodavanjima.



https://hr.wikipedia.org/wiki/Dan_borca

Dan borca je obilježavao godišnjicu poziva KPJ – 4. srpnja 1941. na partizanski
oružani otpor silama Osovine u kapitulantskomu Jugoslavenskom kraljevstvu.
Izravan povod pozivu bio je napad Njemačkoga Reicha na Savez Sovjetskih
Socijalističkih Republika. Prestaje se obilježavati raspadom SFRJ; u Republici
Hrvatskoj od 1989. godine.

U trenutku službenoga poziva KPJ, oružani otpor na području Hrvatske je bio već
u tijeku, posebice na području Banovine, gdje je 22. lipnja 1941. pored Siska
osnovan Prvi sisački partizanski odred. Stoga se u Hrvatskoj 22. lipnja
obilježava se kao Dan antifašističke borbe.

Istoga dana, na istoj sjednici Politbiroa Centralnoga komiteta Komunističke
partije Jugoslavije, održanoj u vili Vladislava S. Ribnikara, Politbiro je
odlučio formirati Glavni štab NOP-a za Srbiju Glavni štab Srbije, kasnije Glavni
štab NOV i PO Srbije je nakon pada »Užičke republike« imao sjedišta u Sandžaku,
Bosni i Hercegovini, da bi tijekom srpnja 1944. bio stacioniran na Visu, odakle
je krenuo natrag u Srbiju.

Nedovršeni članak Dan borca koji govori o povijesti treba dopuniti. Dopunite ga
prema pravilima Wikipedije.



https://hr.wikipedia.org/wiki/Irska

Irska je otočna europska država, graniči s Velikom Britanijom. Prema ustavnom
uređenju Irska je parlamentarna demokracija, podjeljena je na 26 grofovija, a
glavni grad je Dublin. Članica je Europske Unije od 1973., a službena valuta je
euro, koji je 2002. zamijenio irsku funtu.

Irska zauzima otprilike pet šestina irskoga otoka, a udaljena je osamdesetak
kilometara od obale Velike Britanije od koje je odvojena Sjevernim kanalom te
Kanalom Sv. Jurja. Od Velike Britanije otok je odvojen prije 11.000 godina,
topljenjem leda i snijega na prijelazu iz pleistocena u holocen, te potapljanjem
obala zbog uzdizanja mora. Duljina granice Irske sa Sjevernom Irskom iznosi 360
km, dok je duljina morske obale 1.448 km. Sa zapadne strane okružena je s
Atlantskim oceanom, a s istoka plitkim Keltskim i Irskim morem. Cijeli otok se
nalazi u sjevernom umjerenom pojasu.

Najveći dio Irske, čak oko tri četvertine je ravničarski. Prostrana, blago
valovita nizina s nizom niskih uzvisina i s brojnim treseštima zauzima središnje
dijelove otoka. Prosječna visina ravničarskog dijela iznosi 150 m. Središnja je
ravnica građena od slojeva karbonske starosti te je prekrivena karbonatima –
vapnencima kredne starosti. Zbog toga su u Irskoj česte krške pojave.

Jugoistočno visočje, koje se u Wicklowu izdiže do 926 m, i visočje na
sjeverozapadu, koje je visoko do 819 m i na kojem su se sačuvali tragovi
vulkanske djelatnosti, nastalo je kaledonskim nabiranjem i pretežno je građeno
od prekambrijskih metamorfnih stijena, a jugozapadno visočje, s najvišim vrhom
Irske, Carrauntoohilom (1.041 m) u regiji Kerry hercinskim nabiranjem. Ostali
viši vrhovi su Mt. Brandon (953 m), i Lugnaquillia (926 m).

U doba pleistocena, cijeli je otok bio prekriven ledom koji je oblikovao obalu i
ostavio za sobom plodno tlo, a kasnije su zbog povlačenja leda gorja znatno
snižena.

Irska ima razvedenu obalu. Njezin zapadni dio uz Atlantski ocean razvedeniji je
od istočnog i jugoistočnog. Tu se nalaze svi veliki zaljevi : Donegal, Clew,
Galway, Dingle i drugi. Ljevkasti zaljevi – rijasi, jugozapadne i južne obale
nastali su potapanjem donjih dijelova obale. Najpoznatije je razvedeno gorje na
jugozapadu – Macgillicudys Reeks. Pred zapadnom obalom leže i mnogobrojni
otočići od kojih su najveći Achill, Clare, Inishobin, Bear i Inishturk, te
otočje Aran.

Irska ima razgranatu riječnu mrežu. Najduža i najvažnija rijeka je Shanon, koja
je duga oko 370 km i ulijeva se u Atlantski ocean, gdje stvara širok estuarij od
110 km. Ostale važne rijeke su Blackwater, Lee, Nore, Barrow i Suir koje također
utječu u Atlantski ocean te Boyne i Liffey koje utječu u Irsko more. Rijeke
imaju spor tok, jednakomjeran protok i teku većinom širokim, plitkim dolinama.

Na sjevernom dijelu ima i većih jezera, najveće je Corrib s površinom od 168 km2
. Druga važnija jezera su Allen, Ree i Derg na rijeci Shannon. Također su brojna
mnoga jezerca, močvare i bare.

Najplodnija su smeđa tla na ledenjačkim nanosima središnje nizine. U vlažnijim
predjelima su gleji i tresetišta,a u brdima i ponegdje na vapnencima stjenovita
tla. Najveći dio Irske, oko 70 % otpada na livade i pašnjake,smještenih na
uzvišenijim dijelovima, koji su čaki i zimi zeleni.

Klima Irske je oceanska, s mnogo vlage, velikom naoblakom i malo sunčanih dana,
osobito u zapadnim dijelovima, koji su pod neposrednim utjecajem stalnih i
snažnih zapadnih vjetrova. Zbog toga taj dio zemlje ima veću količinu godišnjih
padalina (oko 1500 mm) od istočnog (750 mm). Najviše padalina ima jugozapadni
planinski dio – oko 2500 mm. Zbog stalne vlage, i zato jer nema suša livade su
stalno zelene, pa je po tome Irska i dobila ime zeleni otok.

Prosječna temperatura u siječnju iznosi 5-6 °C a u kolovozu 14-16 °C. Najviša
temperatura ikad izmjerena je 33.3°C u mjestu Kilkenny 1887. godine, a najniža
-19.1ºC u mjestu Markree, 1881. godine. U svibnju i lipnju ima najviše sunčanih
dana, najviše na jugoistoku, gdje godišnja insolacija iznosi 1700 sati.
Najsnažniji vjetrovi pušu uz zapadnu obalu, s prosječnom brzinom od 26 km/h.

Budući da je Irska bila potpuna prekrivena ledom za vrijeme zadnjeg ledenog
doba, sve biljke i životinje su došle migracijom iz drugih dijelova Europe,
najviše s Britanije. Nekad brojne šume hrasta, joha, breza i jasena, zbog
krčenja šuma, danas zauzimaju samo oko 5 % površine. Od životinjskih vrsta
najviše ima lasica, tvorova, divljih mačaka, rovki, krtica, jelena, zmija i
žaba. Također ima i par vrsta ptica i kukaca, dok su najviše ima zečeva i smeđih
štakora. Od mnogobrojnih domaćih životinja najvažniji su konji, psi i stoka.
Specifične vrste Irske su Connemarski poni, Irski vučjak i Kerrievski plavi
terijer.

Kelti su došli do Irske oko 300. pr. Kr. Kontrolirali su zemlju oko 1000 godina
i ostavili kulturu i jezik koji je preživio do danas, posebno u Galwayu, Corku,
Kerryu i Waterfordu. Rimljani, koji su osvojili Britaniju, nikad nisu stigli do
Irske. Irska je primila kršćanstvo između trećeg i petog stoljeća, kao jedna od
malobrojnih zemalja koja ga je primila kao vjeru na miroljubiv način. Sveti
Patrik je apostol Irske, biskup te zaštitnik ove države. Irci masovno slave Dan
svetog Patrika koji se obilježava 17. ožujka.

Stanovništvo Republike Irske se značajno povećalo posljednjih godina. Najviše
utjecaja na taj porast ima imigracija. Naglim ekonomskim razvojem Republika
Irska postala je atraktivna zemlja za život, te privukla mnoge strance, ali i
Irce koji su se posljednjih nekoliko desetljeća iselili zbog ekonomske krize te
velike nezaposlenosti. Nadalje, broj rođenih je i više nego dvostruki od broja
umrlih, što je prilično neobično za zapadnoeuropsku zemlju. Otprilike 10%
stanovnika Republike Irske su stranci.

Središnji statistički ured (Central Statistics Office) objavio je podatke
temeljene na popisu stanovništva iz 2006. godine: ukupni broj stanovnika na Dan
popisa stanovništva (23. travnja 2006.) iznosio je 4,234,925. Porast za 317.722
stanovnika ili 8,1% od 2002. godine. Od 2002. do 2006. godine u Republici Irskoj
rođeno je 245.000 stanovnika, a umrlih je bilo 114.000. U te 4 godine u
Republiku Irsku imigriralo je 186.000 stanovnika.

Ukupan broj stranaca koji trajno borave u Republici Irskoj iznosio je 419.733
ili oko 10% (plus 1.318 ljudi "bez nacionalnosti" i 44.279 ljudi čija
nacionalnost nije utvrđena). Najveća skupina stranaca potječe iz Ujedinjenog
Kraljevstva (112.548), Poljske (63.267), Litve (24.628), Nigerije (16.300),
Latvije (13.319), Sjedinjenih Američkih Država (12.475), Kine (11.161), i
Njemačke (10.289). 95,9% stanovnika su bili bijelci, 1,1% crnci, 1,3% Azijati, a
za 1,7% stanovnika nije poznata pripadnost rasi.

Prosječni porast stanovnika po godini iznosio je 2%, što je najveća stopa
zabilježena do sada. Između 1996. i 2002. godine porast je iznosio 1,3%, a
između 1971. i 1979. 1,5%. Stanovništvo iz 2006. godine je zadnji puta bilo veće
davne 1861. godine kada je iznosio 4,4 milijuna. Najmanje stanovnika Republika
Irska imala je 1961. godine kada je taj broj bio samo 2,8 milijuna. Sve
provincije u državi su zabilježile porast (Leinster 8,9%, Munster 6,5%;
dugogodišnji pad stanovnika regije Connacht-Ulster je također zaustavljen.

Odnos broja muškaraca naspram žena je također bitno izmijenjen između 1976. i
2006. godine. Leinster je jedina provicnija gdje ima više žena no muškaraca.
Muškarci dominiraju u ruralnim županijama poput Cavana, Leitrima i Roscommona,
dok je više žena u gradovima i urbanim područjima.

Irska ekonomija prije 1980. godine bila je "tradicionalno" ustrojena i ne
naročito uspješna. Tada je Irska znatno zaostajala za Ujedinjenim Kraljevstvom i
ostalom Zapadnom Europom. U tadašnjoj irskoj ekonomiji poljodjelstvo je imalo
važniju ulogu. Od 1980. godine dolazi do velikih promjena.

Planiranom industrijalizacijom u zadnjim su desetljećima tradicionalne
industrijske grane (prehrambena, tekstilna, staklarska i industrija obuće)
osuvremenjene i preusmjerene na izvoz, no njihovo je značenje opalo zbog novih
radno i tehnološki zahtjevnih grana koje ne traže mnogo sirovina. Te su tvornice
uglavnom u vlasništvu američkih, britanskih, njemačkih i japanskih tvrtki.
Primjerice, u Dublin je premješten velik dio pogona elektroničke tvrtke Nokia iz
Helsinkia,a američka informatička tvrtka Microsoft Billa Gatesa odredila je
Dublin za europsko središte za distribuciju softwarea i hardwarea na području
cijele Europe. Velik je dio industrije smješten na širem području Dublina i
Corka, a mnoge su tvornice nastale i u manjim gradovima u unutrašnjosti.

Danas je Irska drugi svjetski najveći izvoznik računalnih programa. Gotovo
trećina svih osobnih računala prodanih u Europi proizvedena je u Irskoj, i to
većinom u američkim podružnicama.

Uspoređujući razinu razvijenosti Irske i Ujedinjenog Kraljevstva, možemo
zaključiti da je Irska, kao tradicionalno nerazvijena, uspjela u 20-ak godina
dostignuti Ujedinjeno Kraljevstvo. Primjerice, Irska je 1977. godine imala 65 %
narodnog bruto dohotka po stanovniku Ujedinjenog Kraljevstva, a 2000. godine taj
broj je iznosio čak 93 %. Jedan drugi pokazatelj navodi da je kupovna moć Iraca
više nego Šveđana, Nijemaca, Francuza, Britanaca ili Talijana.

Irska ima 41 zračnu luku, od kojih su tri najveće u Dublinu, Shannonu i Corku.
Najviše zračnih veza ima s Velikom Britanijom, kontinentalnom Europom i s
prekoatlantskim zemljama.

Irska trgovačka flota sastoji se od 26 brodova, ukupne nosivosti 110 741 BRT.
Kao i kod zračnog prometa, najviše pomorskih veza ima s Velikom Britanijom.
Također ima i važne pomorske veze s Francuskom, od kojih su najvažnije Rosslare
– Le Havre, te Cork – Le Havre. Najveće luke su u Dublinu, Shannonu i Corku.

Godine 1592. u Dublinu je osnovan Trinity College, najstarije irsko sveučilište,
koje, uz mnoštvo drugih publikacija, čuva i važne bogato oslikane
srednjovjekovne rukopise, poput Knjige Kellsa iz ranog 9. stoljeća i Knjige iz
Leinstera, iz sredine 12. stoljeća. Irsko katoličko sveučilište (Catholic
University of Ireland) osnovano je 1850. godine.

U Dublinu se nalaze Irska nacionalna galerija (National Gallery of Ireland),
osnovana 1864. godine i Irski nacionalni muzej (National museum of Ireland),
osnovan 1877. godine, kao i Nacionalna knjižnica Irske (National Library of
Ireland). Godine 1904. osnovano je i nacionalno Kazalište Abbey.



https://hr.wikipedia.org/wiki/Svjetsko_prvenstvo_u_nogometu

FIFA-ino svjetsko prvenstvo u nogometu (poznato i pod imenom Svjetsko nogometno
prvenstvo ili najjednostavnije Svjetsko prvenstvo) međunarodno je nogometno
natjecanje u kojemu se natječu muške nacionalne reprezentacije. Natjecanje
nadgleda FIFA, vrhovno tijelo nogometa. Od 1930. godine i Svjetskoga prvenstva u
Urugvaju natjecanje se održava svake četiri godine izuzevši 1942. i 1946. kada
se nije igralo zbog Drugoga svjetskoga rata. Trenutačni svjetski prvak je
Njemačka.

Završni dio ovoga natjecanja u kojemu sudjeluju momčadi koje su se kvalificirale
za prvenstvo prati iznimno veliki broj ljudi na čitavoj Zemlji; tako je finale
Svjetskoga prvenstva u Njemačkoj 2006. pratilo 715 milijuna ljudi. Trenutačni
sustav natjecanja uključuje 32 kvalificirane reprezentacije koje se natječu kroz
približno mjesec dana na unaprijed određenim stadionima u državi (ili maksimalno
dvije do tri države, ako se pošalje zajednička kandidatura za domaćinstvom). Za
određivanje sudionika na završnom natjecanju koriste se kvalifikacije kroz
vremenski period od tri godine pred završni turnir.

Do sada je odigrano 20 turnira, a samo je osam različitih reprezentacija
osvajalo ovaj prestižni naslov. Brazil je osvojio turnir pet puta, Italija i
Njemačka imaju četiri osvojena turnira, Urugvaj i Argentina dva puta, dok su
Engleska, Francuska i Španjolska pobjednici bili jednom.

Od 1991. godine FIFA organizira i Svjetsko prvenstvo u nogometu za žene svake
četiri godine. Posljednje je održano 2015. u Kanadi.

Prije osnutka svjetskih prvenstava postojala su brojna druga međunarodna
natjecanja. Prva međunarodna utakmica imala je prijateljski karakter, a odigrana
je u Glasgowu 1872. godine između domaćina Škotske i Engleske. Na prvu
natjecateljsku međunarodnu utakmicu trebalo je čekati do 1884., kada su se u
Belfastu susrele Irska i Škotska na prvom izdanju British Championshipa. U tom
razdoblju nogomet se izrazito rijetko igrao izvan Velike Britanije i Irske, no
nakon što se sama igra razvila i njena popularnost proširila, nogomet je postao
demonstracijski sport na Olimpijskim Igrama 1900. i 1904. godine (medalje nisu
bile dodjeljivane). Već na Olimpijskim Igrama 1908. godine nogomet je službeno
priznat kao dio programa. Nogomet na Olimpijskim Igrama tada je organizirao
Engleski nogometni savez, a nastup je bio dozvoljen samo amaterima. Velika
Britanija, koju je tada predstavljala engleska reprezentacija, osvojila je
naslov olimpijskih pobjednika 1908., a zatim ga obranila 1912., na idućoj
Olimpijadi.

Nakon svoga osnivanja 1904. godine, FIFA je pokušala stvoriti međunarodno
natjecanje u Švicarskoj 1906. godine. Kako su to bili rani dani međunarodnoga
nogometa, sama FIFA je priznala kako je to natjecanje bilo neuspješno.

Otišlo se toliko daleko da se i FA Cup ponekad naziva prvim svjetskim prvenstvom
zbog toga što su brojne škotske i velške momčadi nastupale na najvećem engleskom
nogometnom natjecanju. No, protuargument ovoj tezi je što se svi ovi klubovi
nalaze unutar granica Ujedinjenoga Kraljevstva.

Nakon što su Olimpijske Igre nastavile sa praksom dopuštanja nastupa samo
amaterima, Sir Thomas Lipton organizira Sir Thomas Lipton Trophy u Torinu 1909.
godine. Njegov turnir bio je jedinstven po tome što je nastupao po jedan klub iz
svake države koja je dobila pozivnicu za nastup, a taj klub je predstavljao
čitavu naciju. Ovaj turnir također u pojedinoj literaturi dobiva naslov prvoga
svjetskoga prvenstva. Na njemu su nastupali najelitniji profesionalni klubovi iz
Italije, Njemačke i Švicarske, no Engleski nogometni savez odbio je poslati
profesionalnu momčad. Lipton je zatim pozvao West Auckland Town F.C., amaterski
klub iz Durhama sa svrhom predstavljanja Engleske. Uz to što je West Auckland
osvojio taj turnir, uspješno se vratio 1911. godine i obranio naslov, što mu je
donijelo trofej na vječno čuvanje, kao što su pravila određivala.

1914. godine, FIFA se složila u priznavanju Olimpijskih Igara kao amaterskog
svjetskog prvenstva u nogometu te se prihvatila posla organizacije natjecanja,
što je za posljedicu imalo prvo interkontinentalno natjecanje; naime, na
Olimpijadi 1920. u belgijskom Antwerpu natjecao se i Egipat uz trinaest
europskih momčadi. Zlatne medalje osvojila je domaća reprezentacija Belgije.

Na Olimpijadi 1932. koja se održavala u Los Angelesu, SAD, nogomet nije uvršten
u program natjecanja zbog niske popularnosti igre u SAD-u (američki nogomet je
već tada bio iznimno popularan). FIFA i Međunarodni olimpijski odbor nisu se
uspjeli složiti niti oko statusa amatera, što je rezultiralo izbacivanjem
nogometa sa Olimpijskih Igara. Nakon što je već odlučeno da će Urugvaj ugostiti
prvo svjetsko prvenstvo, pojavio se problem s europskim državama koje nisu
htjeli slati svoje reprezentacije na skupi put preko Atlantskoga oceana sve do
dva mjeseca prije početka natjecanja. Ipak, tadašnji predsjednik FIFA-e, Jules
Rimet, uspio je nagovoriti Belgiju, Francusku, Rumunjsku i Jugoslaviju da
pošalju svoje reprezentacije, navodno tako što im je FIFA financirala put. Na
kraju je u završnom turniru sudjelovalo trinaest momčadi; sedam južnoameričkih,
četiri europske, te Kanada i SAD.

Prve dvije utakmice svjetskih prvenstava odigrane su u isto vrijeme. Francuska
je nadigrala Meksiko rezultatom 4-1, dok je SAD svladao Belgiju s 3-0. Prvi gol
svjetskih prvenstava zabio je Francuz Lucien Laurent. U finalu je domaćin
Urugvaj pred 93.000 gledatelja svladao Argentinu rezultatom 4-2 (1-2) i tako
postao prva reprezentacija s naslovom svjetskoga prvaka.

Na prvenstvu u Brazilu 1950. godine po prvi puta su se natjecale britanske
momčadi, koje su se još 1920. godine povukli iz FIFA-e, dijelom jer nisu htjeli
igrati protiv reprezentacija država s kojima su ratovali, a dijelom kao protest
nad stranim utjecajem u nogometu, no vratili su se na zamolbu FIFA-e 1946.
godine. Na svom drugom svjetskom prvenstvu na kojemu su nastupali (bojkotirali
su drugo i treće natjecanje) Urugvaj je odnio trofej pobjednika i po drugi put.

1982. godine dogodilo se proširenje na 24 momčadi u završnom turniru, da bi se
na prvenstvu u Francuskoj 1998. godine dogodilo do danas konačno proširenje na
32 momčadi, otvorivši time više mjesta za momčadi iz Afrike, Azije i Sjeverne
Amerike za nastup na završnome turniru. Jedina iznimka je Oceanija, kojoj nikada
nije bilo zajamčeno mjesto u završnom turniru. Momčadi iz ove četiri regije
uživaju veći uspjeh na nekoliko zadnjih turnira, dosegavši eliminacijski dio
(knock-out fazu):

198 država pokušalo je kvalificirati se za prvenstvo 2006. godine, dok se
rekordnih 204 pokušalo kvalificirati na prvenstvo 2010. u Južnoafričkoj
Republici.

Identičan turnir održava se za žene od 1991. godine i natjecanja u Kini, u istom
vremenskom periodu od četiri godine.

Od 1930. do 1970. pobjedniku prvenstva dodjeljivao se Trofej Julesa Rimeta, a to
ime stekao je 1946. po FIFA-inom predsjedniku Julesu Rimetu, osnivaču prvoga
svjetskoga prvenstva. Prije toga, trofej se zvao jednostavno Coupe du Monde. Na
prvenstvu 1970. godine Brazil je osvojio naslov svjetskih prvaka treći put, što
mu je donijelo pravo vječnoga zadržavanja trofeja. No, on je ukraden 1983.
godine i do danas nitko nema informaciju gdje se nalazi.

Nakon 1970. godine, FIFA koristi ime Trofej svjetskih prvenstava u nogometu
(eng. FIFA World Cup Trophy), a odmah potom otvara natječaj za dizajniranje
novoga trofeja. Među 53 predstavljena modela izabran je onaj Talijana Silvija
Gazzanige. Trofej je visok 36 centimetara, izrađen je od 18-karatnoga zlata i
teži 6.175 kilograma. Podloga se sastoji od dva sloja poludragog kamenja, dok su
na donjem dijelu ugravirane godine održavanja prvenstava i njihovi pobjednici od
1974. godine do danas. Danas se novi trofej ne povjerava savezima pobjedničkih
reprezentacija na vječno čuvanje bez obzira na broj osvojenih prvenstava, nego
pobjednik čuva trofej do idućega natjecanja, a nakon vraćanja trofeja dodjeljuje
mu se samo replika obložena zlatom na koju ima pravo vječnoga čuvanja.
Argentina, Njemačka, Italija i Brazil osvajale su trofeje dva puta, a Francuska
jednom. Ovaj trofej dodjeljivat će se sve do prvenstva 2038. godine kada će na
dnu ponestati mjesta za upisivanje svih pobjednika.

Proces kvalifikacija započinje gotovo tri godine prije završnoga turnira, a
traje preko dvije godine. Format koji se koristi razlikuje se između
konfederacija. Najčešće se događa da se dvije reprezentacije (po jedna sa
svakoga kontinenta) susretnu u doigravanju za nastup u završnom turniru. Primjer
za to je što će pobjednik oceanijskih kvalifikacija igrati protiv pete momčadi
azijskih kvalifikacija, a zbog davanja prilike malim oceanijskim
reprezentacijama, Australija je prebačena u azijsku konfederaciju. Od 1938.
godine domaćin natjecanja automatski se kvalificira za završno natjecanje, a do
2006. godine pobjednik prijašnjega turnira također je imao zajamčeno mjesto na
idućem natjecanju, što je značilo da Brazil, pobjednik prvenstva 2002. godine,
mora odraditi kvalifikacije za prvenstvo 2006. godine.

Trenutačno se na završnom turniru natječu 32 reprezentacije kroz mjesec dana u
državi/državama koje su određene pet do šest godina prije početka toga
predviđenoga natjecanja. Igra se u dvije faze: po skupinama, a zatim se ulazi u
eliminacijski dio turnira (knockout fazu).

U svakoj skupini momčadi igraju s preostale tri jednom, što svakoj
reprezentaciji osigurava barem tri utakmice na završnom turniru. Posljednje
utakmice u skupinama odigravaju se u isto vrijeme tako da se izbjegne možebitno
namještanje rezultata ili kalkuliranje. Dvije momčadi s najviše bodova
nastavljaju natjecanje utakmicama osmine finala. Od 1994. godine i prvenstva u
SAD-u pobjednicima se dodjeljuju tri boda, za neriješeno po jedan bod objema
momčadima, a za poraz se ne dobije nijedan bod. Ako dvije momčadi završe s istim
brojem bodova, prvi kriterij je gol-razlika, zatim broj postignutih pogodaka,
potom međusobni rezultat te dvije reprezentacije, a ako su reprezentacije
jednake u svim kriterijima, FIFA održava izvlačenje sa svrhom određivanja koja
će reprezentacija biti bolje plasirana.

Eliminacijski dio (knockout faza) započinje nakon što svaka momčad odigra tri
utakmice u svojoj skupini. Prve dvije momčadi svake od osam skupina napreduju u
osminu finala, u kojoj se sastaju pobjednici skupina protiv drugoplasirane
momčadi neke druge skupine. Nakon osmine finala dolazi četvrtfinale, a nastavlja
se polufinalima. Borbe za medalje završavaju utakmicom za treće mjesto koje
igraju poraženi polufinalisti, te finalom, koje je ujedno i posljednja utakmica
turnira.

Prva domaćinstva svjetskih prvenstava dodjeljivana su na FIFA-inim kongresima.
Odabiranje država koje bi ugostile prvenstva bilo je redovito kontroverzno zbog
međusobne udaljenosti i trajanja putovanja od tri tjedna između Južne Amerike i
Europe, dva kontinenta koja su bila središta nogometa u svijetu. Odabir Urugvaja
za prvoga domaćina svjetskoga prvenstva za posljedicu je imalo nastupanje samo
četiri europske momčadi. Iduća dva prvenstva održala su se u Europi što je ovaj
put dovelo do masovnog nenastupanja južnoameričkih reprezentacija, a sukob je
eskalirao 1938. godine kada su južnoameričke momčadi bojkotirale prvenstvo zbog
neodržanoga FIFA-inog obećanja o rotaciji kontinenata koji će ugostiti
prvenstvo.

Nakon Prvenstva 1958. godine u Švedskoj, sa svrhom sprječavanja daljnjih
incidenata i bojkota, FIFA je započela s rotacijom kontinenata čija će država
ugostiti prvenstvo. Rotiralo se samo između Europe i Južne te Sjeverne Amerike
sve do 2002. godine kada se prvenstvo prvi puta održalo u Aziji, u Južnoj Koreji
i Japanu, što je ujedno i prvi put da se prvenstvo održalo u dvije različite
države. Prvenstvo 2010. godine održat će se prvi puta i na afričkom kontinentu,
što znači da FIFA nastavlja s politikom rotiranja.

Odabiranje domaćina sada je na FIFA-inom Izvršnom Komitetu. Glasuje se na način
da svaki član Komiteta ima jedan glas koji može uputiti bilo kojem kandidatu za
domaćinstvo. Kada FIFA prihvati ponudu, domaćinu šalje dokument Hosting
Agreement u kojem se objašnjavaju svi potrebni koraci i naglašavaju potrebe za
održavanje prvenstva. Nogometni savez odabranoga domaćina šalje potvrdu i
jamstvo da će odraditi sve radove u roku, a FIFA svakih nekoliko mjeseci šalje
inspekcije koje provjeravaju stanje radova i napredak domaćina. Odluka o
domaćinu prvenstva donosi se čak šest godina prije toga prvenstva.

Nakon dodjeljivanja prvenstva 2010. godine afričkoj državi, prvenstvo 2014.
godine održat će se na južnoameričkom kontinentu zahvaljujući FIFA-inoj
rotaciji. Do 2007. su Brazil i Kolumbija pokazali formalni interes, no Kolumbija
se povukla ostavivši Brazil kao jedinog kandidata za domaćinstvo.. Brazil je 30.
listopada 2007. službeno potvrđen kao domaćin prvenstva 2014.

Svjetska prvenstva 2018. i 2022. godine nije obećano nijednom kontinentu; FIFA
je čak naznačila da se politika rotiranja kontinenata ne nastavlja nakon
prvenstva 2014. godine. Države koje su dosada naznačile zanimanje za domaćinstvo
su Australija, Engleska, Japan, Južna Koreja, Katar, Rusija, SAD ; dok su
zajedničku kandidaturu poslale Belgija i Nizozemska, te Španjolska i Portugal.
Svoje kandidature su otkazali Meksiko i Indonezija. Predsjednik FIFA-e Sepp
Blatter izjavio je početkom 2007. godine da bi Svjetsko prvenstvo trebalo biti
održano u Sjevernoj Americi, te da postoje tri države koje su mogući kandidati
(SAD, Kanada i Meksiko). Blatter je ujedno naznačio mogućnost održavanja
prvenstva u Aziji. Dana 2. prosinca 2010., odlučeno je da će Rusija biti domaćin
prvenstva 2018., a Katar domaćin prvenstva 2022.

Svjetsko prvenstvo 1954. godine bilo je prvo pokriveno televizijskim
prijenosima, a gledanost je nadmašila i tadašnje Olimpijske igre. Ukupan broj
gledatelja koji je pogledao barem jednu utakmicu, bilo na stadionima, bilo preko
televizije, iznosio je 26.27 milijardi (naravno, gledatelj koji je teoretski
pogledao sve utakmice uračunat je svaki put u ukupan broj). Broj gledatelja koji
su pogledali barem jednu utakmicu iznosi 715.1 milijuna. Izvlačenje skupina za
Svjetsko prvenstvo 2006. godine pratilo je otprilike 300 milijuna ljudi diljem
svijeta.

Od World Cup Willieja i prvenstva u Engleskoj 1966. godine sva prvenstva su
imala maskotu.

Šest od sedam reprezentacija s naslovom svjetskih prvaka osvojilo je barem jedan
naslov igrajući u svojoj državi osim Brazila koji je izgubio odlučujuću utakmicu
od Urugvaja i na taj način prepustio naslov baš Urugvajcima. Ta utakmica dobila
je naziv Maracanazo.

Podrobniji članak o temi: FIFA-ine nagrade na svjetskim prvenstvima Na kraju
svakoga prvenstva nagrađuju se igrači i momčadi sukladno s njihovim ponašanjem i
performansama, neovisno o završnom uspjehu na turniru. Na Prvenstvu 2006. godine
u Njemačkoj dodijeljeno je šest nagrada:

All-Star momčad sastoji se od najboljih igrača turnira po mišljenju stručnjaka.
FIFA određuje All-Star momčad nedugo po završetku turnira, a ovo se priznanje
dodjeljuje od 1998. godine.

Franz Beckenbauer, Nijemac, jedina je osoba do danas koja je osvojila svjetsko
prvenstvo kao kapetan momčadi (1974.) i kao izbornik (1990.). Brazilac Mario
Zagallo osvojio je prvenstva 1958. i 1962. kao igrač, a 1970. i kao izbornik.
Talijan Vittorio Pozzo jedini je izbornik s dva naslova svjetskoga prvaka. Svi
izbornici koji su osvojili naslov svjetskoga prvaka učinili su to sa svojom
rodnom državom.



https://hr.wikipedia.org/wiki/Ru%C5%BEa_vjetrova_(TV_serija)

"Ruža vjetrova" je hrvatska sapunica autora Dinka Paleke. Glavni redatelji su
Nikola Ivanda, Tanja Golić, Aleksandar Janković i Andrija Mardešić. Snimanje
serije počelo je 1. lipnja 2011., a emitiranje 29. kolovoza 2011. u 20:00 sati.
Nakon radnog naziva Klan, 3. lipnja 2011. potvrđen je i službeni naziv serije -
Ruža vjetrova. 14. travnja 2012. završeno je snimanje prve sezone, a snimanje
druge sezone počelo je 2. srpnja 2012. Posljednja klapa pala je 9. ožujka 2013.
čime je završeno snimanje serije.

Okosnica serije u prvoj sezoni je ljubavna priča dvoje mladih iz različitih
podneblja i sasvim drugačijih obitelji. Djevojka je Ines Matošić, mlada i
energična kći cijenjene splitske odvjetnice, a mladić je Marko Odak, nasljednik
očevog poslovnog carstva, utemeljenog na sumnjivim ugovorima.

Okosnica druge sezone je ljubavna priča i sudbina dvoje mladih kojima će tajne,
prošlosti, zli ljudi i velika iskušenja stajati na putu prema istinskoj sreći.
Djevojka je Marija Mrčela, heroina koja odglumi svoju smrt kako bi pobjegla od
nasilnog muža, a mladić je Šimun Bartulović, seoski čovjek, jednostavnog i
čvrstog karaktera. Nova sezona započinje Marijinim bijegom od nasilnog supruga,
Ranka. Nakon skoka s Rankove jahte, struja je odnese na nepoznatu plažu gdje je
pronalazi i spašava Šimun. Njihov susret ostaje duboko urezan u njihovim mislima
i srcima.

Začetnik ideje Ruže vjetrova je producent Dinko Paleka, koji na tom projektu
radi tri godine. Osim njega, priču razrađuju Ivan Delaš i Tomislav Štefanac uz
superviziju Garetha Brooksa. Od druge sezone na projektu rade producentica Ana
Habajec, kreativna producentica Mirna Miličić, linijska producentica Ivona
Maras, glavni pisac Milivoj Puhlovski, te urednici priče Dorotea Vučić i Ivan
Delaš.

Za potrebe snimanja Ruže vjetrova izgrađen je televizijski studio od 900 m².
Studio broji 13 setova: četiri vanjska seta te devet setova u studiju. Ekipa
broji 80 članova, glavnu glumačku postavu čini 21 osoba, a kroz produkciju
dnevno prođe minimalno 130 ljudi. Za potrebe druge sezone studio je preuređen i
broji 7 setova. Idejno rješenje za nove studijske setove u drugoj sezoni Ruže
vjetrova dala je Branka Juras, dok je za set dressing odgovorna Helena Manenica.
Produkcija broji 85 ljudi, dok u stvaranju dnevnih epizoda sudjeluje preko 120
ljudi. Serija se snima u HD tehnici i to kamerama Sony PMW-F3L Camcorder.

Skladatelj naslovne pjesme "Ruža vjetrova" je Ante Pecotić, dok istu izvodi
Bojan Jambrošić. Od 153. epizode uvodna špica serije je promijenjena.

Prve dvije epizode serije zabilježile su gledanost od 7,9 posto (330.000
gledatelja), čime je serija ušla u top 10 najgledanijih emisija tog dana. Na
Valentinovo 2012. godine serija je zabilježila gledanost od 10,7 posto, a
nekoliko dana kasnije objavljeno je da je Ruža vjetrova tijekom veljače bila
najgledanija u Dalmaciji, gdje je u prosjeku prati 27,5 posto gledatelja. Novi
list je u svom tv prilogu u travnju 2012. objavio kako sapunica privlači oko
410.000 gledatelja, što je 9,8 posto u ukupnoj populaciji. Prvu epizodu druge
sezone, emitiranu 10. rujna 2012. gledalo je preko 425.000 gledatelja,
ostvarivši gledanost od 10,5% u ciljnoj skupini od 18-49 godina, odnosno s
udjelom u gledanosti od 28,7%. Samim time Ruža vjetrova bila je najgledaniji
format tog dana.



https://hr.wikipedia.org/wiki/Zadar

Zadar (lat. Iadera / Iader) je hrvatski grad na Jadranskom moru, središte
Zadarske županije i šireg regionalnog kompleksa sjeverne Dalmacije i Like,
unutar europske NUTS 2 regije Jadranske Hrvatske.

U sastavu naselja Zadar nalaze se 22 mjesna odbora (četvrti), a Grad Zadar, kao
upravno teritorijalnu jedinicu čini osim Zadra još 14 naselja, ukupno 15 (stanje
2011). To su: Babindub, Brgulje, Crno, Ist, Kožino, Mali Iž, Molat, Olib,
Petrčane, Premuda, Rava, Silba, Veli Iž, Zadar i Zapuntel.

Zadar se nalazi na 44°06'51" sjeverne zemljopisne širine i 15°13'40" istočne
zemljopisne dužine. Razvio se na povoljnom položaju u središtu hrvatskog dijela
istočne obale Jadranskog mora, zaštićen nizom zadarskih otoka od utjecaja
otvorenog mora, što je imalo veliku važnost u razdoblju prevage jedrenjačkog
pomorskog prometa. Kopneno zaobalje čini prostrani uravnjeni prostor Ravnih
Kotara, što mu omogućava nesmetano prostorno širenje, po čemu se razlikuje od
većine drugih primorskih gradova Hrvatske. Masivom Velebita priobalno je
područje morfološki odijeljeno, ali i povezano s Likom i kontinentalnim
dijelovima Hrvatske, što je u najnovije vrijeme vrednovano izgradnjom suvremene
autoceste, odnosno tunela Sveti Rok.

Nakon što su u XX. stoljeću prevladali kopneni putevi na račun morskih, Zadar je
i dalje zadržao prometnu važnost - kroz grad prolazi jadranska magistralna
cesta, a grad je spojen s autocestom A1, modernom četverotračnom cestom Zadar
Zapad - autocesta A1. Odvojkom željezničke pruge je od 1966. povezan s Kninom,
gdje se spaja na glavnu prugu Zagreb - Split. Međunarodnom brodskom linijom
povezan s talijanskim gradom Italijom Ancona. Zračna luka Zadar nalazi se u
Zemuniku, 10 km istočno od grada.

Prema popisu stanovništva iz 2011. grad Zadar ima 71.471 stanovnika, a zajedno s
prigradskim naseljima na kopnu i naseljima teritorijalne jedinice na otocima
75.062 stanovnika. Urbana aglomeracija (od Petrčana na SZ do Sukošana na JI ima
oko 80.000 stanovnika, a urbana regija od Vira/Vrsi, preko Nina, Murvice, zračne
luke, Turnja, Sv. Filipa i Jakova te Biograda do Pakoštana i Draga oko 125.000
stanovnika.

Po veličini je, nakon Zagreba, Splita, Rijeke i Osijeka, peti grad, urbana
aglomeracija i urbana regija u Hrvatskoj, ispred Slavonskog Broda, Varaždina i
Pule.

Prije Prvog svj. rata, prema popisu iz 1910. Zadar je imao 19 500 stanovnika.
Nakon prepuštanja Kraljevini Italiji grad je napustilo oko 9000 Hrvata, započela
je stagnacija i relativno nazadovanje u odnosu na druge hrvatske priobalne
gradove, a kasnija je obnova tekla vrlo usporeno. Prije Drugog svjetskog rata,
grad Zadar je imao oko 17 000 stanovnika. Nakon teških bombardiranja i
iseljavanja Talijana neko je vrijeme stagnirao, a prema svjedočanstvima, navodno
neko vrijeme u staroj gradskoj jezgri nije bilo niti jednog stanovnika, a 1948.
popisano je nešto preko 13.000 stanovnika. Ubrzaniji gospodarski razvoj započeo
je tek sredinom 50-tih, i populacijski i teritorijalno. Tako je 1961. imao 25
000 stanovnika, 1971. - 43 000, 1981. - 60 000, a 1991. čak 76 000. Ubrzanom
izgradnjom su u njegov sastav 80-tih godina uključena dotad zasebna prigradska
naselja Bokanjac, Diklo, Ploče i Dračevac.

Administrativnom području Grada Zadra osim užeg gradskog područja pripadaju i
obližnja naselja Babindub, Crno, Kožino i Petrčane te otoci Ist, Iž, Molat,
Olib, Premuda, Rava i Silba. Površina Grada, uključujući i navedene otoke,
iznosi 194 km2.

Urbano područje Zadra upravno je podijeljeno na 21 mjesni odbor (Arbanasi, Bili
Brig, Bokanjac, Brodarica, Crvene Kuće, Diklo, Dračevac, Gaženica, Jazine I,
Jazine II, Maslina, Novi Bokanjac, Poluotok, Ploča, Puntamika, Ričina,
Smiljevac, Stanovi, Vidikovac, Višnjik i Voštarnica).

Gradonačelnik Zadra je Božidar Kalmeta (HDZ) izabran na lokalnim izborima u
lipnju 2013. godine

Šire zadarsko područje naseljeno je još od pradavnih vremena. Nalazi te ranije
kulture datiraju još od starijeg kamenog doba, dok su u vrijeme neolitika
arheološkim istraživanjima utvrđene brojne ljudske naseobine. Na periferiji
današnjeg Zadra takve su se naseobine nalazile na području Arbanasa i Puntamike.
Prije naseljavanja ilirskih plemena ovaj je prostor naseljavao pradavni
mediteranski narod iz čijeg predindoeuropskog jezika vrlo vjerojatno potječe i
sam naziv naselja - Jader, Jadra ili Jadera, koji su poslije preuzele i druge
civilizacije. Ime naselja vezano je uz neki pradavni hidrografski pojam.

Ilirsko naselje potječe iz 9. stoljeća pr. Kr., koje je već u 7. i 6. stoljeću
pr. Kr. značajno središte ilirskog plemena Liburni kojima je zadarska luka bila
polazište za brojna trgovačka putovanja i sigurno sidrište. Jadasini kao
stanovnici Idasse ili Jadera prvi se put spominju 384. pr. Kr. na grčkom natpisu
iz Farosa (današnji Stari Grad na Hvaru) kao saveznici hvarskih starosjedilaca u
borbi protiv novodoseljenih grčkih kolonista. Grčki zemljopisac Skilaks
Skarianderis spominje Zadar pod imenom Idassa, Jadar, a stanovnike naziva
Jadasinima.

Sredinom 2. stoljeća pr. Kr. zadarsko područje postupno osvajaju Rimljani, koji
se sustavno naseljavaju u Zadru. Koloniju rimskih građana - Colonia Julia Jader
osnovao je 48. pr. Kr. najvjerojatnije sam Julije Cezar. Zadar je postao
samostalni municipij mahom isluženih rimskih vojnika, kojima je uz sam grad bila
podijeljena i zemlja za obrađivanje.

Jader je bio uređen po svim načelima rimskog urbanizma: pet uzdužnih i veći broj
poprečnih ulica stvaralo je pravilnu mrežu gradskih komunikacija, koje su
dijelile grad po strogom geometrijskom redu na pravokutne kvartove - insule. Na
zapadnom kraju grada izgrađen je glavni trg - rimski forum, a do njega nešto
povišeni kapitolij s hramom. Kapitolij je bio omeđen jednokatnim, a forum
dvokatnim trijemom. Na prostoru okrenutom moru izgrađen je gospodarski trg -
emporij. Rimski Jader bio je zaštićen jakim zidinama, na više mjesta ojačanih
monumentalnim kulama, a imao je i javni vodovod s vodom iz 40 km udaljene Vrane,
sustav kanalizacije, terme i druge značajke visoko razvijenog urbanog života.
Također se na području rimskog Zadra pretpostavlja postojanje građevine
amfiteatra za održavanje krvavih gladijatorskih borbi, kao i građevine teatra za
priređivanje scenskih igara.

U razdoblju seobe naroda i prodora barbara dolazi do postupne stagnacije Zadra,
a u 5. stoljeću, već pod vlašću Istočnih Gota, grad je sasvim osiromašio, a zbog
dotrajalosti brojne su javne građevine postale ruševine. Zadar je u to vrijeme
(6. stoljeće) zasigurno pogodio i težak potres u kojem su razoreni cijeli
kompleksi monumentalne rimske arhitekture, čiji će ulomci kasnije poslužiti kao
građevni materijal. U razdoblju između 4. i 6. stoljeća u Zadru se razvija i
nova religija - kršćanstvo; grad ima svog biskupa, gradi se novo vjersko
središte sjeverno od foruma s bazilikom i krstionicom, kao i drugi sakralni
objekti. Nakon povlačenja Istočnih Gota s područja Dalmacije 537. godine te
konačnog pada Zapadnog Rimskog Carstva, Zadar dolazi pod vlast Bizanta.
Istovremeno započinju prodori Avara i Slavena koji su u ranom 7. stoljeću u
potpunosti razorili i opustošili Salonu, čime Zadar, kao jedini grad koji se
othrvao napadima novih osvajača, preuzima ulogu novog upravnog središta
Bizantske provincije Dalmacije. Ulogu glavnog grada Dalmacije zadržat će sve do
1918. godine.

Početkom 9. stoljeća bilježi se u Zadru živa diplomatska aktivnost biskupa
Donata, te gradskog kneza Pavla u sporu između Franačke države Karla Velikog i
Bizantskog Carstva. Franci su, naime, nakratko osvojili Zadar, ali je mirom u
Aachenu 812. godine grad vraćen Bizantu. Zadar se u potpunosti okrenuo k moru,
pomorstvu i trgovini, a zahvaljujući novom strateškom položaju postaje gospodar
prostora od kvarnerskih otoka do Kaštelanskog zaljeva. Bizantska Dalmacija nije
bila teritorijalno jedinstvena cjelina, već skup gradskih općina na čelu sa
Zadrom, a široka gradska autonomija doprinijela je razvitku dalmatinskih gradova
kao slobodnih komuna. U svemu je tome prednjačio upravo Zadar, čiji je položaj u
to doba bio jednak onome koji je imala Venecija.

U vrijeme silnog uspona srednjovjekovnog Zadra, grad postaje sve veća smetnja
ambicijama moćnije Venecije, a u zaleđu se formira i raste hrvatska država.
Zadar postupno uspostavlja ponajprije trgovačke, a potom i političke veze s
Hrvatima, koji se sve više prihvaćaju i integriraju u gradskom životu. U 10.
stoljeću, bilježe se u Zadru hrvatska imena i to priora, suca, svećenika,
opatica i redovnica, što svjedoči da je hrvatski etnički element osvojio sve
gradske staleže. Zadrani poduzimaju napore za vlastito osamostaljenje od Bizanta
u čemu svakako prednjači najmoćnija zadarska patricijska obitelj – Madijevci. U
sporazumu s Bizantom Zadar je s ostalim dalmatinskim komunama 1069. godine
pripojio svojoj državi hrvatski kralj Petar Krešimir IV., a poslije dinastičkih
borbi i smrti kralja Dmitra Zvonimira 1089. godine, Zadar od 1105. priznaje
vlast prvog hrvatsko-ugarskog kralja Kolomana. Od tada Zadar počinje sve češće
ratovati s Venecijom. Prvi put Mlečani su napali i zauzeli Zadar 1000. godine. A
siloviti će nasrtaji i povremena osvajanja uz otpor i pobune Zadrana i
oslobađanja potrajati sve do 1358. i zaključenja Zadarskog mira.

Zadarski je knez Desinjin Damjan 1188. sklopio savez s Pisom, a 1190. porazio
Mlečane u pomorskoj bitci kraj Pašmana 1190., te iste godine sklopio mir s
Rabljanima.

Zadar je posebno teško stradao 1202. godine kada je mletački dužd Enrico Dandolo
za napadaj i opsadu iskoristio križare na 4. pohodu u Palestinu kada je počinjen
jedan od najokrutnijih zločina u povijesti Zadra. Križari su se Mlecima obvezali
platiti prijevoz brodovima do Egipta, a kako im nisu mogli platiti, Mlečani su
ih iskoristili za razaranje, rušenje i pljačku Zadra. Hrvatsko-ugarski kralj
Emerik osudio je križarsku vojnu, jer je nastao sukob oko toga je li pravovjerno
da Božja vojska napadne kršćanski grad. Zadar je ipak bio razrušen i osvojen, a
stanovništvo raseljeno. Papa Inocent III. ekskomunicirao je Mlečane i križare
koji su sudjelovali u osvajanju. Poslije novih pobuna, grad je došao pod vlast
hrvatsko-ugarskog kralja Ludovika I. Anžuvinca i to (mirom u Zadru) 1358.
godine.

Stanovništvo Zadra u razvijenom srednjovjekovnom razdoblju bilo je pretežno
hrvatsko, o čemu svjedoči zapisa kardinala Bosona koji je 1177. godine pratio
papu Aleksandra III. na putu za Veneciju. Kada su se papinske lađe zbog oluje
sklonile u zadarsku luku, Zadrani su papu dočekali pjevajući na hrvatskom
jeziku. Razdoblje od 11. do 14. stoljeća, iako burno i puno opsada i stradanja,
bilo je zlatno doba Zadra. Zadar je vještom politikom i trgovinom, te sposobnim
pomorcima osigurao ključnu ulogu među gradovima na istočnoj obali Jadrana, što
se odrazilo i na njegov izgled i kulturu (sagrađene su brojne crkve, bogati
samostani, raskošne palače uglednih obitelji, izrađena je škrinja Sv. Šimuna).
Jedan od najboljih primjera sjaja i moći tadašnjeg Zadra je i prvo Sveučilište
na hrvatskom tlu kojeg su 1396. godine osnovali Dominikanci.

Poslije Ludovikove smrti Zadar priznaje vlast kralja Žigmunda Luksemburškog, a
zatim Ladislava Napuljskog koji je 1409., vidjevši da sve više gubi utjecaj u
Dalmaciji, prodao Zadar i svoja dinastička prava na Dalmaciju Veneciji za
100.000 dukata. Tako je Venecija ponovno preuzela Zadar 31. srpnja 1409. godine,
ovaj put bez borbe, ali uz napetosti i otpor zadarskog plemstva koji su ugušeni
progonom i pljenidbom imovine. Zadar je i dalje administrativno središte
Dalmacije, ovaj put pod mletačkom vlašću koja se proširila nad cjelokupnim
dalmatinskim prostorom (izuzevši Dubrovačku Republiku). Mlečani su znatno
ograničili političku i gospodarsku autonomiju Zadra, koji je unatoč svoj toj
represiji, još uvijek grad izraženog prosperiteta. U tom vremenu u Zadru je
rođen jedan od najslavnijih hrvatskih kipara i graditelja – Juraj Matejev
Dalmatinac, glasovit prvenstveno po svom radu na šibenskoj katedrali, zatim
velika imena renesansne umjetnosti – braća Lucijan i Franjo Vranjanin (Laurana),
koji su se svojim kiparskim i graditeljskim djelima posebno proslavili u
Italiji.

Razdoblje 16. i 17. stoljeća obilježeno je u Zadru prodorima turskih osvajača
koji su već početkom 16. st. osvojili zadarsko zaleđe, a sam grad se gotovo
neprestano nalazi na dometu turskog topništva. Stoga započinje izgradnja novog
sustava utvrda i zidina koji su bitno promijenili izgled grada. Za potrebe
izgradnje novih moćnih peterokutnih utvrda srušene su mnoge kuće i crkve, pa čak
i čitavo zadarsko predgrađe – Varoš Sv. Martina. Po svršetku njezine
40-ogodišnje izgradnje Zadar postaje najveći grad-utvrda u Mletačkoj Republici
sa sustavom utvrda, bastiona, obrambenih kanala ispunjenih morem i novih velikih
javnih gradskih cisterna. Tijekom temeljite pregradnje Zadra izgrađen je i
cijeli niz sasvim novih javnih zgrada (Gradska loža i Gradska straža na
tadašnjem Gospodskom trgu, više novih vojarni i skladišta, ali i raskošnih novih
palača).

Uz općenito nesigurno vrijeme i niz turskih opsada i razaranja, unutar gradskih
utvrda razvijala se visoka kultura življenja. U 16. i 17. st. značajna je
aktivnost hrvatskih književnika koji pišu na narodnom jeziku (Jerolim Vidolić,
Petar Zoranić, Brne Karnarutić, Juraj Baraković, Šime Budinić). Valja istaknuti
i znamenitog slikara Andriju Medulića (oko 1510./1515.-1563.), koji se u Mlecima
potpisivao kao «Andrea Schiavone».

Uslijed stalne turske opasnosti stanovništvo se znatno prorijedilo te je došlo
do opće stagnacije gospodarstva. Gradom je u 16. i 17. stoljeću haralo i više
žestokih epidemija kuge. Nakon više od 150 godina turske prijetnje, Zadar je
oslabljen u ljudstvu, ali i materijalno osiromašen. Venecija naseljava novo
stanovništvo, a pod nadbiskupom Vickom Zmajevićem u tri navrata se doseljavaju i
Arbanasi koji formiraju novo naselje u predgrađu. Unatoč oskudici, u Zadru je
1783. godine izgrađeno «Plemićko kazalište» (Teatro Nobile) koje će biti u
funkciji više od stotinu godina.

Nakon pada Venecije (1797.) Zadar i Dalmacija pripojeni su Austriji, ali prva
austrijska vladavina nad Zadrom trajala je samo do 1806. godine.

Nakon osmogodišnje vlasti, Austrija je mirom u Požunu Napoleonu prepustila
Mletke, zapadnu Istru, Dalmaciju i mletačku Albaniju. Francuska vladavina nad
Zadrom započela je u veljači 1806. godine i trajala je do prosinca 1813. U to
kratko vrijeme došlo je do značajnih društvenih reformi, a osnovan je i cijeli
niz novih institucija, među kojima je i obnovljeno zadarsko sveučilište (studij
medicine, niže i više kirurgije, farmacije, prava, graditeljstva i geodezije).
Već u lipnju 1806. pokrenute su u Zadru i prve novine na hrvatskom jeziku
«Kraljski Dalmatin», koje će izlaziti do 1810. godine. U tom je razdoblju
generalni providur Dalmacije bio Vincenzo Dandolo, a zadarskim načelnikom Petar
Damjanić Vrgadski.

U studenom 1813. započinje austrijska opsada Zadra, potpomognuta i engleskim
trupama, a već 7. prosinca austrijska vojska ponovno ulazi u Zadar. Druga
austrijska vlast potrajala je sve do 1918., a Zadar i dalje zadržava status
glavnog grada Kraljevine Dalmacije i sjedište je Dalmatinskog sabora (osnovanog
1861.) i crkvene metropolije za čitavu Dalmaciju. Administrativne funkcije Zadra
rezultirale su većim naseljavanjem stranog činovništva (1910. godine 60%
stanovništva grada čine Talijani). Također, Zadar je jedina općina u Dalmaciji u
kojoj autonomaši nikad nisu izgubili vlast.

S austrijskom vladavinom, Zadar je dobio gimnaziju (1816.), otvara se prvi javni
perivoj (1829.), osniva se i Narodni muzej (1832.); 1833. godine dovršena je
cesta koja je Zadar preko Velebita povezivala sa Zagrebom i Bečom, a 1838.
godine stavljen je u upotrebu prvi moderni gradski vodovod.

Zadar je u drugoj polovici 19. stoljeća i žarište pokreta za kulturni i
nacionalni preporod u Dalmaciji, a ovo razdoblje od posebne je važnosti za
povijest grada koji se naglo razvija kao moderan europski grad. Ukazom cara
Zadar je 1868. godine prestao biti grad-utvrda što se brzo odrazilo na njegov
urbanistički razvitak. Izgrađeni su brojni javni i privatni objekti, među njima
i Novo kazalište (kasnije Teatro Verdi) 1865. godine. Zadar postaje grad bogato
uređenih trgovina i javnih prostora, luksuznih kavana i hotela, javnih knjižnica
i čitaonica. Zadar je imao 6 tiskara i u njemu izlazi oko 40 različitih novina i
časopisa, među kojima i Narodni list (1862.) – danas najstarije živuće hrvatske
novine. U gradu ponovno djeluju brojni važni hrvatski književnici kao što su Ivo
Vojnović, Rikard Katalinić Jeretov, Milan Begović, Vladimir Nazor i dr.

Koncem stoljeća u Zadru se počela naglo razvijati prerađivačka industrija,
posebice proizvodnja 33 vrste likera od kojih je Maraschino postao poznat širom
svijeta. Na Silvestrovo 1894. u Zadru je zasjala električna gradska rasvjeta,
prva sustavno provedena električna mreža u Hrvatskoj.

U Prvom svjetskom ratu Austro-Ugarska Monarhija doživjela je slom i raspad na
više država. Zahvaljujući diplomatskim igrama saveznika prilikom pridobivanja
Italije na svoju stranu, ali i nejasnom stavu pregovarača iz Kraljevine SHS,
Rapallskim ugovorom (12. studenoga 1920.) Zadar je pripojen Italiji kao enklava
na istočnoj obali Jadrana. U njenom sastavu Zadar je ostao sve do 1. studenoga
1944. Godine 1921. proglašen je slobodnom lukom, te proživljava razdoblje
talijanske uprave u čudnoj atmosferi lažnog izobilja. To je razdoblje intenzivne
talijanizacije i iseljavanja Hrvata i gospodarskog propadanja grada uslijed
neprirodne izolacije od zaleđa. U brojkama gledano, Zadar je prema popisima s
početka 20. st. imao oko 15 000 stanovnika. Kad je Italija okupirala Zadar
1918., a osobito poslije 1920. mnogo je stanovnika napustilo grad. Mahom su to
bili Hrvati. Odselili su u Šibenik, Split, Zagreb, Dubrovnik i drugamo. S druge
strane, od 1920. do 1940. u Zadar je doselilo stanovništvo iz Italije, te još
oko 10 000 vojnika pa je tako izmijenjeni Zadar imao oko 20 000 stanovnika; neke
procjene govore i o većem broju. Ulogu upravnog sjedišta Dalmacije u potpunosti
preuzeo je Split (Kraljevina SHS je neko vrijeme imala upravnu organizaciju
sličnu onoj prije rata).

U Drugom svjetskom ratu Zadar je izložen teškim savezničkim bombardiranjima
tijekom 1943. i 1944. godine pri čemu je razoreno 80% povijesne jezgre grada.

Na njihovo mjesto ubrzo i u velikom broju dolaze žitelji zadarskih otoka i
zaleđa. 27. ožujka 1945. godine dobio je prvu repertoarnu kazališnu ustanovu
koja je imala stalni umjetnički ansambl, Hrvatsko narodno kazalište. Prva
redovna sezona tog kazališta je počela listopada 1945., no tada je to kazalište
preimenovano u Narodno kazalište, ostavši bez atributa "Hrvatsko".

Godine 1991. srpski pobunjenici i Jugoslavenska narodna armija (JNA) napali su
Zadar koji se tada našao na rubu okupiranog područja. Veze sa Zagrebom odvijale
su se isključivo preko otoka Paga. Zadar je opet proživio ozbiljna razaranja,
uključujući neke povijesne objekte. Bio je jednim od gradova koje su velikosrbi
često granatirali. Opsada Zadra trajala je do 1993. kada je Zadarsko zaleđe
oslobođeno u vojnoj akciji "Maslenica". Sve do 1993. su velikosrbi pokušavali i
zauzeti grad, a jedna od takvih akcija je bila 30. lipnja 1993., kada su pored
Zadra granatirali i Biograd na Moru. Povremeni napadi na grad su se nastavili
sve do 1995. kada je operacijom "Oluja" završen rat u Hrvatskoj.

Zadar je do Domovinskog rata bio jedan od gospodarski najrazvijenijih gradova u
Hrvatskoj s raznovrsnim industrijskim granama. Upravo ta raznovrsnost omogućila
mu je relativno brz oporavak nakon ratnih stradanja, pojačan izgradnjom
autoceste Zagreb - Split i njezinog nastavka te nove luke u Gaženici. Ta
putničko - teretna luka omogućuje brzu vezu između Italije, Hrvatske i ostatka
Srednje Europe.

Zadarska morska putnička luka jedna je od najprometnijih luka u Hrvatskoj s
tendencijom još većeg rasta prometa. Najvažnija institucija u luci je lučka
kapetanija.

Mnoge su znamenitosti koje se mogu vidjeti u Zadru, zbog njegove duge povijesti
koja seže do antičkih vremena. Neke od znamenitosti su:

Najpoznatiji je spomenik i simbol grada Zadra, ujedno i najpoznatija
monumentalna građevina u Hrvatskoj iz ranog srednjeg vijeka. Sagrađena je na
tradicijama ranobizantske arhitekure u ranom srednjem vijeku, najvjerojatnije
početkom 9. st. Kružnog je oblika i nije se sačuvala u obliku kako je prvotno
sagrađena. Nedostaje joj južna prigradnja, pa joj je središnja kružna jezgra s
te strane vidljiva. Do 15. stoljeća nazivala se crkva Sv. Trojstva, a od tada
nosi ime Sv. Donat, po biskupu koji ju je dao sagraditi. Prvi put crkva se
spominje sredinom 10. stoljeća u spisima bizantskog cara Konstatina
Porfirogeneta. Danas se njezin prostor zbog izvanrednih akustičnih
karakteristika koristi za glazbene programe ("Glazbene večeri u sv. Donatu").

Kalelarga ili Široka ulica je glavna i najpoznatija zadarska ulica, koja se
proteže u smjeru istok-zapad od Narodnog trga do Foruma. U Drugom svjetskom ratu
su uništene gotovo sve zgrade u ulici, te je ona obnovljena u modernističkom
stilu zadržavajući samo osnovni smjer.

Zadarsku katedralu posvećenu Sv. Stošiji ukrašava izvana na pročelju ruža te na
zabatu glavne lađe manja gotička ruža, naknadno umetnuta. Portali imaju
karakterističan romanički oblik, danas unutrašnjost katedrale doima se svojom
monumentalnošću (glavna lađa je triput šira od sporednih). Zvonik katedrale koji
danas dominira Zadrom, započet je još u kasnom srednjem vijeku, da bi ga tek
1892. dovršio engleski arhitekt Thomas Graham Jackson po uzoru na zvonik rapske
katedrale.

Crkva Sv. Marije pripada ženskom benediktinskom samostanu sv. Marije koji je
osnovala plemkinja Čika 1066. godine. Na mjestu nekadašnje neugledne crkve
podigla je trobrodnu crkvu koja je posvećena 1091. godine. Njezina kći Vekenega
početkom 12. st. sagradila je kapitularnu dvoranu i monumentalni zvonik. U samoj
crkvi nalazi se i grobnica opatice Vekenge koja je umrla 1111. godine.
Samostanski arhiv čuva vrlo vrijednu zbirku povelja u kojima se spominju
hrvatski kraljevi iz 11. st. Pročelje crkve i njezin južni bočni zid, kao i
glavni portal u renesansnom su stilu. Na zvoniku se nalazi natpis u spomen
Kolomanovog ulaska u Zadar 1102. godine. Crkva je razrušena u anglo-američkom
bombardiranju u Drugom svjetskom ratu, ali je uspješno rekonstruirana.

Trobrodna bazilika s tri bogato ukrašene polukružne apside pripadala je muškom
benediktinskom samostanu. Sagrađena je u romaničkom stilu i posvećena 1175., a
ime je dobila po sv. Krševanu mučeniku, zaštitniku grada Zadra. Pročelje je
jednostavno. U donjem dijelu nema nikakvih ukrasa osim glavnog portala.
Unutrašnjost crkve krase freske romaničko-bizantinskih karakteristika. U
svetištu se nalazi monumentalni glavni oltar izgrađen 1701. godine na kojega su
1717. postavljena četiri kvalitetna kipa od bijelog mramora koji predstavljaju
zaštitnike Zadra. Rad su mletačkog kipara Alvise Tagliapietra. Zvonik se počeo
graditi potkraj 15. st., ali nikada nije dovršen. Najljepši dio fasade je
vanjski ukras, apsida.

Prvobitno ranokršćanska trobrodna bazilika iz 5. st., potom pregrađena crkva Sv.
Stjepana s gotičkim elementima iz 14. st., dok je današnji izgled s baroknim
detaljima dobila u 16. st. Poznata srebrna škrinja Sv. Šimuna iz 1380. nalazi se
na glavnom oltaru crkve. Škrinja je zlatarsko djelo velike vrijednosti koju je
za relikviju Sv. Šime dala izraditi ugarsko-hrvatska kraljica Elizabeta. Škrinju
je izradio zlatar Franjo iz Milana, nastanjen u Zadru. Južno od crkve nalazi se
rimski stup postavljen 1729. godine, a sastavljen je od dvaju stupova rimskog
hrama koji su se do tada čuvali na kapitoliju Foruma.

Crkva se nalazi na zapadnom kraju grada. Crkva je najstarija dalmatinska gotička
crkva. Posvećena je 1280. Unutrašnjost je jednostavna. Iz kora se ulazi u
sakristiju. Iza glavnog oltara crkve iz 1672. godine nalazi se nekadašnje
svetište i u njemu korska sjedala bogato ukrašena rezbarijama u stilu cvjetne
gotike iz 1394. godine, rad Giacoma da Borga Sansepolcra.

Sakristija, koja se nastavlja na kor, važna je za hrvatsku povijest, jer je u
njoj 1358. godine sklopljen Zadarski mir između mletačke Republike i
ugarsko-hrvatskog kralja Ludovika Anžuvinca, kojim su se Mlečani odrekli svojih
pretenzija na Dalmaciju.

Podignuta je u 18. stoljeću u baroknom stilu na mjestu starije crkve, kao
mauzolej nadbiskupa Zmajevića. U njoj se čuvala slika Gospe od Kaštela koju je
naslikao Blaž Jurjev Trogiranin u 15. st. (danas je u stalnom postavu izložbe
crkvene umjetnosti). Uživa veliki ugled i popularnost u brojnim generacijama
Zadarskih žitelja. U drugom svjetskom ratu bila je potpuno razorena, te je
preostao samo zvonik i malo svetište. Obnovljena je tek 1990. godine vrijednom
donacijom pokojnog Msgr. Simeona Duce, koji je u njoj i pokopan.

Pravoslavna crkva podignuta neposredno uz Forum u 16. stoljeću za potrebe grčkih
pomoraca i trgovaca. U 18. stoljeću je nadograđena i predana na upotrebu srpskoj
zajednici.

Sačuvani su ostaci iz rimskog doba, iz srednjeg vijeka te najviše iz 16. st. Uz
bedeme se nalazi srednjovjekovna "Kapetanova kula", a najslikovitiji se dio
nalazi na južnom dijelu kod lučice "Foše", gdje se nalaze i Kopnena vrata iz
1543. (Michele Sanmicheli). Prema luci, blizu crkve Sv. Krševana nalaze se
Morska vrata iz 1573.

Osnovan 1832. a izloženi su arheološki ostaci od 7. do 12. st. Izloženi su
predmeti iz rimskog doba i prapovijesni arheološki materijal iz paleolika,
neolitika, i metalnih doba.

Glavni zadarski trg i okupljalište. S njegove zapadne strane je crkva sv. Lovre
iz 11. st.; zgrada Gradske straže iz 1562. i toranj sa satom iz 18. st., a
nasuprot se nalazi Gradska loža iz 13. st. Na sjevernoj strani trga je Gradska
vijećnica podignuta 1934. godine u doba fašističke vladavine.

Dominantna točka zadarske panorame s mora, velebna zgrada na Novoj rivi
izgrađena je prema projektu bečkog arhitekta Karla Susana početkom 20. stoljeća
(1901.-1906.) u neoklasicističkom stilu za potrebe Liceja Svetog Dimitrija.
Kompleks zgrada sagrađen je u obliku slova "L" koji zatvara bastion zadarske
Citadele s južne i zapadne strane, a u njegovom središnjem dijelu nalazi se i
obnovljena kapela Sv. Dimitrija s dominantnom kupolom.

Generalno filozofsko-teološko učilište dominikanskog reda u Zadru osnovano je
još daleke 1396. godine kao najstarije od hrvatskih sveučilišta, odnosno kao
prvo sveučilište na prostoru današnje Hrvatske, koje je djelovalo do 1807.
godine. Od tada su u Zadru djelovale ustanove visokog školstva do osnivanja
obnovljenog Sveučilišta u Zadru 2002. godine.

Morske orgulje, izvedene su po projektu arhitekta Nikole Bašića, smještene su u
blizini novog pristaništa za cruisere, u sklopu zadarske rive, te su
prepoznatljive kao posebno oblikovana obala u nekoliko redova stepenica koje se
spuštaju prema moru. Stepenice se protežu na sedamdesetak metara obale, ispod
kojih je, na razini najniže oseke mora, okomito na obalu ugrađeno 35 cijevi
različitih dužina, promjera i nagiba, koje se koso uzdižu do obalnog popločanja
i završavaju u kanalu (servisnom hodniku). Tu se na cijevima nalaze LABIUMI
(zviždaljke), koje sviraju 7 akorda od 5 tonova. Iznad kanala su performirane
kamene stepenice kroz koje izlazi zvuk, morem potisnut zrak.

Nalazi se na Istarskoj obali, na najzapadnijoj točki zadarskog poluotoka,
neposredno uz Morske orgulje. S ovog se mjesta pruža pogled na Zadarski kanal,
otoke i na zalazak Sunca, čija je ljepota u Zadru posebno poznata. Pozdrav Suncu
sastoji se od tri stotine višeslojnih staklenih ploča postavljenih u istoj
razini s kamenim popločenjem rive u obliku kruga promjera 22 metra. Ispod
staklenih provodnih ploča nalaze se fotonaponski solarni moduli preko kojih se
ostvaruje simbolična komunikacija s prirodom, odnosno sa Suncem. Istovremeno sa
zalaskom Sunca uključuju se i rasvjetni elementi ugrađeni u krugu te po posebno
programiranom scenariju proizvode iznimno dojmljivu svjetlosnu igru u ritmu
valova i zvuka Morskih orgulja.

Arsenal je spomenik kulture nulte kategorije, izgrađen u 18. stoljeću za vrijeme
mletačke uprave kao skladište za vojnu flotu. Nakon obnove funkcionira kao
mediteranski gradski trg u zatvorenom prostoru i jedno je od središta javnog,
kulturnog i zabavnog gradskog života bogato događanjima.



https://hr.wikipedia.org/wiki/Igra_prijestolja_(TV_serija)

Igra prijestolja (eng. Game of Thrones) je američka srednjovjekovna fantastična
televizijska serija koju su kreirali David Benioff i D. B. Weiss u suradnji s
televizijskom kućom HBO. Serija je adaptacija novela "Pjesme vatre i leda",
Georgea R. R. Martina, od kojih je prva po redu "Igra prijestolja". Serija je
snimana u filmskom studiju u Belfastu te na lokacijama u Sjevernoj Irskoj,
Malti, Škotskoj, Hrvatskoj, Islandu, Sjedinjenim Američkim Državama i Maroku.
Premijera serije održala se na HBO-u u SAD-u 17. travnja 2011. Dva dana nakon
premijere četvrte sezone u travnju 2014., HBO je obnovio Igru prijestolja za
petu i šestu sezonu.

Sean Bean predvodi mnogobrojnu glumačku postavu u prvoj sezoni kao Lord Eddard
"Ned" Stark, patrijarh glavne obitelji serije - Starkova. Njegovu ženu, Catelyn
Stark (rođ. Tully) glumi Michelle Fairley. Njihova djeca su Robb (Richard
Madden), Sansa (Sophie Turner), Arya (Maisie Williams) i Bran (Isaac Hempstead
Wright). Kit Harington glumi Nedovog sina kojeg ima s drugom ženom, Jona Snowa,
a Alfie Allen glumi Theona Greyjoya političkog taoca štićenika Lorda Starka.
Kralja Roberta Baratheona glumi Mark Addy, a njegovu ženu, kraljicu Cersei
Lannister, glumi Lena Headey. Kraljica ima dva brata: blizanca Ser Jaime
Lannistera (Nikolaj Coster-Waldau) i pametnog patuljka Tyriona (Peter Dinklage).
Najstariji sin kralja i kraljice je princ Joffrey Baratheon (Jack Gleeson), a
njegov bodyguard je Sandor "The Hound" Clegane (Rory McCann). Aidan Gillen glumi
Petyra "Littlefinger" Baelisha.

Preko mora (Narrow Sea) nalaze se Viserys (Harry Lloyd) i Daenerys "Dany"
Targaryen (Emilia Clarke), prognana djeca prethodnog kralja kojeg je kralj
Robert svrgnuo, a njih dvoje otjerao. Sada oboje žele natrag na prijestolje.
Dany je udana za Khala Drogoa (Jason Momoa), vođa Dothrakija, uz obećanje da će
skupiti vojsku za Visere. Iain Glen glumi prognanog kneza Joraha Mormonta koji
se zakleo na pomoć i zaštitu Visera.

Razvoj serije započeo je još u siječnju 2007. godine. Nakon što su otkupili
prava na ekranizaciju romana u međunarodnu kabelsku televizijsku seriju, HBO je
unajmio Davida Benioffa i D. B. Weissa da napišu seriju i djeluju u njoj kao
izvršni producenti. Prvotno je planirano da sve epizode osim jedne pišu njih
dvojica, a tu jednu bi napisao sam autor romana George R. R. Martin. Međutim,
Jane Espenson i Bryan Cogman su kasnije unajmljeni da napišu po jednu epizodu
prve sezone.

Benioff se humoristično našalio da će adaptacija serije ličiti na "Sopranose u
Međuzemlju", referirajući se na njezin intrigantan zaplet i mračan prizvuk u
svijetu fantazije. Budžet serije Igra prijestolja sličan je onome koji je imala
serija Rim. Pilot epizoda je navodno koštala između 5 i 10 milijuna dolara, a
kompletan budžet prve sezone je procijenjen na 50-60 milijuna dolara.

HBO je unajmio eksperta za jezik, Davida J. Petersona koji je razvio jezik
Dotharkija: "Jezik posjeduje svoj jedinstveni zvuk, opsežan rječnik s preko 1800
riječi i kompleksnu gramatičku strukturu". Prva i druga verzija scenarija pilot
epizode, autora Benioffa i Weissa, poslana je HBO-u u kolovozu 2007. odnosno u
lipnju 2008. godine. Iako su se obje verzije svidjele HBO-u, pilot epizoda nije
naručena sve do studenog 2008. godine, a cijeli proces vjerojatno je odugovlačio
poznati štrajk scenarista 2007/2008.

5. svibnja 2009. godine službeno je objavljeno da će Peter Dinklage glumiti
Tyriona Lannistera u pilot epizodi koju će režirati Tom McCarthy. 19. srpnja
2009. godine nastavilo se s objavljivanjem odluka o dodjeli glumaca, uključujući
i objavu da je Sean Bean izabran za ulogu Neda Starka čime su se potvrdile
glasine stare nekoliko dana. Ostali glumci koji su potpisali svoje pojavljivanje
u pilot epizodi bili su Kit Harington u ulozi Jona Snowa, Jack Gleeson kao
Joffrey Baratheon, Harry Lloyd kao Veserys Targaryen i Mark Addy kao Robert
Baratheon.

Početkom kolovoza 2009. godine otkriveno je da će lik Catelyn Stark glumiti
Jennifer Ehle. 20. kolovoza nastavilo se s objavama, pa je tako najavljeno da će
Nikolaj Coster-Waldau glumiti Jamiea Lannistera, Tamzin Merchant lik Daenerys
Targaryen, Richard Madden će se pojaviti u ulozi Robba Starka, Iain Glen će biti
Jorah Mormont, Alfie Allen će biti Theon Greyjoy, a Sophie Turner i Maisie
Williams će glumiti sestre Sansu i Aryju Stark. 1. rujna objavljeno je da će
Lena Headey glumiti Cersei Lannister. 23. rujna Martin je potvrdio da je Rory
McCan dobio ulogu Sandora Cleganea. 14. listopada potvrđeno je da će Isaac
Hempstead-Wright glumiti Brana Starka, a tri dana kasnije objavljeno je da će
Jason Momoa glumiti Khala Drogoa.

Nakon što je pilot epizoda snimljena i serija odobrena za kompletnu sezonu,
službeno je objavljeno da će se promijeniti glumica za lik Catelyn pa je
Michelle Fairley zamijenila Jennifer Ehle. Kasnije je također potvrđeno da će
glumica Emilia Clarke zamijeniti glumicu Tanzin Merchant u liku Daenerys.

Dva dana nakon emitiranja pilot epizode, HBO je odobrio snimanje druge sezone.
Dodjeljivanje uloga za drugu sezonu započelo je u svibnju 2011. godine. HBO je
najavio da će žensku ratnicu Brienne od Tartha glumiti Gwendoline Christie,
bivšeg krijumčara Davosa Seawortha će glumiti Lian Cunningham, Oliver Ford
Davies biti će Maester Cressen, Stephen Dillane će biti Robertov brat Stannis
Baratheon, Natalie Dormer će biti Lady Margaery Tyrell, Carice van Houten će
biti Melisandre od Asshaija, Gemma Whelan će biti Yara Greyjoy ("Asha" u
romanima; njezino ime promijenjeno je za potrebe serije da bi se izbjegla
konfuzija s Oshom), Nonso Anozie će biti Xaro Xhoan Daxos, Tom Wlaschiha će biti
Jaqen H'ghar, Kerr Logan će biti Matthos Seaworth, a Roy Dotrice će biti
Pyromancer Hallyne.Također, zaslužno mjesto u tri epizode druge sezone pripada
Hrvatu Slavku Juragi koji tumači kralja svile.

Snimanje prve sezone započelo je 26. srpnja 2010. godine u Paint Hall studiju u
Sjevernoj Irskoj, te u gradu Mdina na otoku Malta. Dodatne lokacije za potrebe
snimanja pilot epizode uključivale su Carncastle, Shane's Castle, Castle Ward,
Magheramorne i Tollymore Forest Park - sve u Sjevernoj Irskoj. Za potrebe
snimanja također je korišten i dvorac Doune u Škotskoj. Serija se od druge
sezone snima i u Dubrovniku.

Razni mediji opisivali su da je iščekivanje početka prikazivanja serije vrlo
veliko, uz mnoštvo obožavatelja koji pozorno prate svaku novu vijest vezanu za
razvoj iste. Do travnja 2011. godine, mnogi zabavni mediji stavili su seriju na
vrhu svojih lista "najiščekivanijih serija godine".

Većina kritika za seriju su bile vrlo pozitivne od čega su posebno hvaljene
visoka produkcija, scenografija, neodoljivi likovi, a poseban je naglasak
stavljen na djecu koja glume svoje uloge. Tim Gooman je u svojoj kritici za
Hollywood Reporter napisao: "Već nakon nekoliko prvih minuta pilot epizode
serije Igra prijestolja jasno je da se isplatilo toliko dugo čekati". Mary
McNamara iz Los Angeles Timesa prozvao ju je "...odličnom serijom političkih i
psiholoških intriga prepunom sjajnih likova, isprepletenu mračnim zapletima i uz
dodir prave fantazije". Linda Stasi iz New York Posta dala je seriji tri i pol
od četiri zvjezdice: "Scenografija, gluma i nevjerojatni setovi naprosto
oduzimaju dah". Mnogi kritičari hvalili su glumca Petera Dinklagea koji u seriji
glumi lika Tyriona Lannistera. Ken Tucker za Entertainment Weekly je napisao:
"...ako Dinklage na dobije nominaciju za Emmy za njegovu pametnu i odrješitu
ulogu Tyriona Lannistera, bit će to prava katastrofa", dok je Mary McNamara iz
Los Angeles Timesa napisala: "Ako taj čovjek ne osvoji nagradu, netko bi morao
ostati bez glave".

Do 3. kolovoza 2011. godine serija Igra prijestolja na popularnoj web stranici
Metacritic ima ocjenu 79 od 100 temeljenu na 28 zaprimljenih kritika.

Pilot epizoda emitirana 17. travnja u SAD-u privukla je 2.2 milijuna gledatelja,
a sveukupno ju je pogledalo 5.4 milijuna gledatelja kroz razna emitiranja u
nedjelju i ponedjeljak navečer. U Velikoj Britaniji i Irskoj pilot epizodu u
ponedjeljak, 18. travnja pogledalo je 743 tisuće ljudi. HBO je službeno objavio
da su snimanje druge sezone odobrili na temelju rezultata gledanosti pilot
epizode. Do emitiranja posljednje epizode prve sezone 20. lipnja, gledanost u
SAD-u podigla se na 3 milijuna gledatelja.

14. srpnja 2011. godine serija Igra prijestolja nominirana je u čak 13
kategorija za prestižnu televizijsku nagradu Emmy, uključujući i nominacije u
kategorijama najbolje serije (drama), najbolje glumačke ekipe i najboljeg
sporednog glumca (Peter Dinklage kao Tyrion).



https://hr.wikipedia.org/wiki/Talijanska_nogometna_reprezentacija

Talijanska nogometna reprezentacija predstavlja Italiju u međunarodnim
nogometnim natjecanjima, a nalazi se pod vodstvom Talijanskog nogometnog saveza
(FIGC), vodećeg nogometnog tijela u državi. Italija je (zajedno sa Njemačkom
također) druga najuspješnija nogometna reprezentacija u povijesti, odmah iza
Brazila. Osvojila je četiri naslova svjetskih nogometnih prvaka (1934., 1938.,
1982. i 2006.). Talijani su također osvojili i jedan naslov prvaka Europe
(1968.), jedan naslov olimpijskih prvaka (1936.) te dva međunarodna kupa srednje
Europe.

Tradicionalna boja nogometne reprezentacije (i svih ostalih sportskih
reprezentacija države) je nebesko plava (tal. azzurro) pa su po njoj članovi
sastava dobili nadimak Azzurri.

Prvu službenu utakmicu reprezentacija Italije odigrala je 15. svibnja 1910.
godine u Milanu gdje su pobijedili Francusku rezultatom 6:2. Zbog nesuglasica
igrači iz kluba Pro Vercelli, tada najboljeg kluba Serie A, nisu nastupili za
reprezentaciju. Na kraju utakmice, igrači su kao nagradu dobili kutije cigareta
koje im je bacilo više od četiri tisuće gledatelja. Taj prvi talijanski tim
igrao je u postavi 2-3-5: Varisco, Cali; Trere, Fossati, Capello; Debernardi,
Rizzi, Cevenini I, Lana, Boiocchi. Prvi kapetan reprezentacije bio je Francesco
Cali.

Prvi uspjeh na službenim nogometnim turnirima Italija je doživjela tijekom
Ljetnih olimpijskih igara 1928. godine održanim u Amsterdamu gdje su osvojili
broncu. Nakon što su izgubili polu-finalnu utakmicu od Urugvaja, u utakmici za
treće mjesto uvjerljivo su porazili Egipat rezultatom 11:3 te osigurali treće
mjesto na turniru.

Nakon što se nisu uspjeli kvalificirati na prvo svjetsko nogometno prvenstvo
(1930. godine u Urugvaju), talijanska nogometna reprezentacija osvojila je dva
sljedeća prvenstva za redom (1934. i 1938. godine) pod vodstvom trenera
Vittorija Pozza i genijalnog igrača Giuseppea Meazze koji se i danas smatra
jednim od najboljih talijanskih nogometnih igrača svih vremena. Od ostalih
igrača koji su igrali za tu generaciju svakako treba izdvojiti Luisa Montija,
Giovannija Ferrarija, Giuseppea Ruffina i Virginija Rosetta. Talijani su u
finalu 1934. godine porazili reprezentaciju Čehoslovačke rezultatom 2:1 u Rimu
pogocima Raimunda Orsija i Angela Schiavija.

Tragičan gubitak igrača iz kluba Torino 1949. godine (pobjednika prethodne
četiri talijanske lige) u zrakoplovnoj nesreći Superga direktno je uticao na to
da je reprezentacija izgubila čak desetoricu od jedanaestorice prvotimaca.
Sljedeće godine, Italija nije uspjela proći skupinu na svjetkom prvenstvu u
Brazilu, dijelom i zbog dugog i fizički iscrpljujućeg putovanja brodom (zbog
straha od još jedne tragedije nisu se usudili putovati zrakoplovom).

Na svjetskim prvenstvima održanim između 1954. i 1962. godine Italija također
nije uspjela proći dalje od razigravanja po skupinama, a za prvenstvo 1958. se
čak nije niti kvalificirala. Tijekom ranih 60-ih godina prošlog stoljeća
talijanski klubovi Milan i Inter dominirali su međunarodnom klupskom scenom pa
reprezentacija nije uspjela ostvarivati velike rezultate. Tako se nije uspjela
kvalificirati na prvo Europsko prvenstvo održano 1960. godine, a na onom
održanom četiri godine kasnije izbacio ih je SSSR u osmini-finala.

Njihov nastup na svjetskom prvenstvu 1966. godine zauvijek će ostati upamćen po
0:1 porazu od Sjeverne Koreje. Unatoč tome što su na turnir došli kao jedni od
favorita, Azzurri, čija su momčad tada predvodili igrači poput Rivere i
Bulgarellija, bili su eliminirani već u prvoj fazi natjecanja od
polu-profesionalnog sjeverno-korejskog tima, a strijelac jedinog pogotka Pak
Doo-Ik okarakteriziran je kao "David koji je ubio Golijata".

Godine 1968. pobijedivši reprezentaciju Jugoslavije u Rimu, Azzurri su osvojili
svoje prvo veliko natjecanje nakon svjetskog prvenstva 1938. - |Europsko
nogometno prvenstvo. To je bilo jedino finale do danas kada su se igrale dvije
utakmice. Nakon što su produžeci prve utakmice završili neodlučenim 1:1
rezultatom (i prije pravila raspucavanja s bijele točke) pravila su nalagala da
se nekoliko dana kasnije igra još jedna utakmica. U "uzvratu" Talijani su
slavili 2:0 (pogocima Rive i Anastasija) te postali prvaci Europe.

Godine 1970. Talijani su bili jedni od najvećih favorita za osvajanje krune
svjetskih pravaka. Uz fantastičnu igru osvajača Europskog prvenstva poput
Giacinta Facchettija, Rivere i Rive te uz novog napadača Roberta Boninsegnu,
Azzurri su uspjeli doseći finale svjetskog nogometnog prvenstva prvi puta nakon
pune 32 godine. U finale su stigli zahvaljujući jednoj od najslavnijih
nogometnih utakmica u povijesti poznatijoj pod imenom "Uktamica stoljeća"
odigranoj 17. lipnja 1970. godine u polu-finalu turnira protiv Zapadne Njemačke.
Italija je utakmicu dobila 4:3 (regularan dio utakmice završio je 1:1, a onda je
u produžecima palo još 5 zgoditaka). Premda su u finalu poraženi od fantastičnih
Brazilaca, talijanska reprezentacija iz 70-ih godina prošlog stoljeća i danas se
smatra ponajboljom generacijom igrača u povijesti. Ta "Meksička generacija" kraj
svojih međunarodnih uspjeha je doživjela na svjetskom prvenstvu 1974. godine
kada ih je u prvom kolu izbacila reprezentacija Poljske.

Svjetsko nogometno prvenstvo održano u Argentini 1978. godine iznjedrilo je novu
generaciju talijanskih igrača od kojih je najpoznatiji bio Paolo Rossi. U prvom
kolu Talijani su igrali jako dobro i bili jedini tim na turniru koji je porazio
kasnije prvake i domaćine Argentinu. U drugom kolu rezultati utakmica protiv
Zapadne Njemačke (0:0), Austrije (1:0) i Nizozemske (1:2) odveli su Talijane do
utakmice za treće mjesto gdje su poraženi od Brazila 1:2. Kao i u utakmici
protiv Nizozemske, talijanski golman Dino Zoff primio je zgoditak iz velike
udaljenosti te je zbog toga proglašen glavnim krivcem poraza. Nakon toga Italija
je bila domaćin Europskog prvenstva 1980. godine, prvog prvenstva na kojem je
nastupilo osam reprezentacija (umjesto dotadašnje četiri) i na kojem se domaćin
automatski kvalificirao na natjecanje. Italiju je u utakmici za treće mjesto
pobijedila reprezentacija Čehoslovačke nakon boljeg izvođenja jedanaesteraca
(Italija je na tom prvenstvu odigrala neriješene utakmice sa Španjolskom i
Belgijom, te jedva pobijedila Englesku rezultatom 1:0).

Nakon skandala u Seriji A tijekom kojega su neki igrači reprezentacije poput
Paola Rossija osuđeni i suspendirani zbog namještanja utakmica i ilegalnog
klađenja, Azzurri su došli na svjetsko prvenstvo 1982. godine praćeni skepsom i
nelagodom. Uspjeli su proći u drugi krug natjecanja nakon neinspirirajućih
neriješenih rezultata protiv Poljske, Perua i Kameruna. Zbog ogromnih kritika u
javnosti, reprezentacija je tijekom prvenstva odlučila prekinuti sve kontakte s
medijima, a samo su izbornik Enzo Bearzot i kapetan Dino Zoff davali izjave.

Njihova snaga napokon se pokazala u drugoj fazi natjecanja, u pravoj skupini
smrti s Argentinom i Brazilom - braniteljima naslova i jedinom drugom
reprezentacijom za koju se smatralo da ih može poraziti. U prvoj utakmici,
Talijani su pobijedili 2:1 Maradoninu Argentinu nakon teške i grube utakmice u
kojoj su talijanski braniči i vezni igrači dokazali svoje vještine. Pogotke za
Italiju postigli su Marco Tardelli i Antonio Cabrini. Nakon što je Brazil
porazio Argentinu 3:1, Italija je trebala pobjedu kako bi prošla u polu-finale.
Tijekom utakmice Talijani su dva puta vodili pogocima Paola Rossija, ali su se
Brazilci oba puta vratili. Kada je Paolo Roberto Falcão zabio za 2:2
zahvaljujući boljoj gol razlici Brazil je bio u polu-finalu; ali u 74. minuti
Rossi je postigao pobjedonosni zgoditak i odveo Talijane u polu-finale nakon
jedne od najboljih utakmica na svjetskim prvenstvima. U polu-finalu se Italija
vrlo lako obračunala s Poljacima koje su pobijedili rezultatom 2:0. Oba pogotka
postigao je Rossi.

Italija se u finalu sastala sa Zapadnom Njemačkom koja je polu-finale prošla
zahvaljujući boljem izvođenju jedanaesteraca protiv Francuske. Prvo poluvrijeme
završilo je bez pogodaka, nakon što je Cabrini promašio penal. U drugom
poluvremenu Paolo Rossi još jedanput je postao strijelcem i dok su Nijemci
napadali kako bi izjednačili, Tardelli i zamjena Alessandro Altobelli iz
protunapada zabili su po još jedan pogodak. Paul Breitner postigao je utješni
pogodak za Zapadnu Njemačku sedam minuta prije kraja te tako postao drugi igrač
nakon Pelea koji je postigao pogotke u dva finala svjetskih prvenstava.

Dvadeset i četiri godine nakon trijumfa na svjetskom prvenstvu 1982. godine,
Azzurri su igrali ključnu ulogu na svjetskoj nogometnoj pozornici, ali nisu
uspjeli osvojiti niti jedan turnir. Nisu se uspjeli kvalificirati na europsko
prvenstvo 1984. godine, a na svjetskom prvenstvu 1986. godine u osmini-finala
izbacila ih je Francuska rezultatom 0:2. Na sljedećem europskom prvenstvu
održanom 1988. godine Italija je došla do polu-finala gdje ih je rezultatom 0:2
pobijedio SSSR. Te iste godine na Olimpijskim igrama izgubili su od
reprezentacije Zambije.

Po drugi puta Italija je bila domaćin svjetske nogometne smotre 1990. godine.
Tadašnja reprezentacija sastojala se od talentiranih napadača Salvatorea
Schillacija i mladog Roberta Baggija. Unatoč tome što su bili favoriti za
osvajanje titule i činjenici da u prvih pet utakmica nisu primili pogodak,
Talijani su izgubili u polu-finalu od branitelja naslova Argentinaca nakon
lošijeg izvođenja jedanaesteraca (regularni dio utakmice završio je rezultatom
1:1, a Argentina je na penale pobijedila 3:4). Talijani su poveli pogotkom
Schillacija u prvom poluvremenu, ali je Claudio Caniggia glavom izjednačio za
Argentince u drugom. Aldo Serena promašio je posljedni penal (Roberto Donadoni
također je promašio svoj udarac, odnosno golman Sergio Goycochea mu ga je
obranio). U utakmici za treće mjesto Italija je pobijedila Englesku rezultatom
2:1, a zahvaljujući još jednom pogotku Schillaci je sa šest zgoditaka postao
najboljim strijelcem turnira. Nakon toga Italija se nije uspjela kvalificirati
za europsko prvenstvo 1992. godine.

Na sljedećem svjetskom prvenstvu održanom u SAD-u 1994. godine Talijani su
krenuli vrlo skromnom igrom, ali na kraju uspjeli doći sve do finala turnira.
Izgubili su prvu utakmicu od Irske (0:1) čime je to postala jedina utakmica koju
je Italija izgubila u regularnom dijelu (dakle, ne računajući one koje su otišle
u produžetke ili koje su odlučene nakon raspucavanja s bijele točke) tijekom tri
svjetska prvenstva za redom (od 1990. do 1998. godine) te jedna od samo pet
utakmica općenito koje su izgubili u regularnom dijelu od 1988. godine do danas
bilo na europskim ili svjetskim nogometnim prvenstvima (na europskom prvenstvu
1996. godine izgubili su od Češke 1:2, na svjetskom prvenstvu 2002. godine
izgubili su od Hrvatske 1:2, na europskom prvenstvu 2008. godine izgubili su od
Nizozemske 0:3 te na svjetskom prvenstvu 2010. godine izgubili su od Slovačke
2:3). Nakon teške 1:0 pobjede protiv Norveške i neodlučenog 1:1 rezultata protiv
Meksika, Itailja je prošla u osminu-finala zahvaljujući boljoj gol razlici (sve
četiri reprezentacije u skupini imale su isti broj bodova). Tamo ih je dočekala
Nigerija koja je povela 0:1 i taj rezultat na semaforu stajao je sve do 88.
minute kada je Robeto Baggio postigao izjednačujući pogodak, a onda u
produžecima s bijele točke i pobjedonosni za konačan 2:1 rezultat i odlazak u
četvrt-finale. U četvrt-finalu Italija je igrala protiv Španjolske, a Baggio je
još jedanput bio strijelac kasnog pogotka za 2:1 pobjedu. U polu-finalu Baggio
je ponovno bio strijelac dva pogotka za 2:1 pobjedu protiv Bugarske. U finalu su
ih čekali Brazilci i nakon što su regularni dio utakmice te produžeci završili
rezultatom 0:0, pristupilo se izvođenju jedanaesteraca. Tu je Italija izgubila
rezultatom 2:3 nakon što je Baggio, koji je igrao pod ozljedom, promašio
posljednji penal na utakmici, poslavši loptu preko gola.

Italija na europskom prvenstvu u Engleskoj 1996. godine nije prošla skupinu.
Pobijedila je Rusiju 2:1, ali istim rezultatom izgubila od Čeha pa joj je za
prolaz bila potrebna pobjeda protiv Nijemaca u trećem kolu. Ipak, Gianfranco
Zola nije iskoristio odlučujući penal u utakmici koja je završila 0:0 (Njemačka
će kasnije osvojiti turnir). U kvalifikacijama za svjetsko prvenstvo 1998.
godine, Azzurri su na Wembleyju svladali Englesku 0:1 pogotkom Zole. Na turniru
su došli sve do četvrt-finala gdje su još jedanput, treći puta za redom, morali
igrati penale, ovoga puta protiv Francuske. Regularni dio utakmice završio je
0:0, ali je Francuska prošla dalje (i u konačnici osvojila turnir) boljim
izvođenjem jedanaesteraca (3:4). S dva postignuta pogotka na tom prvenstvu,
Roberto Baggio je i dalje jedini talijanski igrač u povijesti koji je postigao
pogotke na tri različita svjetska prvenstva.

Tijekom europskog prvenstva 2000. godine Italija je ponovno bila prisiljena
igrati na jedanaesterce, ali ovaj puta ih je odradila uspješno i prošla u finale
(u polu-finalu su pobijedili su-domaćina Nizozemsku). Talijanski golman
Francesco Toldo zaustavio je čak jedan jedanaesterac i tijekom regularnog dijela
utakmice te još dva dodatna u raspucavanju, a povrh toga nizozemski igrači nisu
uspjeli pogoditi okvir gola s bijele točke iz još jednog penala dosuđenog u
utakmici te drugog tijekom raspucavanja tako da su od sveukupno 6 penala koliko
su ih imali u tom polu-finalu pogodili samo jednom. Italija je natjecanje
završila na drugom mjestu, nesretno izgubivši finale 1:2 od Francuske (zlatnim
pogotkom u produžecima) i to nakon što su Francuzi izjednačili za 1:1 trideset
sekundi prije kraja regularnog dijela utakmice. Nakon poraza trener Dino Zoff
dao je ostavku nakon što ga je predsjednik Milana i političar Silvio Berlusconi
oštro kritizirao.

Na svjetskom prvenstvu 2002. godine Italija je odigrala težak i loš turnir.
Nakon sigurne 2:0 pobjede protiv Ekvadora (oba pogotka postigao je Christian
Vieri) uslijedio je niz kontroverznih utakmica. Tijekom susreta s Hrvatskom,
Talijanima nisu priznata dva regularna pogotka (utakmica je završila porazom
1:2). Ipak, neriješeni 1:1 rezultat protiv Meksika bio je dovoljan da Italija
prođe skupinu i ode u osminu-finala. Tamo ih je, međutim, izbacio domaćin
prvenstva - Južna Koreja - rezultatom 1:2. Utakmica se i danas smatra
kontroverznom zbog mnogih sumnjivih sudačkih odluka koje su direktno utjecale na
igru Italije. Pri vodstvu 1:0 Tommasi je postigao pogodak koji bi povećao
prednost Talijana na 2:0 i to petnaest minuta pred kraj utakmice, ali je isti
poništen zbog (navodnog) zaleđa. U produžecima Južna Koreja zabila je
pobjedonosni pogodak za konačnih 1:2 i poslala Talijane kući.

Više sreće nije bilo niti na europskom prvenstvu 2004. godine kojeg je Italija
završila već nakon razigravanja po skupinama. Budući su Talijani, Danci i
Šveđani imali isti broj bodova, odlučivala je ukupna gol razlika između te tri
reprezentacije, a Italija je tu bila najlošija. Pobjednički gol u trećoj
utakmici protiv Bugarske Antonija Cassana pokazao se nedovoljnim, a nakon što je
sudac odsvirao kraj talijanski napadač napustio je travnjak u suzama.

Nastup Italije na nadolazećem Svjetskom prvenstvu 2006. godine u Njemačkoj bio
je popraćen otvorenim pesimizmom zbog kontroverza oko skandala koji je potresao
Serie A te iste godine. Međutim, sva negativna predviđanja su opovrgnuta nakon
što su Azzurri osvojili svoj četvrti naslov svjetskog prvaka.

Prvu utakmicu Italija je igrala protiv Gane i pobijedila 2:0 pogocima Andreje
Pirla i zamjene Vincenza Iaquinte. Nastup reprezentacije od strane predsjednika
FIFA-e Seppa Blattera ocijenjen je kao jedan od najboljih od svih u prvom kolu
prvenstva.

Druga utakmica bila je puno lošija. Završila je rezultatom 1:1 protiv SAD-a
nakon što je Alberto Gilardino glavom izjednačio ono što je njegov kolega
Cristian Zaccardo uprskao auto-golom. Odmah poslije izjednačenja vezni igrači
Daniele De Rossi iz Italije i Pablo Mastroeni i Eddie Pope iz SAD-a su dobili
crvene kartone pa su na terenu gotovo cijelo drugo poluvrijeme igrala desetorica
protiv devetorice. Ipak, Italija nije uspjela zabiti pobjednički pogodak premda
je Gennaru Gattusu poništen pogodak za kojeg se i danas smatra da je bio
regularan (suđeno je zaleđe). Ista stvar dogodila se i na suprotnoj strani kada
je DaMarcus Beasley postigao zgoditak iz, navodnog, zaleđa. De Rossi je zbog
udaranja McBridea laktom u lice dobio suspenziju od četiri utakmice i vratio se
tek u finalu.

Svoje utakmice u razigravanju po skupinama Italija je završila pobjedom 2:0
protiv Češke. Zgoditke su postigli Marco Materazzi i napadač Filippo Inzaghi.
Italija je prošla u osminu-finala gdje ih je čekala Australija. U toj utakmici,
Materazzi je u ranoj fazi drugog poluvremena potjeran s terena nakon
kontroverzne sudačke odluke zbog njegovog starta za Marcu Brescianiju. U
sudačkoj nadoknadi drugog poluvremena Talijanima je sudac Cantalejo dosudio
jedanaesterac nakon prekršaja Lucasa Neilla nad Fabiom Grossom. Francesco Totti
je pogodio i rezultatom 1:0 Italija je prošla u četvrt-finale natjecanja.

U četvrt-finalu Talijani su pobijedili Ukrajinu uvjerljivim rezultatom 3:0.
Gianluca Zambrotta ranim pogotkom donio je prednost svojoj momčaci, a u drugom
poluvremenu Luca Toni je zabio još dva pogotka za konačan rezultat. Nakon
utakmice, trener Marcello Lippi posvetio je pobjedu bivšem talijanskom
reprezentativcu Gianluci Pessottu koji se u to vrijeme oporavljao u bolnici
nakon navodnog pokušaja samoubojstva.

Polu-finale je donijelo okršaj dugogodišnjih rivala - Italije i Njemačke kojeg
je Italija dobila rezultatom 2:0 i to pogocima u posljednjim minutama drugog
produžetka. Nakon uzbudljivih pola sata produžetaka u kojima su Gilardino i
Zambrotta pogodili okvir gola, Grosso je zabio u 119. minuti nakon ubačaja
Pirla. Napadač Alessandro Del Piero koji je ušao kao zamjena dvije minute
kasnije potvrdio je pobjedu iz protunapada kojeg su organizirali Cannavaro,
Totti i Gilardino. Azzurri su svoj četvrti naslov svjetskih prvaka osvojili
nakon što su u finalu pobijedili Francusku u Berlinu, 9. srpnja, nakon boljeg
izvođenja jedanaesteraca (5:3). Regularni dio utakmice završio je 1:1. Francuski
kapetan Zinedine Zidane postigao je pogotak s bijele točke u 7. minuti utakmice,
ali već 12. minuta kasnije Materazzi je pogotkom glavom sve vratio na početak i
na taj se način iskupio za skrivljeni jedanaesterac. U drugom poluvremenu Toni
je postigao pogodak, ali je suđeno zaleđe. Tijekom izvođenja jedanaesteraca,
David Trezeguet je jedini Francuz koji nije uspio pogoditi (pogodio je prečku),
a Talijani su uspješno izveli sve svoje penale (Pirlo, Materazzi, De Rossi, Del
Piero i Grosso) te na taj način osvojili titulu. Italija je do danas jedina
reprezentacija koja je u finalima svjetskih nogometnih prvenstava dva puta
igrala jedanaesterce; 1994. i 2006.

Deset različitih igrača postiglo je pogotke za Italiju na ovom prvenstvu, a njih
pet zabile su zamijene dok su četiri pogotka postigli obrambeni igrači. Sedam
igrača - Gianluigi Buffon, Fabio Cannavaro, Gianluca Zambrotta, Andrea Pirlo,
Gennaro Gattuso, Francesco Totti i Luca Toni - izabrano je za ekipu turnira od
23 igrača. Buffon je također osvojio nagradu Lev Yashin kao najbolji vratar
prvenstva; on je tijekom cijelog turnira primio samo dva pogotka i to jedan
autogol (od suigrača Zaccarda) te onaj u finalu kad ga je s bijele točke svladao
Zidane. Buffon je ostao nesavladan ukupno 460 minuta za redom.

Nakon talijanskog trijumfa na Svjetskom prvenstvu, Lippi je najavio svoju
ostavku. Nogometna zvijezda s prvenstva 1994. godine, Roberto Donadoni,
najavljen je kao novi izbornik Azzurra 13. srpnja. U skupini kvalifikacija za
Europsko prvenstvo 2008. godine Italija je igrala u skupini s Francuskom. Nakon
kvalifikacija, Talijani su se nalazili na prvom mjestu, a Francuzi na drugom.
14. veljače 2007. godine FIFA je postavila Italiju na prvo mjesto najboljih
reprezentacija svijeta s 1488 bodova, 37 bodova ispred tada drugoplasirane
Argentine. Ovakvo priznanje Azzurri nisu dobili još od 1993. godine. Na
Europskom prvenstvu 2008. Talijani su loše krenuli i prvu utakmicu protiv
Nizozemske uvjerljivo izgubili rezultatom 0:3. Sljedeću utakmicu protiv
Rumunjske odigrali su 1:1 (Christian Panucci postigao je izjednačujući pogodak
minutu nakon što je Adrian Mutu za Rumunjsku zabio vodeći zgoditak nakon
pogreške Gianluce Zambrotte). U 80. minuti Gianluigi Buffon obranio je
jedanaesterac kojeg je izveo Mutu i tako osigurao remi.

Posljednju utakmicu protiv Francuske (repriza finala iz 2006.) Italija je dobila
2:0. Andrea Pirlo postigao je pogodak iz jedanaesterca, a Daniele De Rossi iz
slobodnog udarca. Rumunjska, koja je prije trećeg kola imala bod prednosti nad
Talijanima, izgubila je 0:2 od Nizozemske pa je tako Italija prošla u
četvrt-finale gdje se susrela s budućim prvacima Španjolcima (izgubili su
utakmicu 2:4 nakon jedanaesteraca). Tjedan dana nakon utakmice ugovor s trenerom
Robertom Donadonijem je raskinut, a novi/stari izbornik postao je Marcello
Lippi.

Uz nadu da će obraniti naslov svjetskog nogometnog prvaka, Italija se
kvalificirala na Kup konfederacija održan u Južnoj Africi 2009. godine. Prvu
utakmicu protiv SAD-a Italija je dobila rezultatom 3:1, ali porazi od Egipta
(0:1) i Brazila (0:3) označili su kraj njihovog nastupa na tom natjecanju. Ipak,
reprezentacija se kvalificirala na završnicu Svjetskog nogometnog prvenstva u
Južnoj Africi 2010. godine i to nakon što je u listopadu 2009. godine odigrala
neriješenih 2:2 s Republikom Irskom. Dana 4. prosinca iste godine, nakon
ždrijeba za Svjetsko prvenstvo, Italija je postavljena u Skupinu F s Paragvajem,
Novim Zelandom i Slovačkom.

U Južnoj Africi, branitelji naslova eliminirani su već u razigravanju po
skupinama (završili su na posljednjem mjestu svoje grupe). Protiv Paragvaja i
Novog Zelanda, Italija je odigrala identičan rezultat (1:1), a izgubila od
Slovačke (2:3). Rezultati su šokirali nogometni svijet. Bilo je to prvi puta u
povijesti da Italija nije uspjela zabilježiti niti jednu pobjedu na Svjetskom
prvenstvu, a uz to postala je tek treća reprezentacija u povijesti koja je kao
branitelj naslova eliminirana već u razigravanju po skupinama (prva je bila
Brazil 1966. te Francuska 2002. godine). Igrom slučaja, Francuska reprezentacija
(koja je s Italijom igrala finale 2006.) također je eliminirana u grupnoj fazi
natjecanja u Južnoj Africi nakon ništa boljeg nastupa od Talijana čime se prvi
puta dogodilo da dva finalista s prethodnog prvenstva nisu uspjela proći
razigravanje po skupinama na sljedećem.

Marcello Lippi odstupio je s mjesta talijanskog izbornika nakon Svjetskog
prvenstva 2010. godine, a zamijenio ga je Cesare Prandelli koji je bio najavljen
kao Lippijev nasljednik i prije početka prvenstva. Italija je svoju nogometnu
kampanju pod Prandellijem započela s razočaravajućim 0:1 porazom od Obale
Bjelokosti u prijateljskoj utakmici. Kvalifikacije za Europsko prvenstvo 2012.
godine Italija je započela s Estonijom i to 2:1 pobjedom. Nakon toga stradali su
Farski otoci rezultatom 5:0, a sa Sjevernom Irskom Talijani su odigrali
miroljubivih 0:0. Pet dana kasnije dočekali su Srbiju; međutim, srpski navijači
na stadionu Luigi Ferrari započeli su s nemirima, bacajući baklje u teren pa je
utakmica prekinuta, a naknadno je UEFA odlučila dodijeliti tri boda Italiji. U
prvoj utakmici 2011. godine, Italija je prijateljsku utakmicu s Njemačkom u
Dortmundu na istom stadionu gdje su ih pobijedili 2:0 u polu-finalu prvenstva
2006. godine odigrala 1:1. U ožujku 2011. godine Talijani su pobijedili
Sloveniju rezultatom 1:0 i na taj način osigurali prvo mjesto kvalifikacijskoj
skupini. Također su u prijateljskoj utakmici porazili Ukrajinu 2:0, premda su
jedno vrijeme igrali tek s desetoricom igrača. Uz još jednu 3:0 pobjedu protiv
Estonije u kvalifikacijama za Euro 2012., Italija je imala ishod 6-3-0 u
pobjedama i porazima. Također su izjednačili rekord iz 2002. godine od 9 pobjeda
bez poraza za redom (dok je izbornik bio Giovanni Trapattoni). Ipak, taj niz
zaustavljen je 7. lipnja 2011. godine kada je Irska uspjela svladati Talijane
0:2 u prijateljskoj utakmici u Liegeu (zanimljivo, tadašnji izbornik Irske je
bio upravo Giovanni Trapattoni).

U prijateljskoj utakmici u Bariju, 10. kolovoza 2011. godine Talijani su
svladali aktualne Europske i Svjetske prvake Španjolce rezultatom 2:1. Nakon
toga, također u domaćoj utakmici, iznenađujuće su poraženi od SAD-a u još jednoj
prijateljskoj utakmici rezultatom 0:1. U skupini na Europskom prvenstvu 2012.
Talijani su prvu utakmicu odigrali 1:1 sa Španjolskom, a istim rezultatom
završila je utakmica s Hrvatskom. Nakon što su u trećoj utakmici pobijedili
Irsku 2:0, razigravanje po skupinama završili su na drugom mjestu, iza
Španjolske. U četvrt-finalu susreli su se s Engleskom koju su porazili nakon
boljeg izvođenja jedanaesteraca (4:2); regularni dio utakmice završio je 0:0.
Italiju je u polu-finalu dočekala Njemačka, ali dvama pogotcima u prvom
poluvremenu osporavani Mario Balotelli odveo je Talijane u finale još jednog
velikog natjecanja (utakmica je završila rezultatom 2:1). Međutim, u finalu
protiv Španjolske, Italija nije uspjela ponoviti svoju dobru igru iz prve
utakmice i izgubila je rekordnim rezultatom za finale Europskih prvenstava -
0:4.

Slijedi popis igrača s najviše postignutih pogodaka za reprezentaciju (popis
točan na dan 1. srpnja 2012.).



https://hr.wikipedia.org/wiki/Dubrovnik

Dubrovnik (lat. Ragusium) je grad na jugu Hrvatske, administrativno središte
Dubrovačko-neretvanske županije i jedno od najvažnijih povijesno-turističkih
središta Hrvatske. Prema popisu iz 2011. godine Dubrovnik je imao 42.615
stanovnika, za razliku od 49.728 stanovnika prema popisu iz 1991. U popisu iz
2011., 90,34% stanovnika izjasnilo se kao Hrvati.

Prosperitet grada Dubrovnika oduvijek se temeljio na pomorskoj trgovini. U
srednjem vijeku postao je kao Dubrovačka Republika jedini grad-država na
istočnoj obali Jadrana koji je konkurirao Mletačkoj Republici. Uz svoje
bogatstvo i diplomaciju, grad je postigao izvanredan stupanj razvoja, posebno
tijekom 15. i 16. stoljeća. Dubrovnik je bio jedan od središta razvitka
hrvatskoj jezika i književnosti te su u njemu stvarali mnogi značajni hrvatski
pjesnici, dramatičari, slikari, matematičari, fizičari i drugi učenjaci.

Postoji nekoliko teorija o osnutku Dubrovnika (lat. Ragusa), a općeprihvaćena
je, da je Grad osnovan u 7. st., kada su se Latini iz grada Epidauruma (južnije
od Dubrovnika, na istom je mjestu današnji Cavtat), sklonili pred navalom Avara
i Slavena na hrid Laus, što znači stijena (Laus → Lausium → Rausium → Ragusium →
Ragusa). Kasnije su ti isti Slaveni izgradili naselje na južnim padinama brda
Srđa, na kopnu preko puta hridi i nazvali ga Dubrava, što znači šuma duba
(hrasta). Tijekom vremena su se naselja sve više povezivala, da bi se potpuno
spojila u 11. st., nasuvši uski kanal, što ih je dijelio (današnja ulica Placa,
tj. Stradun), a u 12. st. i 13. st. zaštitivši se potpuno obrambenim zidinama.
Prema nekim drugim teorijama i antičkim natpisima, Dubrovnik je možda osnovan i
prije 3. st., kao malo naselje na otočiću Laus.

Danas postoje nove nedoumice u pogledu nastanka Dubrovnika, jer su se obje gore
spomenute teorije pokazale pogrešnima. Prilikom renoviranja Katedrale, duboko
ispod temelja današnjeg zdanja nađeni su ostatci dvije nekadašnje crkve, jedne
za koju se i prije znalo, i druge, još starije, datirane u 5. stoljeće. Kao
dodatak promjeni teorije je i otkriće dijela dubrovačkih zidina, također datiran
u isto razdoblje. Prilikom sondiranja Straduna, utvrđena je činjenica, da otočić
Laus nikada nije postojao, jer sam Stradun nije nasip nego prirodna pješčana
plaža, koja se prostirala između brda Srđa i hridinastog područja (rečeni Laus).
Nove spoznaje, kao i otkriće grčkih novčića i keramike pod Malim mulom u luci,
čini se, potvrđuju teze nekih povjesničara, da početci sežu davno prije 7. st.,
tj. u doba starih Grka. Postavka dr. Ničetića, kojom on dokazuje neminovnost
postojanja jedne antičke luke između Budve i Korčule dodatno je dala na
vjerodostojnosti teze o nastanku naselja još u grčko vrijeme.

Dubrovnik je u početku bio u sastavu Dalmatinskog temata i priznaje vlast
Bizanta. Prvi se puta u ispravama spominje 850. g. Oko 992. g. spalio ga je car
Samuilo. Krajem 10. st. osniva se dubrovačka nadbiskupija i metropolija. Tada
postaje crkveno neovisan od Splita. Od 1205. g. Mletačka Republika, koristeći
križarski pohod, vlada Dubrovnikom, što traje do 1358. g. U vrijeme mletačke
vlasti, Dubrovčani dižu tri bune, ali se nisu mogli osloboditi mletačkog
gospodstva.

Iako je priznavao mletačku vlast, Dubrovnik je uspio sačuvati autonomiju, jer je
birao Malo i Veliko vijeće, Senat te ostale organe gradske samouprave. Komuna je
1272. g. dobila statut. U Dubrovniku se vrlo rano razvija trgovina, posebno sa
zaleđem i to ponajprije s Bosnom u doba Kulina bana.

Stanovništvo se dijeli na bogatu vlastelu: patricije (nobiles cives), gradski
puk - pučane, obično na poslovima trgovaca i kapetana, kao i pisara, i kmetove,
seljake koji rade za vlastelu - obrađuju zemlju. Patriciji se pokušavaju
zatvoriti unutar sebe, no posljedica toga je odumiranje vlastelinskih porodica.
Morali su popustiti te sklapati brakove s pučanstvom.

U vrijeme uspona Raške uspješno se branio od njenih napadaja. U 13. st. vlast
Dubrovnika raste na šire gradsko područje i susjedne teritorije. Tako se Lastovo
dobrovoljno priključuje Dubrovniku, a od 1333. g. u sastavu Dubrovačke Republike
je i Stonski rat, tj. Pelješac sa Stonom. Srpski Car Dušan prepustio je
Dubrovniku kontrolu nad Stonskim ratom (Pelješcem) uz naknadu od 500 perpera,
plaćanje poreza. Godine 1345. i Mljet ulazi u sastav Republike.

Ston je imao veliko strateško značenje za Dubrovnik, jer je tako mogao
kontrolirati plovidbu oko ušća Neretve i u Mljetskom kanalu. Prostor od Stona do
Zatona Dubrovnik je osigurao kada je početkom 14. st. od Bosne kupio Primorje i
početkom 15. st. Konavle (primorski dio 1333., a konavoski dio s tvrđavom Soko
te Cavtatom i Obodom 31. prosinca 1426.). Tada su utvrđene granice Republike
koju od kraja 15. st. priznaju svi dubrovački susjedi.

Dubrovnik je potpisao brojne međunarodne ugovore s talijanskim gradovima
(posebno s Pisom) i ostalim susjedima u zaleđu (Bosna, Srbija), većinom
osiguravajući prevlast i povlašten položaj dubrovačkih trgovaca.

Zadarskim mirom 1358. g., Mletačka Republika se odrekla svih posjeda na istočnoj
obali Jadrana u korist Hrvatsko-Ugarske Kraljevine. Dubrovnik je, u uspješnom
diplomatskom potezu, prihvatio simboličnu vrhovnu vlast kralja (Ludovika I.),
koja nije Hrvatsko-Ugarskoj davala doslovno nikakav utjecaj nad komunom i plaćao
im je danak od 500 dukata, čime se zaštitio i od nasrtaja Venecije.

Od tog vremena Dubrovnik sve više izgrađuje svoju samostalnost i neovisnost.
Kneza biraju sami Dubrovčani, a nakon smrti Ludovika I. 1380. g. razvija se u
samostalnu i priznatu Republiku.

Dubrovačka Republika je bila patricijska aristokratska republika u kojoj je
vlast imala vlastela sakupljena u Velikom vijeću (parlament). Veliko vijeće je
biralo gradsko činovništvo - Vijeće umoljenih (Senat) koje se brinulo za vanjske
poslove, te Malo vijeće (izvršna vlast). Knez se birao na 1 mjesec kako bi se
spriječila ikakva korupcija. Nije bilo stalne vojske, nego su bili samo redari i
straža, a ako je bilo potrebno, uzimali su se plaćenici. Dubrovnik je donio
uredbu o ukidanju ropstva i zabrani prijevoza robova 27. siječnja 1416. godine,
što je prva zabrana ropstva u Europi te prvi priznaje neovisnost SAD. U 15. st.
imao je oko 40.000 stanovnika, što ga je činilo jednim od većih gradova u Europi
(London oko 50 000, Firenca preko 100 000).

Dubrovačka Republika doživljava svoj procvat u 16. st., kada Dubrovčani uspješno
uspostavljaju trgovačke veze s Turcima (iako im plaćaju danak, zadržavaju
slobodu, neovisnost i povlastice slobodne trgovine na cijelom području Osmanskog
Carstva. Dubrovčani su već od ranije imali svoja uporišta na Balkanu i uspješno
razvijaju trgovinu s Turskom, ali i Italijom i Španjolskom.

U bugarskom glavnom gradu Sofiji, postojala je crkva sv. Marije i sv. Vlaha,
koju je puk nazivao "Dubrovačka crkva", i koja je dugo vremena bila jedino
mjesto u Osmanskom Carstvu u kojem je kršćanima bilo dopušteno služenje
euharistija.

Trguje se rudarskim, poljodjelskim i stočarskim proizvodima, manufakturnom
robom, solju i dr. U 16. st. Dubrovnik je imao jaku mornaricu (oko 180 brodova),
po jačini i veličini treću u svijetu. Dubrovački su brodovi prevozili robu
stranih trgovaca, plovili obalama Sredozemnog mora i stizali sve do Engleske, a
postoji i dokazani slučaj da je dubrovačka karaka došla do obale Sjeverne
Amerike, gdje su se pomorci pomiješali s lokalnim stanovništvom. Također je
poznata i jedina dubrovačka kolonija u svijetu, u selu Gandaulim, kod Stare Goe
u Indiji, još stoji Crkva sv. Vlaha, zaštitnika Dubrovačke Republike i
Dubrovčana.

Temelj gospodarstva Dubrovnika činila je posrednička trgovina i pomorstvo, ali i
obrti i veleobrt. U 15. st. organiziraju se prve radionice za proizvodnju sukna,
stakla i sapuna. U to vrijeme Dubrovnik je imao i prosvjetne, socijalne,
komunalne i gospodarske ustanove. U starom putopisu sir Richarda Guylforda
hrvatskom obalom 1506. godine koji je sastavljao prigodom hodočasničkoga
putovanja u Palestinu koje mu je bilo krinka za informiranje o mletačkoj ratnoj
brodogradnji, Guylford o Dubrovniku piše kao o hrvatskome gradu. Nedvosmisleno
ga je locirao u hrvatsko kraljevstvo. U istom zapisu ne pravi razliku između
Slavonije i Dalmacije, za koje drži da se teritorijalno poklapaju – osim što je
'Dalmacija' dakako stariji i više rasprostranjen termin. Drugo, on cijelu
'Slavoniju ili Dalmaciju' naziva 'hrvatskom pokrajinom'.

U 16. st. zahvaljujući trgovini i pomorstvu, u Dubrovniku se akumuliraju znatna
financijska sredstva. Utemeljuju se jača trgovačka i pomorska poduzeća, ali se i
produbljuju socijalne razlike između pučana, pa se bogatiji izjednačuju s
vlastelom. Dubrovnik se izgrađuje prihodima od obrta i trgovine.

U Dubrovniku je najviše poštovana bila sloboda. Imao je svoju zastavu (s likom
zaštitnika sv. Vlaha i drugu s natpisom"LIBERTAS - lat. Sloboda"), grb i vojsku.
Uspostavio je razgranatu mrežu diplomatskih i trgovačkih predstavništava u
mnogim europskim zemljama. Njihove interese na dvorovima europskih vladara
zastupaju njihovi poklisari, dok konzulati štite interese dubrovačkih pomoraca.

Važan saveznik dubrovačke slobode bila je Španjolska, a najveći neprijatelj
njegovoj neovisnosti i slobodi Venecija. U drugoj polovici 16. st. opada moć
Dubrovnika. Uzroci su velika zemljopisna otkrića i revolucija cijena koja
obezvrijeđuje novac. Dubrovački bankari manje ulažu u brodarstvo i obrt, jer
nedostaje kapitala, a konkurencija francuskih, engleskih i nizozemskih pomoraca
je sve veća.

Godine 1667. Dubrovnik je gotovo uništio snažan potres u kojem je stradao velik
broj Dubrovčana, dok je mnogo zgrada porušeno.

Potres 1667. nije bio jedini događaj koji je uzrokovao opadanje moći Dubrovačke
Republike, naime otkrićem Amerike trgovački su se putevi premjestili na
Atlantik, izgradnja splitske skele od strane Mlečana te činjenica, da više nisu
imali monopol na trgovinu s Turcima jedni su od glavnih uzročnika. Potres, a
nedugo zatim i požar, samo su kruna svih nedaća koje su u to doba pogodile
Dubrovnik.

Nakon višestoljetnog uspješnog balansiranja između dviju velesila u svom okružju
- Mletačke Republike i Otomanskog Carstva, opća europska ofenziva na Turke
(poraz pod Bečom 1683., kod Mohača 1687.) odrazila se i na Dubrovnik, jer su
Mlečani iskoristili slabost Turaka i uzimanjem trebinjskog kotara posve odrezali
Dubrovnik od Turskog Carstva i doveli ga u vrlo tešku situaciju. Međutim, mirom
u Srijemskim Karlovcima 1699. morala se Mletačka Republika povući iz Popova
polja i vratiti ga Turcima, a tom je prilikom provedeno prvo sustavno
razgraničenje Turske i Venecije u Dalmaciji. Dubrovčani su se još jednom,
ponajprije vještom diplomacijom, oslobodili opasnosti, da ih Mletačka Republika
okruži i odvoji od zaleđa.

Mirom u Požarevcu 1718. Dubrovčani su turcima prepustili koridor između Neuma i
Kleka koji je ostao Turcima,kao ne bi bili u izravnom dodiru s uvijek prijetećim
mlečanima . Tako su se Dubrovčani i fizički odvojili od mletačkih posjeda u
Dalmaciji. Tijekom ratovanja s Turcima (1683.-1699.) Dubrovčani su se odlučili
ponovno prihvatiti simboličnu vrhovnu vlast ugarsko-hrvatske krune i obnavljaju
ugovor iz 1358. g. U 18. st. ponovno jača dubrovačko gospodarstvo i Dubrovnik
izgrađuje jaku mornaricu. Orijentaciju velikih europskih pomorskih sila na
Atlantik Dubrovnik koristi za tranzit na Sredozemnom moru, ali su njegovi
brodovi plovili i preko Atlantika do Amerike.

U 18. st. Dubrovnik ima više od 85 konzulata. Najjači gospodarski činitelj bilo
je građanstvo, jer se vlastela nakon potresa 1667. g. prorijedila.

Početkom 19. st. na sceni Europe pojavljuje se Napoleon, što bitno utječe i na
povijest Dubrovnika. Dana 26. svibnja 1806. u Dubrovnik ulazi vojska francuskog
generala Lauristona, koja okupira Grad, a 31. siječnja 1808. maršal Auguste
Frederic Louis Viesse de Marmont ukida Dubrovačku Republiku, unatoč protivljenju
vlasti Republike. Nakon propasti Napoleona, na Bečkom kongresu 1815. dubrovački
diplomati pokušavaju obnoviti Republiku, no ne uspijevaju zbog austrijskih
težnji za širenjem teritorija. Pod vodstvom Điva Natalija Dubrovčani dižu bunu
1813. i oslobađaju se strane vlasti, ali za nekoliko mjeseci austrijska vojska
ulazi u Grad i prekida pobunu.

Kad je 1815. službeno prestala postojati Dubrovačka Republika, njezin je
teritorij pripojen Dalmaciji, kojoj je kulturno i povijesno oduvijek pripadao.
Ona je zajedno s Hrvatskom i Slavonijom činila Trojednu kraljevinu Hrvatske,
Dalmacije i Slavonije, koja je do 1918. bila u sastavu Habsburške Monarhije,
odnosno Austro-Ugarske.

Zanimljiv je detalj kako je Grad dugo bio neosvijetljen, a ferali i početci
javne rasvjete počeli su se koristiti tek u zadnjem desetljeću 19. stoljeća. Do
tada mali broj ferala koji su postojali u Gradu građanima nije mogao pružiti
sigurnost kako bi i noću mogli prolaziti ulicama. Do 1870. godine u gradu je
postojalo tek 45 ferala pa su grad i predgrađe bili slabo osvijetljeni, nakon
spomenute godine broj ferala se povećao na 150, a umjesto ulja kao rasvjetno se
gorivo koristio se petrolej. 'Užigač ferala' ih je palio u sumrak, a gorjeli su
dok je u njima bilo goriva. U ljetno vrijeme, kao i u vrijeme mjesečine, ferali
se nisu palili.

I pored povećanog broja tih rasvjetnih tijela postavljenih na kamene i željezne
stupove, rasvjeta je bila i oskudna i kratkotrajna, pa je već 1895. Frano
Gundulić, tadašnji općinski načelnik, donio odluku o dopuštenju uvođenja
električne rasvjete. Dne 1. lipnja 1901. zasjala je prva električna žarulja na
Stradunu.

Kada se u Dubrovniku oblikovala jezgra pristaša buduće Narodne stranke. Od
proglašenja ustavnosti 1860. narodnjački je krug u Dubrovniku, na čelu s Perom
Čingrijom te Nikom i Rafom Pucićem, prednjačio u ostvarivanju ciljeva Narodne
stranke, koja je 1869. pobijedila na općinskim izborima, a hrvatski je jezik kao
nastavni uveden u dubrovačku gimnaziju. Poslije su procesi nacionalne
diferencijacije doveli do »srbokatoličko-autonomaške koalicijske vlasti u
dubrovačkoj općini 1890.–1899. Konsolidaciji Narodne (hrvatske) stranke
pridonijela je skupina mladih pravaša na čelu s Franom Supilom. Nova je
politička skupina uvjerljivo pobijedila na izborima 1899. godine.

Nakon Prvog svjetskog rata, raspadom Habsburške Monarhije, Dubrovnik, zajedno s
cijelom Hrvatskom, biva dijelom Države Slovenaca, Hrvata i Srba, koja 1.
prosinca 1918. postaje Kraljevina SHS, te 1929., konačno Kraljevina Jugoslavija.
Podjelom te zemlje na 33 oblasti, Vidovdanskim ustavom 1921., osniva se 1923.
dubrovačka oblast. Ona proglašenjem diktature postaje dijelom Zetske banovine,
sa sjedištem u Cetinju. Konačno, 1939., stvara se posebna Banovina Hrvatska,
čiji su dijelovi i Dubrovnik i okolica. Velikosrpski i jugounitaristički krugovi
nisu blagonaklono gledali na to što im je Dubrovnik izmakao. Najutjecajnija
hrvatska stranka HSS je tih godina bio podijeljen i nesložan i ta je nesloga
riješena tek nakon posjeta tajnika HSS-a Jurja Krnjevića Dubrovniku 2. svibnja
1940., kad je uspio ujediniti tri gradske organizacije u jednu (Gruž, Pile,
Dubrovnik i Grad).

Godine 1941., proglašenjem Nezavisne Države Hrvatske, njezinim dijelom postaje
Dubrovnik. On je bio sjedište Velike župe Dubrave. Većina Dubrovčana diže
ustanak protiv fašističke NDH, te se pridružuje ilegalnom antifašističkom
pokretu kojeg su vodili Narodnooslobodilačka vojska i partizanski odredi
Jugoslavije. U Dubrovniku je bio prisutan fašistički teror. Nakon pada fašista,
u listopadu i studenom 1944. godine na otocima Daksi, Korčuli i Jakljanu te
poluotoku Pelješcu, kao i na Orsuli u Dubrovniku, komunisti su likvidirali 109
civila i 78 pripadnika vojnih snaga. Većina ubijenih bili su članovi HSS-a uz
svećenike, među kojima je bio Petar Perica, autor crkvenih pjesama "Zdravo
Djevo, Kraljice Hrvata" i "Dok nebesa nek se ori" . Od ulaska partizanskih snaga
u Dubrovnik vrši se sustavna represija na hrvatsku katoličku mladež koja
kulminira 12. travnja 1947. uhićenjem više od 90 Dubrovčana.

Završetkom rata i osnivanjem komunističke Demokratske Federativne Jugoslavije,
Dubrovnik ulazi u njen sastav, te postaje dijelom Narodne/Socijalističke
Republike Hrvatske.

Meteorit mase 1,9 kg pao je u Moluntu, 40 km od Dubrovnika, 20. veljače 1951.
godine. Dobio je službeni naziv "Dubrovnik".

U srednjoj i istočnoj Europi počinje slabiti sovjetski politički i društveni
sustav. Tada u Hrvatskoj počinje djelovati organizirani pokret kojemu je bio
cilj slobodna demokratska Hrvatska, koju više nitko ne će gospodarski
izrabljivati ni nacionalno ugnjetavati.

Godine 1990. održani su višestranački izbori, kojom je srušen komunizam u
Hrvatskoj. Najviše je glasova dobila Hrvatska demokratska zajednica, pod
vodstvom Franje Tuđmana. Iz Dubrovnika su u Hrvatski sabor izabrani jedan
nezavisni kandidat i trojica zastupnika s liste HDZ-a. 1991. održan je
referendum na kojem se većina Dubrovčana opredijelila za neovisnu Hrvatsku.

Istovremeno je proveden i popis stanovništva, po kojem u dubrovačkoj općini živi
70 602 stanovnika, od toga 58 300 Hrvata, 4 735 Srba, te Muslimani i druge
nacionalnosti. Znajući za skori rat, većina Srba seli u Republiku Srpsku i Crnu
Goru.

Dana 1. listopada 1991., pripadnici JNA iz Trebinja, te crnogorski dobrovoljci -
počinju oružani napad na Dubrovnik, s ciljem stvaranja velike Srbije. Grad je
svakodnevno bombardiran, a najžešće je bilo 6. prosinca 1991. Dana 20. travnja
2012. godine gradonačelnik Trebinja Dobroslav Ćuk izrazio je žaljenje za
događaje od prije dvadeset godina te zanijekao da je riječ o isprici za
počinjena nedjela.

Od granata je nepovratno stradao križ na Srđu. Isto tako, oštećena je Onofrijeva
česma, franjevački i dominikanski samostan, crkva sv. Vlaha i druga svetišta,
Arhiv, hoteli, električne instalacije i brojne druge zgrade. Međutim, vrlo brzo
je došla pomoć UNESCO-a, te je grad savršeno obnovljen.

Američki se zrakoplov USAF CT-43 srušio u blizini Dubrovnika, 3. travnja 1996.
godine. Pri tome je poginulo 34 putnika, među kojima je bio američki ministar
trgovine Ron Brown i novinar New York Times-a Nathaniel Nash.

Prvi podatci o dubrovačkom pomorstvu potječu iz 8. stoljeća, spomenom
dubrovačkih arsenala, potom u 9.stoljeću u vezi s odbijanjem petnaestomjesečne
arapske opsade (866./67.), i ponovno 871., kada su dubrovački brodovi
sudjelovali zajedno s bizantskom i hrvatskom mornaricom pod knezom Domagojem u
oslobađanju Barija od Arapa. U prvoj polovici 10.st. Konstantin VII.
Porfirogenet dubrovačke brodove iz 9.st. zove korablje (lat. carabus). Ugovorne
isprave s različitim primorskim gradovima i pomorskim zemljama iz 11.st.
svjedoče da je Dubrovnik već tada imao razvijenu sredozemno pomorsku trgovinu
koja je jačala i za mletačke vlasti u 13. i 14. st.Dubrovački brodovi (barkusij,
galijun, karaka, koka, nava, urka i dr.) bili su uzor i najjačim pomorskim
silama toga vremena. Prateći razvoj trgovačke flote, Republika je tijekom 15.st.
utemeljila više od 20 konzulata, najviše u lukama na Apeninskom poluotoku i na
Siciliji. Trgovačka je flota bilana vrhuncu razvoja, a u svjetskoj pomorskoj
trgovini Dubrovnik je zauzeo vodeće mjesto,razvijajući se u svjetsko pomorsko
središte. Njegova trgovačka mornarica brojila je u 16.st. od 170 do 200 većih
brodova, na kojima je bilo uposleno oko 4000 pomoraca, i premašivala je potrebe
domaćih trgovaca. Dubrovački su brodovi plovili u sve veće talijanske, francuske
i španjolske luke, dopirući na zapadu do Engleske i Flandrije, zatim u grčke,
egejske i osmanske luke u Siriji i Egiptu, te u portugalske posjede u Indiji. U
više od 60 sredozemnih luka Dubrovačka Republika imenovala je svoje konzule koji
su štitili interese dubrovačkih trgovačkih skupina. Razvoj pomorstva pažljivo su
nadzirali posebni magistrati. Zahvaljujući pomorstvu razvila se brodogradnja, pa
su se dubrovački jedrenjaci, cijenjeni na cijelome Sredozemlju, gradili u
gruškom brodogradilištu, otvorenom 1525., i na otočkim brodogradilištima Lopuda
i Šipana. Potkraj 16.st., dubrovačko brodarstvo i trgovina postupno su počeli
nazadovati zbog pojave manjeg, ali ekonomičnijeg francuskog, engleskog i
nizozemskog brodovlja na Levantu, te učestala gusarenja Berbera i Ulcinjana.
1599. Republika je raspolagala s 52 broda duge plovidbe od oko 21000 kola
nosivosti što je predstavljalo smanjenje od 10000 kola u odnosu na razdoblje
1570.-1585. Opadanje dubrovačke flote nastavilo se, pa je polovicom 17.st. ona
brojila svega 100-120 brodova ukupne nosivosti 12000 kola, s malim brojem
brodova iznad 100 kola. Do 1695. dubrovačka trgovačka mornarica svela se na samo
75 brodova, a na prijelazu u 18.st. pod dubrovačkom zastavom bilo je svega 40
jedrenjaka od samo 2900 kola ukupne nosivosti. U tome razdoblju najveći broj
dubrovačkih konzulata prestalo je djelovati. Preokret je nastao kada su
Dubrovčani manjim brodovima intezivirali posredničku trgovinu s bližim
talijanskim gradovima Papinske Države: Anconom, Barijem i Barlettom te Napuljem
i grčkim lukama. Pomorski kapital sve više prebacivao u Dubrovačko primorje
(Slano), Konavle (Cavtat) i osobito na Pelješac (Orebić), pa su od 1640.-80.
Pelješčani upravljali s čak 2/3 brodova pod zastavom Sv.Vlaha. Do poleta
dubrovačkoga izvanjadranskoga brodarstva došlo je sredinom 18.st., pa su
Dubrovčani 1750. imali oko 150 brodova na kojima je bilo uposleno oko 2200
pomoraca, a do kraja st. na Sredozemlju je ponovno bilo otvoreno osamdesetak
konzulata. Pravna pitanja u vezi s brodarstvom i pomorstvom bila su uređena,
prilikom osnutka Pomorskog ureda, Pravilnikom Dubrovačke Republike o nacionalnoj
plovidbi(1745., tiskanom 1784.). Dubrovački brodovi plovili su tada od
Carigrada, Aleksandrije i Livorna do Marseillea i španjolske obale, a
posjećivali su i američke atlantske luke New York, Philadelphiju i Baltimore.
Prema knjizi Aroboraggi zamjetno je stalno povećavanje broja brodova od početka
19.st. do 1805., pa kada je bilo upisano 278 brodova ukupne nosivosti 24772
kara, a prema izvještaju pjesnika i pisca Bara Propera Bettere, Republika je
uoči pada imala ukupno 350 brodova, od toga 80 za kabotažu (do 16 tona) i 270
brodova duge plovidbe s prosječnom nosivošću od približno 250 tona. Unatoč
katarstrofalnim posljedicama što su ih za dubrovačko pomorstvo donijeli slom
Republike i razdoblje francuske vlasti, Dubrovnik je sve do 1850.-ih ostao
glavnim pomorskim brodograđevnim trgovačkim središtem Dalmiacije. Uspon je
uslijedio s pojavom novih brodovlasnika, pogotovo na Pelješcu (Flori, Mimbelli,
Kovačević, Bjelovučić i dr.). Osnivanjem Pelješkog pomorskog društva u Orebiću
1865., koje je do likvidacije 1891. imalo više od 30 jedrenjaka, i Dubrovačkoga
pomorskoga društva u Dubrovniku (postojalo od 1869.-1889.), pokušavalo se
koncentrirati kapital u brodarstvu, ali je zbog parobrodarske konkurencije vrlo
brzo došlo do propasti tih društava. Nakon nabave prvoga parobroda Dubrovnik
(219 Brt) godine 1880., osnovana je Dubrovačka parobrodska plovidba (1889.), a
sa njom i nova društva Unione (1890.) i Naprijed (1894.), koja su se u Prvom
svjetskom ratu udružila s Dubrovačkom plovidbom. Uoči Prvog svjetskog rata ona
je imala 6 brodova s 3250 Brt, a tijekom rata nije poslovala. Između dvaju
svjetskih ratova, uz Dubrovačku plovidbu, osnivala su se nova društva Slobodna
plovidba, Rad, Jugolevant, Prvo dalmatinsko trgovačko društvo. U tome razdoblju
razvijala se obalna plovidba s putničkim brodovima i duga plovidba s teretnim
brodovima (1945. imala je 10 teretnih brodova duge plovidbe i 14 putničkih
brodova obalne plovidbne.). Nakon Drugog svjetskog rata, centralizacijom
trgovačke mornarice 1946. flota je bila dodijeljena Jugoliniji, novosnovanoj
jedinstvenoj brodarskoj tvrki u Rijeci, 1951. bilo je osnovano
Pomorsko-transportno poduzeće Dubrovnik (pripojeno 1962. Atlanstkoj plovidbi);
Atlantska plovidba bila je osnovana 1955., a od 1995. djeluje kao dioničko
društvo te raspolaže flotom od 20 brodova (1997.).

Dubrovnik se nalazi na južnom Jadranu. Grad se razvio na istočnoj obali
Jadranskog mora, gdje prestaje niz jadranskih otoka i počinje otvoreno more.
Leži na južnim padinama i u podnožju brda Srđ. Šire dubrovačko područje obuhvaća
uski primorski pojas dug oko 250 km, koji se proteže od Kleka na zapadu do
Sutorine i rta Prevlaka na istoku.

Ima više od 250 sunčanih dana u godini. Srednja godišnja temperatura je 16,6 °C,
a ljetna 26 °C. Snijeg i niske temperature prava su rijetkost. Najhladniji
mjesec u godini je siječanj, a najtopliji kolovoz. Sezona kupanja traje od
travnja do listopada. U godini ima 109 kišnih dana, a ljeti samo 14. Grad od
bure štiti brdo Srđ, a od udara juga otočić Lokrum.

U Dubrovniku su već u 11. stoljeću postajala udruženja trgovaca i obrtnika
razvrstanih po djelatnostima. Glavne gospodarske grane stoljećima su
brodogradnja, pomorstvo, trgovina, obrt, a u novije vrijeme i turizam. Trgovalo
se rudarskim, poljodjelskim i stočarskim proizvodima, manufakturnom robom, solju
i dr. Sol se dobivala u Gružu i Slanom te na otocima Šipanu i Mljetu, a
najvažnije središte prizvodnje soli bio je Ston. U 16. stoljeću, Dubrovnik je
imao jaku mornaricu (oko 180 brodova), po jačini i veličini treću u svijetu.
Dubrovački su brodovi prevozili robu stranih trgovaca, plovili obalama
Sredozemnog mora i stizali sve do Engleske, a postoji i dokazani slučaj da je
dubrovačka karaka došla do obale Sjeverne Amerike, gdje su se pomorci pomiješali
s lokalnim stanovništvom (Indijancima).

U Dubrovniku je osnovana najstarija trgovačka komora u Hrvatskoj. Osnovali su je
Francuzi 1808. godine, nakon propasti Dubrovačke Republike, dok je Hrvatska
gospodarska komora u Zagrebu osnovana tek 1852. godine. Danas postoji Županijska
komora Dubrovnik, a grad je gospodarsko središte Dubrovačko-neretvanske
županije.

Luka Gruž je putnička luka s najviše kruzerskih uplovljenja u Hrvatskoj.
Najvažnija institucija u dubrovačkoj luci je lučka kapetanija.

Napomena: Od 1857. do 1971. sadrži podatke za bivša naselja Gruž-Luka i Lapad. U
2001. smanjeno je izdvajanjem naselja Bosanka, Brašina općina Župa dubrovačka,
Brgat Donji općina Župa dubrovačka, Brgat Gornji općina Župa dubrovačka, Buići
općina Župa dubrovačka, Čajkovica, Čajkovići, Čelopeci općina Župa dubrovačka,
Čibača općina Župa dubrovačka, Donje Obuljeno, Gornje Obuljeno, Grbavac općina
Župa dubrovačka, Knežica, Komolac, Kupari općina Župa dubrovačka, Makoše općina
Župa dubrovačka, Martinovići općina Župa dubrovačka, Mlini općina Župa
dubrovačka, Mokošica, Nova Mokošica, Petrača općina Župa dubrovačka, Petrovo
Selo, Plat općina Župa dubrovačka, Pobrežje, Prijevor, Rožat, Soline općina Župa
dubrovačka, Srebreno općina Župa dubrovačka, Sustjepan, Šumet i Zavrelje općina
Župa dubrovačka. U 1981. i 1991. sadrži podatke za naselja Bosanka, Brašina
općina Župa dubrovačka, Čajkovići, Čelopeci općina Župa dubrovačka, Čibača
općina Župa dubrovačka, Donje Obuljeno, Gornje Obuljeno, Komolac, Kupari općina
Župa dubrovačka, Mlini općina Župa dubrovačka, Mokošica, Petrača općina Župa
dubrovačka, Petrovo Selo, Pobrežje, Prijevor, Rožat, Srebreno općina Župa
dubrovačka i Zavrelje općina Župa dubrovačka. Od 1857. do 1991. sadrži podatke
za naselje Nova Mokošica.

Područje Grada Dubrovnika, prema popisu stanovništva iz 2011. ima 42.615
stanovnika (uključujući i radnike u inozemstvu).

S obzirom na materinski jezik, 41.081 ili 96,4% izjasnilo se, da im je
materinski jezik hrvatski. Prema vjeri, 35.940 ili 84,34% izjasnilo se kao
rimokatolici, 2.240 ili 5,26% kao muslimani, 1.481 ili 3,48% kao pravoslavci,
360 ili 0,84% kao agnostici i skeptici, te 1.313 ili 3.08% kao ateisti.

Područje Grada Dubrovnika, prema popisu stanovništva iz 2001. ima 43.770
stanovnika (uključujući i radnike u inozemstvu).

S obzirom na materinski jezik, 42.232 ili 96,49% izjasnilo se, da im je
materinski jezik hrvatski. Prema vjeri, 37.015 ili 84,57% izjasnilo se kao
rimokatolici, 2.310 ili 5,28% kao muslimani, 1.697 ili 3,88% kao pravoslavci,
1.430 ili 3,27% kao agnostici ili neizjašnjeni, te 935 ili 2,14% kao ateisti.

Podrobniji članak o temi: Dodatak:Popis stanovništva u Hrvatskoj 1991.:
Dubrovnik

Dubrovačke ljetne igre su festival utemeljen 1949. godine. U jedinstvenom
ambijentu zatvorenih i otvorenih scenskih prostora renesansno-baroknog grada
Dubrovnika u vremenu od 10. srpnja do 25. kolovoza održavaju se brojne glazbene,
dramske i plesne priredbe. Okosnica festivala su djela Marina Držića, Ivana
Gundulića, Ive Vojnovića, Williama Shakespearea, Carla Goldonija, grčkih
tragičara i dr. Glazbeni dio programa predstavlja najboljih domaće skladatelje,
soliste i orkestre te njihove strane goste. Prikazuju se i opere, naročito
komične.

Štovanje sv. Vlaha najbolje se očitovalo prigodom proslave njegovog blagdana 3.
veljače, kada su ljudi masovno dolazili u grad. To je bio blagdan svih
stanovnika Republike. Da se omogući svima sudjelovati, uvedena je 'Sloboština
Sv. Vlaha', dan kada je svaki prekršitelj, kažnjenik i prognanik mogao 2 dana
prije i 2 dana poslije blagdana slobodno doći u grad, a da ga nitko nije smio
pozvati na odgovornost (ta se sloboština kasnije proširila na 7 dana prije i 7
dana poslije blagdana). Za blagdan je cijela Republika hrlila u grad - tko nije
mogao ići, slavio je kod kuće, sa svojim crkvenim barjacima i u narodnoj nošnji,
da se svome svecu pokloni i pomoli, da mu zahvali za zaštitu u prošlosti i
preporuči sebe i svoje za ubuduće. Tako je to i danas, pa se ljudi dugo i
temeljito pripremaju za ovu svečanost.

To je festival komorne glazbe koji se od 2000. godine tradicionalno, krajem
ljeta odvija na pozornici u atriju Kneževog dvora. Na festivalu uz utemeljitelja
festivala, poznatog violinista i violista Juliana Rachlina nastupaju brojni
poznati svjetski glazbenici.

Libertas Film Festival započeo je 2005. s idejom, da se festivalska kulturna
ponuda Dubrovnika proširi i filmskom. Festival se odvija tijekom ljeta, a na
reportoaru se prikazuju igrani i dokumentarni filmovi nezavisnih produkcija
posvećeni promociji slobode iz zemalja diljem svijeta. U natjecateljskom dijelu
izabrani filmovi bore se za nagradu Dubravka koju dodjeljuje stručni žiri u
kategorijama najbolji igrani film, najbolji dokumentarni film i najbolji kratki
film. Film najbolje ocijenjen od strane publike dobiva posebnu nagradu publike.

Projekcije se održavaju u dubrovačkom kinu Sloboda, gradskom kazalištu Marin
Držić, obnovljenom ljetnom kinu Jadran unutar dubrovačkih gradskih zidina i
ljetnom kinu na krovu tvrđave Revelin .

Dubrovnik International Film Festival (DIFF) je međunarodni filmski festival
koji se u Dubrovniku održava od 2003. godine. Projekt je započet kao inicijativa
međunarodne organizacije Dubrovnik Film Institut. Festival je natjecateljskog
karaktera. Stručni žiri dodjeljuje nagrade DIFF-a u kategoriji igranog,
dokumentarnog i kratkog filma. Osim tih nagrada dodjeljuju se i nagrada publike
za najbolji film festivala, nagrada Libertas za životno djelo i nagrada Argosy
za izvanredan pojedinačni doprinos u području filmskog stvaralaštva .

Festival suvremenih scenskih umjetnosti Karantena pokrenula je 1997. Art
radionica Lazareti, dubrovačka udruga koja u svojim trajnim programima želi
stvoriti kulturno središte u kojem bi se posjetitelji mogli upoznati sa
suvremenim umjetničkim izričajem. Festival donosi različite oblike suvremenog
alternativnog umjetničkog izražavanja od raznovrsnih performansa,
multimedijalnih instalacija te suvremenih plesnih, glazbenih i scenskih radova.
Festival od svog početka ima međunarodni karakter te osim domaćih umjetnika na
njemu sudjeluju i brojni gosti iz inozemstva.

Dubrovnik je u svojoj povijesti imao bogatu kazališnu tradiciju, brojne pisce,
glumce i pozornice. Od 1682. godine imao je svoju kazališnu dvoranu "Orsan",
adaptirani arsenal pokraj Vijećnice, u kojem su se održavale predstave sve do
1817. kada je za austrijske uprave izgorio.

Gradsko kazalište Marin Držić s vlastitim umjetničkim ansamblom osnovano je
krajem 2. svjetskog rata. Na svom repertoaru teži uprizorenju djela starih
dubrovačkih i drugih zavičajno, tematsko i jezično bliskih autora, uz povremene
odmake u smjeru suvremenijih tema. Kazalište povremeno svoja djela prikazuje u
sklopu Dubrovačkih ljetnih igara te gostovanja u drugim gradovima.

Književnost grada Dubrovnika u velikoj je mjeri utjecala je na razvoj hrvatskog
književnog jezika. Ljudevit Gaj i ilirci izabrali su jezik u djelima Ivana
Gundulića i kasnijih dubrovačkih pisaca, za standardni jezik. Dubrovačka
književnost bila je vrlo opsežna u odnosu na broj stanovnika. Sačuvan je mali
dio, jer je tiskarski stroj bio teško dostupan i jer velik broj djela poput
ljubavne poezije nije bio namijenjen širokoj publici. Neke knjige ostale su u
rukopisima ili ih znamo samo po imenima. U 16. stoljeću, Dubrovčani su tiskali
samo 12 knjiga, od kojih su 7 bile vjerske. Prva dva znamenita dubrovačka pisca
su Šiško Menčetić i Džore Držić, koji su pisali pod utjecajem Francesca
Petrarce. Njihove pjesme su objavljene u Ranjininom zborniku, u kojem je bilo
čak 820 pjesama, ali original nije sačuvan. Istaknut je bio Mavro Vetranović,
koji je pisao pjesme, drame i domoljubna djela. Jedan od najistaknutijih i
najpopularnijih dubrovačkih književnika je Marin Držić. Napisao je velik broj
vrijednih pastoralnih drama i komedija, među kojiam se ističu "Dundo Maroje",
"Skup" i "Novela od Stanca". Već u Držićevo vrijeme, postojale su glumačke
družine, koje su izvodile njegova djela. U Dubrovniku je postojala i
humanističko-latinistička književnost čiji su predstavnici bii Ilija Crijević,
Jakov Bunić i dr. U 17. stoljeću pojavio se Ivan Gundulić, koji predstavlja
vrhunac dubrovačke književnosti sa svojim epom "Osmanom", pastoralnom dramom
"Dubravkom" i religioznom poemom "Suze sina razmetnoga". U "Dubravki" slavi
ljubav prema slobodi: “O lijepa, o draga, o slatka slobodo!”. Poslije Gundulića
značajan je Ivan Bunić Vučić, koji je pisao pastoralne i religiozne pjesme.
Dramski pisac Junije Palmotić temeljio je pisanje na klasičnim uzorima,
pokazivao je mentalitet društva u kojem je živio i obogatio je dubrovačko
kazalište svoga vremena. O suvremenih dubrovačkih književnika ističe se Luko
Paljetak.

To je profesionalni glazbeni orkestar grada Dubrovnika i glavni je nositelj
glazbenih zbivanja u Dubrovniku. U svom djelovanju nastavlja glazbenu tradiciju
koja se počela razvijati još u vrijeme rane Dubrovačke republike. Orkestar
redovito nastupa u sklopu Dubrovačkih ljetnih igara. Na svom repertoaru veliku
pozornost posvećuje dubrovačkim klasicima iz 18. stoljeća, posebno skladateljima
Luki Sorkočeviću i Ivanu Mani Jarnoviću. Tijekom koncertne sezone nastupa na
koncertima u atriju Kneževog dvora i ljetnikovcu Crijević-Pucić, a ostvaruje i
zapažena gostovanja po Hrvatskoj i inozemstvu.

Podrobniji članak o temi: Dubrovačka kolenda Dubrovačka kolenda stari je običaj
čestitanja koji se njeguje u Dubrovniku i okolici. Kolendari obilazeći ulice,
kuće i stanove pjesmom (kolendom) nazdravljaju Badnji dan, i čestitaju
nadolazeći Božić i Novu godinu. Kolendari mogu nositi i razne glazbene
instrumente, najčešće gitare i harmonike, čijim sviranjem uljepšavaju kolendu.

Podrobniji članak o temi: Dubrovački misal Nastao je u Dubrovniku, gdje se od
12. stoljeća koristio na Svetim Misama u dubrovačkoj katedrali. Pisan je
beneventanskim pismom i notacijom te najbolje predstavlja beneventansko pjevanje
u južnoj Dalmaciji i spomenik je nulte kategorije. Sadrži 230 molitava i 230
napjeva koji se mogu usporediti s najljepšim napjevima svjetske baštine. Napjevi
koji se sreću u Misalu raznoliki su. Neki su istovjetni ostalim europskim
napjevima, neki su inačice sličnih napjeva, a neki su, poput exulteta, posve
drukčiji i ne nalaze se nigdje drugo. Pokazuje, da je u Dubrovniku bilo visoko
razvijeno gregorijansko muziciranje.

Dubrovnik je poznat kao vaterpolski grad. Vaterpolski klub Jug 3 puta je bio
prvak Europe, osvajač LEN kupa, europskog Superkupa, ima 21 naslov prvaka bivše
Jugoslavije, 5 naslova prvaka Hrvatske, 2 kupa bivše Jugoslavije i 9 kupova
Hrvatske. Više dubrovačkih vaterpolista osvajali su olimpijske medalje poput
Veselina Đuhe, Gorana Sukna i dr. Dubrovačka plivačica Sanja Jovanović osvajala
je medalje na svjetskim i europskim plivačkim prvenstvima i ima svjetski rekord
na 50 m leđno. Ženski odbojkaški klub "Dubrovačka banka" bio je prvak Europe i
proglašen je za najbolju hrvatsku žensku ekipu u 1998. godini u izboru Sportskih
novosti.

Povijest visokog obrazovanja u Dubrovniku je duga i započinje 1624. godine, kada
su jezuiti osnovali "Collegium Rhagusinum". Senat Dubrovačke Republike 1654.
godine proglasuje ga javnim visokim učilištem na kojemu se izučavala umjetnost i
prirodne znanosti. Na tom učilištu obrazovali su se mnogi Dubrovčani toga
vremena, među njima i Ruđer Bošković, najpoznatiji dubrovački znanstvenik onoga
vremena, koji je obrazovanje poslije nastavio na poznatom "Collegium Romanum" u
Rimu.

U moderno doba, visoko obrazovanje u Dubrovniku počinje s Višom pomorskom
školom, Fakultetom za vanjsku trgovinu i turizam i Pomorskim fakultetom. Do
osnivanja dubrovačkog Veleučilišta i Sveučilišta visokoobrazovne institucije
bile su u sklopu Sveučilišta u Splitu.

Godine 1994., Sabor Republike Hrvatske donio je novi Zakon o visokim učilištima
u kojem se razdvajaju dva smjera u visokom obrazovanju: znanstveni (sveučilišni)
odvaja se od stručnog (veleučilišnog). U Dubrovniku se 1996. osniva stručni
veleučilišni studij. Nakon što su stvoreni uvjeti za osnivanje sveučilišta, 16.
prosinca 2003. osnovano je Sveučilište u Dubrovniku. Danas sveučilište ima veći
broj dodiplomskih i poslijediplomskih studija.

American College of Management and Technology (ACMT) je visoko obrazovna
institucija osnovana međunarodnom suradnjom američkog sveučilišta Rochester
Institute of Technology, Ministarstva znanosti i tehnologije Republike Hrvatske
i Veleučilišta u Dubrovniku. Institucija je osnovana 1997. godine i to je jedina
obrazovna institucija u Republici hrvatskoj koja nudi završenim studentima
diplome, koje su ravnopravno priznate u SAD-u i Hrvatskoj.

DIU Libertas je prvo privatno međunarodno sveučilište osnovano 2008. godine u
Dubrovniku. Prateći tragove drevne dubrovačke tradicije osnivači DIU Libertasa u
svoje su programe pretvorili u suvremenu verziju diplomacije, međunarodnih
odnosa, međunarodnog poslovanja i ekonomije. Od samog početka djelovanja
usmjereno je na obrazovanje mladih stručnjaka iz područja međunarodnih odnosa i
diplomacije te međunarodnog poslovanja i ekonomije.

Napomena: Ovaj tekst ili jedan njegov dio preuzet je s mrežnih stranica Portala
Hrvatskoga kulturnog vijeća. Vidi dopusnicu Hrvatskoga kulturnog vijeća za
Wikipediju na hrvatskome jeziku.



https://hr.wikipedia.org/wiki/Harry_Potter

Harry Potter je serijal od sedam romana koje je napisala britanska književnica
J. K. Rowling. Knjige opisuju avanture mladog čarobnjaka Harryja Pottera i
njegovih najboljih prijatelja Rona Weasleyja i Hermione Granger, učenika Škole
vještičarenja i čarobnjaštva Hogwarts. Okosnica radnje romana je Harryjev sukob
sa zlim čarobnjakom Lordom Voldemortom, čiji je cilj osvojiti čarobnjački
svijet, pokoriti bezjake (ne-magične ljude) te uništiti sve one koji mu stoje na
putu.

Od izlaska prvog romana, Harry Potter i Kamen mudraca, 30. lipnja 1997., knjige
su stekle veliku popularnost, pohvalne kritike i komercijalni uspjeh. Serijal je
doživio i kritike zbog sve naglašenijih mračnih tonova u priči. Prema stanju iz
lipnja 2011. prodano je oko 450 milijuna primjeraka romana koji su prevedeni na
67 jezika. Usto, sa svakom od četiri posljednje knjige u serijalu srušen je
rekord najbrže prodavane knjige u povijesti.

Knjige na engleskom u Ujedinjenom se Kraljevstvu objavljuju u nakladi Bloomsbury
Publishinga, u SAD-u u nakladi Scholastic Pressa, u Australiji u izdanju Allen &
Unwina, a u Kanadi u izdanju Raincoast Booksa. U Hrvatskoj knjige izdaje
Algoritam u prijevodu Zlatka Crnkovića (1. - 3. knjiga) i Dubravke Petrović (4.
- 7. knjiga). Do 2010. godine, šest je knjiga doživjelo i svoja filmska izdanja
koja je producirao Warner Bros.; to je najprofitabilniji filmski serijal svih
vremena. Sedma je knjiga podijeljena na dva filma: Harry Potter i Darovi smrti
1. dio koji je premijerno prikazan 19. studenog 2010. i Harry Potter i Darovi
smrti 2. dio koji je premijerno prikazan 15. srpnja 2011. Serijal je popraćen i
velikom količinom proizvoda za obožavatelje što brand Harry Potter čini
vrijednim više od 15 milijardi dolara.

Prva knjiga o Harryju Potteru objavljena je u Ujedinjenom Kraljevstvu u nakladi
Bloomsburyja, malog nezavisnog izdavača, u srpnju 1997. Knjige imaju
obožavatelje svih uzrasta i u cijelom svijetu. Tako su u Ujedinjenom Kraljevstvu
objavljene dvije verzije knjige, iste tekstom, ali različite naslovnicama. Jedna
verzija namijenjena je djeci, a druga odraslima. Prve tri knjige, Harry Potter i
Kamen mudraca, Harry Potter i Odaja tajni te Harry Potter i zatočenik Azkabana
osvojile su nagradu Nestlé Smartie Book Prize za dobnu skupinu od 9 do 11
godina. Do vremena izlaska četvrte knjige, Harry Potter i Plameni pehar, serijal
je već postao visoko profiliran, novine i časopisi bili su puni priča o Harryju
Potteru. U isto je vrijeme Warner Brothers započeo snimanje serije filmova koji
se temelje na romanima. Svaka knjiga prati otprilike jednu godinu Harryjeva
života u Hogwartsu - školi vještičarenja i čarobnjaštva gdje uči koristiti
magiju. Harry također uči savladati prepreke, kako magične, tako i socijalne i
emocionalne.

U serijalu je sedam knjiga, a svaka je za nijansu mračnija od prethodne. Kako
Harry odrasta, tako i njegov najveći neprijatelj, Lord Voldemort, ima sve veću
moć.

Kako kaže J. K. Rowling, ideju o glavnom liku svojih romana, Harryju Potteru,
dobila je dok se vozila vlakom od Manchestera do Londona 1991. Njezino omiljeno
mjesto za pisanje prve knjige bio je jedan edinburški kafić u kojem je ispijala
bezbrojne šalice kave. Zahvaljujući prodaji knjiga i pravima na filmove, Rowling
je postala milijaderka i 620. najbogatija osoba na svijetu. Pretpostavlja se da
je J. K. Rowling bogatija od kraljice Elizabete II.

Romani većim dijelom spadaju u žanr fantastike; međutim, to su ujedno i
edukacijski romani čija je radnja smještena u Školu vještičarenja i čarobnjaštva
Hogwarts, britanski internat za čarobnjake čiji nastavni program uključuje
korištenje magije. Knjige su također, riječima Stephena Kinga, "pronicljiva i
tajanstvena pripovijetka", a knjige su pisane u stilu misterioznih avantura
Sherlocka Holmesa; u svakoj su knjizi pomno skriveni tragovi koji dobivaju
značenje već s izlaskom sljedećeg nastavka, a glavni likovi često progone brojne
sumnjivce što dovodi do naglog obrata koji razjašnjava cijelu situaciju.

Glavni lik, dječak imenom Harry Potter, siroče je koje živi sa svojim okrutnim
rođacima, Dursleyjevima. Oni su ga u početku držali u potpunom neznanju što se
tiče njegovog čarobnjačkog naslijeđa - Dursleyjevi preziru njegovu
"neprirodnost". Međutim, kako se približavao njegov jedanaesti rođendan, Harry
je postajao sve više svjestan svoje posebnosti, a na svoj je jedanaesti rođendan
imao prvi susret s čarobnjačkim svijetom kad je obaviješten da je zapravo
čarobnjak i da je pozvan u Školu vještičarenja i čarobnjaštva Hogwarts.

Čarobnjački svijet u kojem se Harry iznenada našao potpuno je odvojen, ali
ujedno i vezan sa "stvarnim" (bezjačkim) svijetom. Za razliku od fantastičnih
svjetova Narnije i Gospodara prstenova, svijet Harryja Pottera postoji usporedno
s našim svijetom, a čak su i mnoge čarobnjačke institucije smještene u
gradovima, kao što je na primjer London. Čarobnjački se svijet sastoji od niza
skrivenih ulica, prastarih gostionica, usamljenih ladanjskih kuća i dvoraca koji
ostaju nevidljivi nemagičnoj populaciji (poznatoj kao "Bezjaci"). Magični je dar
urođen i ne može se naučiti, iako mladi čarobnjaci moraju pohađati čarobnjačku
školu kao što je na primjer Hogwarts kako bi usavršili i kontrolirali svoje
sposobnosti. Većina čarobnjaka nije upoznata s bezjačkim svijetom koji im se
čini čudnijim nego što bi se običnim ljudima činio njihov svijet.

Prvi roman započinje 1. studenog 1981. na dan pun čudnih i neobjašnjivih
događaja: zvijezde padalice, neobično velik broj sova, čudno odjeveni stranci
koji sretno pozdravljaju bezjake na ulici. Izvor je tih čudnih događaja slavlje
inače pritajenog čarobnjačkog svijeta koji je godinama terorizirao Lord
Voldemort koji je pokušavao prigrabiti što je više moguće moći. Prethodne je
noći Lord Voldemort, koji je mjesecima tragao za skrivenom obitelji Potter,
otkrio njihovo sklonište i ubio Jamesa i Lily Potter. Međutim, kad je pokušao
ubiti njihovog sina, Harryja, njegova se kletva okrenula protiv njega. Njegov je
duh istrgnut iz njegovog tijela i on je bio prisiljen na skrivanje, a Harryju je
kao podsjetnik na taj događaj ostao samo ožiljak u obliku munje na čelu.
Harryjeva misteriozna pobjeda nad Voldemortom u toj Noći vještica dočekana je s
mješavinom sreće i divljenja u čarobnjačkoj zajednici, a Harry je dobio nadimak
"dečko koji je ostao živ". Drugo poglavlje započinje deset godina kasnije,
1991., kad Harry saznaje za svoje čarobnjačko naslijeđe i tu priča počinje.

Naredne priče slijede veoma strogu formulu: radnja knjige započinje svake godine
u otprilike isto vrijeme, odnosno pri kraju ljeta, kad Harry u bezjačkom
svijetu, s Dursleyjevima, iščekuje rujan i povratak u Hogwarts. Zatim neko
vrijeme provodi na nekim određenim magičnim lokacijama (u Zakutnoj ulici,
Jazbini, na Grimmauldovom trgu) prije nego što se ukrca na vlak Hogwarts Express
koji kreće s perona 9 i 3/4 sa željezničkog kolodvora King's Cross i vozi za
Hogwarts.

Godine 2001. izašle su još dvije knjige, Čudesne zvijeri i gdje ih pronaći
(školski udžbenik) i Metloboj kroz stoljeća. Sav prihod od prodaje knjiga išao
je Comic Reliefu, britanskoj dobrotvornoj organizaciji, a 2007. je izašla knjiga
Bajke Barda Beedlea.

Dana 7. rujna 2005. Apple Computer objavio je da će u prodaju biti puštena
posebna verzija iPoda s logom Hogwartsa na poleđini. Pri kupnji tog iPoda dobije
se i kôd za skidanje svih dotada objavljenih audioknjiga o Harryju Potteru i
biografija J. K. Rowling s iTunes Music Store. 12. listopada 2005. Apple
Computers ponovno je predstavio iPod iz Harry Potter kolekcije koji dolazi sa
svim knjigama i originalnim Harry Potter iPodom kojem je dodana linija kako bi
dobio izgled 5G iPoda.



https://hr.wikipedia.org/wiki/Turska

Republika Turska (Türkiye Cumhuriyeti) je euroazijska država smještena u
jugoistočnoj Europi (Istočna Tracija) i jugozapadnom dijelu Azije (Mala Azija).
Turska graniči na istoku s Gruzijom, Armenijom, Azerbajdžanom i Iranom, na jugu
s Irakom i Sirijom, te na zapadu s Grčkom, Bugarskom. Sredozemno more i Cipar
nalaze se na jugu, Egejsko more i otoci na zapadu, te Crno more na sjeveru.
Europski i azijski dio turske dijeli Mramorno more, te tjesnaci Bospor i
Dardaneli.

Zbog položaja države na dva kontinenta, turska kultura je jedinstven spoj
istočnjačkih i zapadnjačkih običaja i tradicija. Položaj zemlje između Europe na
zapadu, središnje Azije na istoku, Rusije na sjeveru i Bliskog istoka na jugu,
dao je Turskoj i veliku stratešku važnost.

Turska je demokratska, sekularna, unitarna, ustavna republika čiji je politički
sustav 1923. utemeljio Mustafa Kemal Atatürk, nakon propasti Osmanskog Carstva
poslije Prvog svjetskog rata. Od tada se politika države počela okretati zapadu,
tako da je Turska danas članica mnogih zapadnih organizacija kao što su Vijeće
Europe, NATO, OECD i OSCE. Turska je 2005. počela pregovore za članstvo u
Europskoj uniji. Istovremeno država održava i pojačava svoje političke i
gospodarske odnose s istočnjačkim zemljama.

Poluotok Mala Azija koji čini veći dio teritorija današnje Turske je jedno od
najstarijih stalno naseljenih područja svijeta. Ovdje pronađena naselja iz
razdoblja mlađeg kamenog doba (Göbekli Tepe, Çatal Höyük, Çayönü, Nevali Cori,
Hacilar i Mersin) smatraju se jednim od najranijih ljudskih naselja na svijetu.

Hetitsko carstvo bilo je prvo veliko carstvo na ovom području, a trajalo je od
18. do 13. stoljeća pr. Kr. Kasnije utjecaj su stekli Frigijci koji su bili
indoeuropski narod i čije carstvo su u 7. stoljeću pr. Kr. uništili Kimerijci.
Najznačajnije države nasljednice Frigije bile Lidija, Karija i Licija. Jezici
kojima su govorili Lidijci i Licijci spadali su u indoeuropske.

Negdje oko 1200. pr. Kr. na zapadnoj obali Anatolije naselila su se grčka
plemena. Ovo cijelo područje je u 6. i 5. st. pr. Kr. osvojilo perzijsko
Ahemenidsko Carstvo. Kasnije je 334. pr. Kr. ovo područje osvojio Aleksandar
Veliki. Anatolija je zatim podijeljena u veliki broj manjih grčkih država, kao
što su Bitinija, Kapadocija, Pergam i Pont. Sva ova carstva pokorio je Rim do
sredine prvog stoljeća pr. Kr. Godine 324., rimski car Konstantin I. Veliki
izabrao je Bizantion za novi glavni grad Rimskog Carstva (kasniji Carigrad).
Nakon pada Zapadnog rimskog carstva Carigrad je postao glavni grad Bizantskog
carstva.

U 10. stoljeću Turci Seldžuci koji su živjeli sjeverno od Kaspijskog i Aralskog
jezera počeli su se seliti u istočna područja Anatolije. Seldžuci su bili
ogranak Turaka Ouza, a Anatolija je postala njihova domovina nakon bitke kod
Malazgirta 1071. godine. Tom pobjedom počinje uspon anatolijskog seldžuskog
sultanata (Sultanat Rum) koji je bio zasebni dio velikog Seldžuskog carstva koje
je pokrivalo područje središnje Azije, Irana, Anatolije i jugozapadne Azije.

Godine 1243. Mongoli pobijeđuju Seldžuke, a njihovo carstvo se počinje
raspadati. Turska Anatolija tada biva podijeljena u više manjih nezavisnih
država zvanih gazi emirati. Do 1300. gazi emirati osvajaju većinu anatolijskih
područja tada već oslabljenog Bizantskog Carstva. U to vrijeme počinje se
izdizati gazi emirat kojeg je vodio Osman I. (po njemu je nazvano Osmansko
Carstvo) koji proširuje svoju državu sve do granica s Bizantom.

Osmansko je Carstvo tijekom svoje 623 godine duge povijesti imalo doticaja i sa
zapadnim i s istočnim kulturama. U 16. i 17. stoljeću carstvo je bila najjača
politička sila na svijetu koja se brzo širila prema središnjoj Europi preko
Balkana. Uz vrlo jak utjecaj koji je carstvo imalo na promjene kopnenih granica
u Europi, veliki značaj imalo je i na moru. Carstvo je bilo jedno od nekoliko
sila koje se borilo za kontrolu nad Sredozemljem, a uz to često se sukobljavalo
i s portugalskom flotom u Indijskom oceanu, pokušavajući obraniti svoju
dominaciju nad trgovačkim pravcima između istočne Azije i zapadne Europe.
Važnost ovih pravaca opada otkrivanjem Rta dobre nade 1488. godine.

U prvoj polovici 19. stoljeća počinje opadati utjecaj carstva, a konačan udarac
dobiva porazom u Prvom svjetskom ratu u koji je ušla u savezu s Njemačkom.
Francuska i Velika Britanija prije su obećale stvaranje armenske države u
istočnom dijelu Anatolije, što je osmanska vlast vidjela kao udar na
teritorijalni integritet zemlje. Pod izgovorom preseljenja, veliki broj Armenaca
je ubijen ili je umro od iscrpljenosti u sirijskoj pustinji. Sveukupno je između
1915. i 1917. ubijeno 1,5 milijun Armenaca. Turska vlada i danas službeno poriče
genocid nad Armencima.

Nakon rata sile Antante podijelile su teritorij carstva sporazumom u Sèvresu
1920. godine. Osmansko Carstvo izgubilo je sve teritorije izuzev Anatolije i
Tracije. Teritorij današnje Turske podijeljen je u više dijelova. Grčkoj je
obećana Smirna (današnji İzmir) i dio zapadne Anatolije, Italija je trebala
dobiti područje Adane, a Francuskoj je uz Siriju trebala pripasti i Cilicija. U
istočnom dijelu današnje Turske gdje se nalaze gradovi Kars, Ardahan i Erzurum
trebala je biti osnovana armenska država. Južno i istočno od Eufrata trebala je
biti stvorena autonomna kurdska regija. Svi ovi planovi na kraju nisu ostvareni.

Mustafa Kemal-paša organizira 19. svibnja 1919. politički i vojni ustanak protiv
ovih planova. Posebno su 1920. vođene žestoke borbe s Grčkom. Rat je završen 9.
rujna 1922. zauzimanjem Smirne koja je tada većinski bila naseljena Grcima.
Turska pobjeda rezultirala je tzv. maloazijskom katastrofom, u kojoj su mnogi
Grci i Turci ostali bez svojih domova.

Nakon pobjede Turaka, 24. srpnja 1923. sporazumom iz Lausanne promijenjen je
prijašnji sporazum iz Sèvresa. Ovim ugovorom uspostavljene su današnje granice
Turske. U isto vrijeme izvršena je i izmjena stanovništva s Grčkom. Nakon što su
sve strane snage napustile Anatoliju, Mustafa Kemal je 29. listopada 1923.
proglasio republiku.

Za vrijeme svoga mandata Mustafa Kemal je pokrenuo niz političkih i društvenih
reformi diljem zemlje, koje su pretvorili Tursku u modernu, sekularnu i europski
orijentiranu državu. Smjernice njegove politike danas se nazivaju kemalizmom.
Između ostalog 1922. ukinut je sultanat, a 3. ožujka 1924. i kalifat. Iste
godine ukinut je šerijatski zakon, a 1925. provedena je odjevna reforma kojom je
zabranjen fes (tradicionalno tursko muško pokrivalo za glavu), te veo za žene, a
uvedeno je skupno obrazovanje za oba spola. Godine 1926. islamski kalendar
zamijenjen je gregorijanskim, a uveden je i metrički sustav.

Idućih godina cijeli pravosudni sustav promijenjen je po uzoru na europske
zemlje. Uvedena je monogamija, a 1928. provodi se sekularizacija i reforma pisma
u kojoj je arapsko pismo zamijenjeno latinicom. Ovim reformama je 1930. uvedeno
pravo glasa ženama, a od 1934. daje im se i pravo sudjelovanja na izborima.
Provedena je i reforma imena građana u kojoj su svima dodijeljena prezimena.
Turski parlament je Mustafi Kemalu dodijelio prezime „Atatürk“ (otac Turaka)
koje je proglašeno posebnim prezimenom kojeg je nosio samo on. Manji broj
Atatürkovih reformi je nakon njegove smrti ukinut, kao npr. reforma kojom je u
džamijama umjesto na arapskom molitva uvedena na turskom.

Nakon Atatürkove smrti 1938., predsjednik Turske je postao njegov bliski
suradnik Ismet Inönü. Inönü je nastavio modernizaciju Turske, a na
vanjskopolitičkom planu pokušao je održati neutralnost. Godine 1939., Turskoj je
pripojena Republika Hataj koja je postala turska pokrajina.

Za vrijeme Drugog svjetskog rata Turska je očuvala svoju vanjskopolitičku
neutralnost. U rat na strani saveznika ulazi tek simbolički 23. veljače 1945.
Iste godine potpisuje povelju UN-a. Godine 1946. u Turskoj je uvedeno
višestranačje. Demokratska stranka (DP) je pod vodstvom Adnana Menderesa na
izborima 1950. osvojila većinu u parlamentu. Time je završena vladavina
Republikanske narodne stranke (CHP) koja je trajala od osnivanja republike.

Izbijanjem sukoba između istoka i zapada, te pokušajem utjecaja SSSR-a na
Tursku, završeno je razdoblje politike neutralnosti za Tursku. Godine 1950.
Turska sudjeluje kao dio UN-ovog kontingenta u Korejskom ratu, a 1952. ulazi u
NATO.

Godine 1960. premijer Menderes donosi zakon koji mu omogućuje ukidanje
opozicije. Vojska tada organizira državni udar i uhićuje premijera i druge
političare, koji su nakon suđenja obješeni u rujnu 1961. na otoku İmralı. Nakon
što je vojska iste godine uvela novi ustav, vratila je vlast narodu. Inönü je
postao premijer i vladao je od 1961. do 1965. godine. U to vrijeme Turska
postaje pridružena članica EEZ-a. To razdoblje obilježava i neefikasnost vlade i
jačanje ljevičarskih i desničarskih terorističkih aktivnosti, što je dovelo do
gospodarskog pada. Godine 1971. vlast ponovo uzima vojska koja uvodi represivne
mjere za stanovništvo.

Nakon dugog niza godina međuetničkog nasilja na Cipru, Grci organiziraju vojni
udar u srpnju 1974. u kojem je svrgnut predsjednik Makarios III. i postavljen
grčki nacionalist Nikos Sampson kao diktator. Turska se tada odlučuje za vojnu
intervenciju na Cipru kojom zauzima sjeverni dio otoka. Devet godina kasnije na
tom području uspostavljena je Turska Republika Sjeverni Cipar koju je dosad
priznala jedino Turska.

Vojska 12. rujna 1980. treći put oduzima moć civilno izabranoj vladi. Uzrok je
bila politička i gospodarska nestabilnost zemlje u 1970-ima, kao i teroristički
napadi ekstremne ljevice i desnice. Vojska je pod generalom Kenanom Evrenom
uvela ratno pravo u zemlji i zabranila sve političke stranke. Hunta se prije
snažno protivila kurdskim separatistima i lijevoj opoziciji. Dana 7. studenoga
1982. vojska je predstavila novi ustav koji je prihvaćen referendumom.

Od sredine 1980-ih najvažnijim unutarnjim problemom zemlje smatra se sukob s
Kurdima. Turska je dotad vodila politiku asimilacije koja je rezultirala
potiskivanjem kurdske kulture i identiteta. Kao reakcija na ovu politiku 1978.
je osnovana Kurdska radnička partija (PKK) s Abdullahom Öcalanom na čelu.
Stranka je 1984. počela oružani sukob na jugoistoku Turske s ciljem osnivanja
socijalističke države Kurdistan. Do 2007. godine u sukobima između turske vojske
i PKK-a poginulo je oko 40.000 osoba.

U veljači 1998. turska tajna služba (MIT) uhvatila je Abdullaha Öcalana u Keniji
i dovela ga u Tursku gdje je osuđen na smrtnu kaznu (koja je ukinućem smrtne
kazne promijenjena u doživotni zatvor). Tada je PKK proglasio prekid vatre koji
je prekršen 2004. godine.

Za vrijeme mandata premijera Ecevita (1999.–2002.) uvedene su nove reforme
građanskog prava sa sveukupnim povećanjem ljudskih prava (kao što su npr. pravo
na okupljanja i prosvjede). Ove reforme su kasnije nastavljene, a dovele su
između ostalog i do ukinuća smrtne kazne, zabrane mučenja i uvođenja kulturnih
sloboda kurdskom stanovništvu. Danas je dopuštena i upotreba kurdskih dijalekata
u školstvu, kao i prijenos radijskih i televizijskih kanala na kurdskom. Turska
državna televizija danas osim na turskom emitira i na kurdskom, arapskom,
bošnjačkom i drugim jezicima.

U studenome 2003. Al-Kaida je izvela više bombaških napada u Istanbulu, čiji
ciljevi su bile sinagoge, britanski konzulat i britanska banka HSBC. U napadima
je poginulo 60 osoba. Od 2004. ponovo su izbili sukobi između turskih oružanih
snaga i PKK-a.

Turska je, nakon 40 godina pokušavanja približavanja, 3. listopada 2005.
započela pregovore o članstvu u Europskoj uniji.

Turska se zemljopisno proteže na dva kontinenta. Anatolija, azijski dio države,
zauzima oko 97% površine Turske. Europski dio koji se nalazi u Istočnoj Traciji
zauzima oko 3% površine države (23.623 km²).

Sveukupne granice Turske dugačke su 9.850 km, od čega 7.200 km zauzimaju morske
granice. Na zapadu Turska izlazi na Egejsko more, na jugu ima izlaz na
Sredozemno more, te na sjeveru na Crno more. Na kopnu Turska graniči s osam
zemalja sa sveukupnom dužinom kopnenih granica od 2.648 km. Na sjeverozapadu
graniči s Grčkom (206 km granice) i Bugarskom (240 km), na sjeveroistoku s
Gruzijom (252 km), Armenijom (268 km), Azerbajdžanom (eksklavom i autonomnom
republikom Nahičevan, 9 km), na istoku s Iranom (499 km) te na jugu s Irakom
(352 km) i Sirijom (822 km). Nedaleko od obale Turske nalazi se i Cipar koji je
politički podijeljen na međunarodno priznatu Republiku Cipar i samo od Turske
priznatu Tursku Republiku Sjeverni Cipar.

Sjever Turske je jedno od sezmički najaktivnijih područja na svijetu s vrlo
čestim potresima. Od većih gradova posebno je potresima ugrožen Istanbul.

Turska je zemljopisno podijeljena u sedam regija. To su: Mramorna regija,
Egejska regija, Crnomorska regija, Središnja Anatolija, Sredozemna regija,
Istočna Anatolija i Jugoistočna Anatolija. Ove regije se znatno razlikuju po
vegetaciji i klimatskim uvjetima.

Tracija se nalazi zapadno od Bospora na europskoj strani zemlje. Na tracijskoj
strani rijeka Marica (Meriç) tvori granicu s Grčkom. Istočno od Bospora nalazi
se Mramorna regija. Mramorno more dijeli Europu od Azije, te Egejsko more od
Crnog mora. Na izlazu na Sredozemno more nalazi se tjesnac Dardaneli dugačak 60
km. Na Bosporu se nalazi Istanbul koji je najveći turski grad. Ova brežuljkasta
regija koja je gospodarsko središte Turske prekrivena je šumama i grmovitim
biljem. Poljoprivreda u tom području je naročito razvijena. Nedaleko od grada
Bursa nalazi se planina Uludağ koja je popularno turističko odredište.

U Egejskoj regiji je također vrlo razvijena poljoprivreda. Iznimno brdoviti
krajolik proteže se uzduž zapadne obale od Çanakkalea do Bodruma. Obalno
područje je jedno od turistički najrazvijenijih u Turskoj. Uz čemprese i masline
ovdje se uzgaja i vinova loza. U ovoj regiji nalaze se mnogi gradovi iz
starogrčkog razdoblja, kao npr. Troja, Asos, Pergamon, Efez, Priena, Milet,
Didima i Euromos.

Crnomorska regija zauzima sjeverno obalno područje Turske. Ovu regiju
karakterizira blaga i vlažna klima. Planinsko područje ove regije prekriveno je
šumama. Na ovom vrlo plodnom tlu uzgajaju se čaj, duhan, kukuruz i lješnjaci.

Regija Središnje Anatolije obuhvaća visoravan u unutrašnjoj Anatoliji. Ovdje se
nalazi slano jezero Tuz Gölü, te planine koje dosežu do 3.900 metara. Na istoku
se nalazi Kapadocija koja je poznata po zadivljujućim crkvama i nastambama u
visokim planinskim predjelima. Unutrašnjom Anatolijom dominiraju stepe, a to
područje se smatra jednim od najsuših predjela Anatolije. Zbog toga
poljoprivreda u tom dijelu zemlje nije toliko razvijena. Klimu ove regije
karakteriziraju vruća i suha ljeta s hladnim noćima. Zimi temperatura zna pasti
i ispod −20°C.

Regija Sredozemnog mora proteže se od planina Taurus na sjeveru do planina
Amanos na istoku. U ovoj regiji pretežito se uzgajaju citrusi, banane, rajčice,
kikiriki i pamuk.

Jugoistočna Anatolija je najstarija kulturna regija Turske. Proteže se od
planina Taurus. Ovdje se nalaze rijeke Eufrat (Fırat) i Tigris (Dicle).
Najzastupljenije poljoprivredne kulture su pšenica, ječam, vinova loza, masline
i pistacija.

Politički je teritorij Turske podijeljen na 81 pokrajinu. Iako su ove pokrajine
radi potreba popisa stanovništva grupirane u već navedene regije, te regije
nemaju nikakvu upravnu funkciju. Na čelu svake pokrajine (il) nalazi se
namjesnik tj. valija (vali). U prošlosti su se pokrajine nazivale vilajetima
(vilayet).

Pokrajine su podijeljene u okruge (ilçeler). Broj okruga je različit u svakoj
pokrajini. U središnjem okrugu (merkez ilçe) nalazi se upravno središte
pokrajine (il merkezi). Pokrajine većinom nose imena svojih glavnih gradova, a
iznimke su Hatay (glavni grad je Antakya), Kocaeli (İzmit) i Sakarya
(Adapazarı).

Pet najnapučenijih pokrajine u Turskoj su: Istanbul (12.573.836 st.), Ankara
(4.466.756 st.), İzmir (3.739.353 st.), Bursa (2.439.876 st.) i Adana (2.006.650
st.).

Prema popisu stanovništva iz 2000. godine Turska je imala 67.844.903 stanovnika,
ili 87 stanovnika/km². Od toga je 10 milijuna živjelo na europskom, a 58
milijuna na azijskom dijelu države.

Zbog toga što se u Turskoj ne izvodi etnički popis stanovništva nego samo
opredijeljenje po jeziku, teško je odrediti njen etnički sastav, jer neke
manjine govore uglavnom turskim jezikom.

Posebno je teško odrediti ukupan broj pripadnika kurdske i Zaza etničke skupine,
budući da su one najsnažnije bile pogođene politikom asimilacije. Podaci o broju
pripadnika pojidine etničke skupine snažno variraju od izvora do izvora.
Stanovništvo Turske danas čine sljedeće etničke skupine: od 77% do 81% Turci, od
15% do 20% Kurdi, od 2% do 3% Zaza, 2% Arapi, 1% Albanci, 0,5% Čerkezi, 0,5 %
Gruzi, te pripadnici ostalih etničkih skupina kao što su Abhazi, Aramejci,
Armenci, Bošnjaci, Bugari, Grci, Lazi, Čečeni i drugi.

Pripadnici ostalih turkijskih naroda se također prema popisu stanovništva
smatraju Turcima. Procjenjuje se da danas u Turskoj uz osmanske Turke živi i oko
2 do 5 milijuna Krimskih Tatara i Tatara, od 0,5 do 2 milijuna Azera, oko
200.000 Mesketinskih Turaka, oko 100.000 Tahtacıja, oko 60.000 Karapapaka,
između 14.000 i 20.000 Gagauza, oko 2.000 Uzbeka, te oko 1.000 Kazaha, Kirgiza,
Kumica, Turkmena i 500 Ujgura.

Nacionalni i jedini službeni jezik Turske je turski jezik, koji je materinski
jezik za preko 80% stanovništva zemlje, a kao drugi jezik govori ga od 10 do 15%
stanovništva. Time je ovo najgovoreniji jezik u državi.

Uz turski u zemlji se govori i oko 20-ak drugih jezika iz pet različitih
jezičnih porodica. Manjinski jezici s najvećim brojem govornika su:

Oko 40.000 građana Turske govori armenski, a oko 4.000 grčki kao materinski
jezik. Ova dva jezika bila su u prošlosti snažno rasprostranjena u Turskoj,
budući da je početkom 20. stoljeća na području današnje Turske živjelo oko dva
milijuna Armenaca i 1,5 milijuna Grka. Također u prošlosti su se na području
Turske govorili i neki jezici koji danas praktički i nemaju govornika.

Od manjinskih indoeuropskih jezika značajan broj govornika imaju albanski (oko
15.000), romski (25.000) i domarski (30.000) jezik. Od kartvelskih jezika
značajan broj govornika imaju gruzijski (40.000) i lazijski (30.000) jezik. Uz
kabardinski i adigejski jezik, od zapadnokavkaskih jezika u Turskoj se govori i
abhaski (5.000) te abaski (10.000) jezik.

Danas u Turskoj žive i male zajednice govornika raznih turkijskih jezika kao što
su turkmenski, kazaški, kirgijski, uzbečki, ujgurski, kumički i krimski
tatarski, te nekoliko stotina govornika kavkaskih jezika, kao što su čečenski,
lakski i lezgijski, kao i određeni broj govornika osetskog i perzijskog koji
spadaju pod iranske jezike.

Standardni jezik zemlje je tzv. istanbulski turski, koji se koristi u medijima i
u školstvu. Također postoje mnoge dijalektalne razlike u jeziku diljem zemlje i
izvan nje. Istraživanje turskih dijalekata provodi nekoliko sveučilišta i
institucija, a najznačajnija je Turska jezična udruga (Türk Dil Kurumu) koja je
službeno regulatorno tijelo zaduženo za turski jezik od 1932. godine. Službeni
jezik Osmanskog Carstva bio je osmanski turski koji se bitno razlikovao od
govornog turskog jezika. Tijekom Atatürkove jezične reforme uklonjene su mnoge
perzijske i arapske posuđenice koje su se koristile u službenom jeziku, a
arabicu je zamijenila latinica. U tom razdoblju znatno je porasla i pismenost,
koja je dotad među običnim stanovništvom bila rijetka.

Islam je religija s najviše sljedbenika u Turskoj, u kojoj se oko 99%
stanovništva izjašnjava kao muslimani. Između 80 i 85% muslimana su suniti, a
ostalih 15 do 20% čine većinom šijitski Aleviti. Danas u Turskoj živi i oko
125.000 kršćana (0,2%) i 23.000 židova (0,04%). Početkom 20. stoljeća kršćani su
činili oko 20% stanovništva u zemlji (većinom su to bili Armenci i Grci), a broj
židova 1923. bio je 100.000. U Turskoj živi i malena zajednica Jesida, koji su
etnički većinom Kurdi.

Diljem Turske postoje mnoga judaistička i kršćanska svetišta i povijesno važna
mjesta za ove religije, tako da su diljem zemlje još aktivne mnoge povijesne
džamije, crkve i sinagoge. Hanefijsko učenje sunitskog islama većinom organizira
država kroz Direktorat vjerskih poslova (Diyanet İşleri Başkanlığı) koji
kontrolira sve džamije i vjerske službenike (imame).

Turska je prema ustavu sekularna država bez državne religije. Od osnivanja
republike u Turskoj postoji snažna tradicija sekularizma koji je izgrađen prema
francuskom modelu laicizma. Ustav zemlje osigurava vjerske slobode svima, a
vjerske zajednice su stavljene pod zaštitu države. Zakonom je zabranjeno nošenje
bilo kakve odjeće povezane s vjerom (kao hidžab) u javnim ustanovama, školama
ili fakultetima.

Turska je svjetovna parlamentarna republika osnovana na načelu diobe vlasti na
zakonodavnu, izvršnu i pravosudnu. Ustav je vrhovni zakon države.

Predsjednik je šef države i izabire se najmanje dvotrećinskom većinom Velike
turske narodne skupštine, poznatije kao medžlis, na jednokratni, sedmogodišnji
mandat. Da bi bio podoban za ovu funkciju, kandidat mora biti turski državljanin
stariji od 40 godina, mora biti podoban za izbor u VTNS, te mora imati visoku
stručnu spremu. Predsjednik predsjedava Nacionalnim vijećem za sigurnost i
predstavlja ured Vrhovnog zapovjednika. U vrijeme rata, šef glavnog stožera vrši
funkciju vrhovnog zapovjednika u ime predsjednika. Predsjednik je ovlašten
proglašavati zakone ili ih slati natrag u parlament na ponovno razmatranje,
raspisivati javne referendume, raspisivati parlamentarne izbore, imenovati
premijera ili prihvatiti njegovu ostavku; ratificirati i objavljivati
međunarodne sporazume itd.

Prema ustavu iz 1982., zakonodavna vlast pripada Velikoj turskoj narodnoj
skupštini, koja zasjeda u Ankari. To je jednodomno tijelo s 550 mjesta koje se
bira po sustavu proporcionalne zastupljenosti općim pravom glasa odraslih, na
petogodišnji mandat. U Skupštini su zastupljene samo stranke koje su sakupile
više od 10 posto glasova u zemlji. Velika turska nacionalna skupština donosi,
mijenja, dopunjava i opoziva zakone; nadgleda rad Vijeća ministara i ovlašćuje
ga da izdaje odluke o posebnim pitanjima koje imaju snagu zakona; ratificira
međunarodne sporazume i odluke vezane uz tiskanje novca, objave ratnog stanja,
te sudjelovanje državnih oružanih snaga u operacijama u inozemstvu; odlučuje o
pitanjima vezanim uz odobravanje amnestija i pomilovanja itd.

Ustavom iz 1982. proglašena je neovisnost državnih sudova i sudaca. Turska ima
jedinstveni pravni sustav građanskih i vojnih sudova, od kojih svaki ima
prizivni sud sa sjedištem u Ankari. Ustavni sud preispituje ustavnost zakona i
odluka sa snagom zakona, kao i pravila procedure Velike turske nacionalne
skupštine. Njegove se odluke odmah objavljuju u Službenom listu, te su
obvezujuće za sve, uključujući zakonodavnu i izvršnu vlast. Suce imenuje
predsjednik. Visoki prizivni sud je posljednji stupanj preispitivanja odluka i
presuda koje su donijeli sudovi. Suce bira Vrhovno vijeće sudaca i tužitelja.
Državno vijeće je najviši upravni tribunal. Tri četvrtine sudaca imenuje Vrhovno
vijeće sudaca i tužitelja, a jednu četvrtinu predsjednik. Ustavom iz 1982.
propisano je uspostavljanje sudova za sigurnost koji se bave napadima na
nacionalni i teritorijalni integritet Turske, demokratski poredak, napade na
unutarnju i vanjsku sigurnost države itd. Tu je još i mnogo manjih građanskih i
vojnih sudova.

Turska je jedna od osnivačica Ujedinjenih naroda (1945.), Organizacije za
ekonomsku suradnju i razvoj (1961.), Organizacije za sigurnost i suradnju u
Europi (1973.), te Skupine 20 industrijski razvijenih zemalja (1999.).

Od osnivanja turske republike, glavna tema turske vanjske politike su odnosi s
Europom i zapadom općenito. Turska je bila jedna od osnivačica Vijeća Europe
1949., a 1963. postala je pridružena članica Europske ekonomske zajednice. Nakon
višegodišnjih pregovora, Turska se 1987. prijavila za stalno članstvo u EEZ-u.
Godine 1992., postala je pridruženi član Zapadnoeuropske unije, a 3. listopada
2005. počela je službene pregovore o članstvu u Europskoj uniji. Smatra se da će
ovi pregovori biti problematični i dugotrajni zbog brojnih nesuglasica u
određenim pitanjima. Prvenstveno se to odnosi na odnos Turske sa Ciprom koji je
član EU-a i s kojim Turska nema službene odnose, nego samo s Turskom Republikom
Sjeverni Cipar koju ne priznaje nitko osim Turske.

Drugi važan faktor vanjske politike Turske je odnos sa SAD-om. Zbog moguće
prijetnje SSSR-a, Turska 1952. ulazi u NATO čime se počinju razvijati bliski
bilateralni odnosi s Washingtonom. Čak i nakon Hladnog rata ovi odnosi su
zadržani zbog blizine Turske nestabilnom Arapskom svijetu. Turska je važan
saveznik SAD-a zbog dobrih odnosa s Izraelom, te zbog blizine NATO-vih baza u
Turskoj sa sirijskom i iračkom granicom. U zamjenu za potporu vanjskoj politici
SAD-a, Turska je primila značajnu političku, gospodarsku i diplomatsku pomoć.

Nakon stjecanja nezavisnosti turkijskih država koje su bile članice SSSR-a,
Turska je proširila svoj politički i gospodarski utjecaj i na te zemlje s kojima
dijeli kulturno i jezično naslijeđe. Jedan od važnijih rezultata ovih odnosa je
završetak vrijednog plinovoda koji vodi iz Bakua u Azerbejdžanu do turske luke
Ceyhan.

Od zemalja s kojima graniči Turska ima najlošije odnose s Armenijom. Granica s
tom državom zatvorena je otkad je Armenija okupirala Gorski Karabah u
Azerbajdžanu. Odnosi s tom državom su napeti i zbog povijesnih nesuglasica o
armenskom genocidu koji se dogodio zadnjih dana Osmanskog Carstva.

Turske oružane snage sastoje se od kopnene vojske, mornarice i zrakoplovstva. U
mirnodopsko vrijeme žandarmerija i obalna straža funkcioniraju kao dio
Ministarstva unutarnjih poslova, dok su u ratno vrijeme podređeni vojsci i
funkcioniraju kao dio oružanih snaga.

Po broju su turske oružane snage druge u NATO-u, nakon snaga SAD-a. Sveukupno
oružano osoblje turske vojske čini 1.043.550 pripadnika. Svaki sposoban
heteroseksualni muškarac s turskim državljanstvom obvezan je služiti vojni rok u
razdoblju od tri tjedna pa do petnaest mjeseci. Dužina vojnog roka ovisi o
obrazovanju i mjestu rada. Homoseksualci mogu biti izuzeti od služenja vojnog
roka na vlastiti zahtjev.

Turska sudjeluje u mirovnim i ostalim misijama UN-a i NATO-a od 1950-ih. To
uključuje misije u Somaliji i bivšoj Jugoslaviji, kao i sudjelovanje u
Zaljevskom ratu. Turska ima stalnu vojsku od 36.000 vojnika u Turskoj Republici
Sjeverni Cipar, a njeni vojnici služe i u Afganistanu kao dio ISAF-a. Godine
2006., Turska je poslala svoje snage u mirovnu misiju u Libanon, nakon
izraelskog napada.

Veći dio republikanskog razdoblja u povijest Turske, država je imala snažan
utjecaj na gospodarstvo. U 1980-ima premijer Özal je započeo reforme kojima je
gospodarstvo postalo više tržišno orijentirano. Reforme su omogućile ubrzani
rast gospodarstva, ali taj rast su često remetile financijske krize od kojih su
najznačajnije one 1994., 1999. i 2001. godine. Između 1981. i 2003. prosječni
godišnji rast BDP-a bio je 4%. Veliki i rastući deficit javnog sektora, te
neadekvatne reforme rezultirale su visokom inflacijom, korupcijom u svim sferama
gospodarstva i slabljenjem bankarskog sektora. Nakon krize 2001., tadašnji
ministar financija Kemal Derviş pokrenuo je reforme zbog kojih je inflacija pala
na jednoznamenkaste brojeve, a investicije su porasle i nezaposlenost je pala.
Prognoze MMF-a za 2008. govore o očekivanoj inflaciji od 6% u Turskoj. Prema
časopisu Forbes Istanbul je s 35 milijardera (stanje 2008.) četvrti grad u
svijetu, nakon Moskve, New Yorka i Londona.

Od 1970-ih uloženi su mnogi napori u jačanju i diverzificiranju gospodarstva. U
tome je vrlo važan bio Jugoistočno anatolijski projekt (Güneydoğu Anadolu
Projesi ili GAP) čiji je cilj bio iskorištavanje vode Eufrata i Tigrisa za
navodnjavanje i proizvodnju hidroelektrične energije. Iako su se projektu snažno
protivili Sirija i Irak, te kurdski separatisti, danas projekt ima devet brana i
osam hidroelektričnih centrala. Cilj ovog projekta je pretvaranje suhog tla u
jugoistočnoj Turskoj u plodno zemljište.

Prosječna stopa rasta BDP-a između 2002. i 2007. bila je 7,4% što čini Tursku
jednom od najbrže rastućih gospodarstava u svijetu. Dok su u prošlosti
gospodarstvom dominirale poljoprivredne aktivnosti, danas najveći značaj imaju
razvijeni industrijski kompleksi i razvijeni sektor usluga. Godine 2007.,
poljoprivreda je činila 8,9% BDP-a, dok je industrija činila 30,8%, a sektor
usluga 59,3% BDP-a. Turizam čini vrlo važan dio turskog gospodarstva. Godine
2007. u Turskoj je bilo 27.214.988 posjetitelja koji su turskom gospodarstvu
ostvarili 18,5 milijardi USD prihoda.

Turska ima veliku i rastuću automobilsku industriju. Godine 2006. u Turskoj je
proizvedeno 1.024.987 motornih vozila što je čini šestim europskim proizvođačem
motornih vozila. Nakon što je kronična inflacija stavljena pod kontrolu, uvedena
je nova valuta kako bi se izbrisali podsjetnici na nestabilno gospodarstvo. 1.
siječnja 2005. stara turska lira zamijenjena je novom turskom lirom na čijim
novčanicama je maknuto šest nula (1 YTL= 1.000.000 TL). Nezaposlenost je 2005.
iznosila 10,3%.

Zbog važnog zemljopisnog položaja koji Tursku stavlja na križanje putova između
Europe i Azije, promet je važan izvor prihoda za državu. Uz cestovne, pomorske,
zračne i željezničke prijevozne usluge, važan dio prometa čine i razni
cijevovodi. U međunarodnom prijevozu roba i putnika, Turska je 1999. zaradila
1,2 milijarde eura.

Godine 2000., sektor komunikacija i prometa činio je oko 14% ukuonog BDP-a
države. 27,3% svih javnih investicija ide u ovaj sektor.

Ukupna dužina cestovne mreže u Turskoj je 413.724 km. Od ovoga 62.000 km čine
ruralne ceste, 350.000 km čine tzv. seoske ceste, a 1.800 km su autoceste. Mreža
autocesta je trenutno pod izgradnjom. Najvažniji prometni pravci su autocesta od
Istanbula do Ankare (O-4), te O-52 od Adane do Gaziantepa. Druge važne autoceste
su oko Izmira (O-31 i O-32), te u južnom dijelu zemlje (Mersin, İskenderun,
Pozantı). Trenutno su u izgradnji autoceste od İzmira do Manise, te pravci
Adana-Ankara i Gaziantep-Şanlıurfa.

U gradovima je javni prijevoz organiziran obično autobusima. Zbog nedovoljno
razvijenog javnog prijevoza razvili su se tzv. zajednički taksiji (dolmuş). Ovi
mali autobusi kreću samo ako su popunjena sva putnička mjesta, a kreću se obično
već zacrtanim pravcima. Uz dolmuşe u mnogim gradovima je organizirana redovna
taksi služba.

Željeznička mreža u Turskoj nije dovoljno razvijena, jer se više pozornosti
posvećivalo cestovnoj mreži. Veći dio tračnica datira iz 19. i početka 20.
stoljeća. Od ukupne dužine od 10.500 km tračnica, samo je 20% elektificirano.
Željeznica čini oko 10% ukupnog prometa u zemlji (stanje 1999.). Vlakovi su
česti samo na ruti između Istanbula i Ankare, dok drugdje putnički vlakovi voze
jedanput ili dvaput na dan. Iako su putovanja vlakom sporija u usporedbi s
razvijenom autobusnom mrežom, komfor je daleko veći u vlakovima.

Trenutno je pri završetku izgradnja visokobrzinske tračnice između Istanbula i
Ankare na kojoj bi vlakovi mogli postizati brzinu do 250 km/h. U fazi izgradnje
je i visokobrzinska tračnica između Ankare i Konye. Do 2010. trebala bi biti
izgrađena i visokobrzinska veza željeznicom s Bugarskom. Ovim modelom pruge
planira se povezati i Ankara i Izmir, te Ankara i Sivas, pa Sivas i Kars. U
Istanbulu je 29. listopada 2013. svečano otvoren podvodni tunel Marmaray kojim
su željezničkim putem spojene Azija i Europa. Završetkom projekta omogućeno je
putovanje od Londona do Ankare vlakom.

Državni avioprijevoznik je Turkish Airlines (Türk Hava Yolları THY) koji je
osnovan 1933. i koji je do 1990-ih ima monopol u turskom zračnom prijevozu.
Danas privatne zrakopolovne kompanije (kao Atlasjet, Fly Air, MNG Air, Onur Air,
SunExpress) drže oko 33% tržišnog udjela u zračnom prijevozu.

Sveukupno Turska ima preko 117 zračnih luka, od čega 15 međunarodnih. Najvažnija
zračna luka je Međunarodna zračna luka Atatürk koja se nalazi u europskom dijelu
Istanbula i koja ima promet od 23 milijuna putnika (stanje 2007.). Na azijskoj
strani grada nalazi se manja zračna luka Sabiha Gökçen koja također ima veliki
promet. Za potrebe turizma važna je zračna luka u Antalyi s prometom od oko 17
milijuna putnika (stanje 2007.). Druge velike zračne luke nalaze se u Izmiru i
Ankari.

Najvažnije luke na Sredozemnom moru su İskenderun, Mersin i Antalya. Na Egejskom
moru važna luka je İzmir, dok su na Mramornom moru velike luke Gemlik, Istanbul
i İzmit. Crnomorske luke Turske su Hopa, Samsun, Trabzon i Zonguldak.

Prvi cjevovod za transport sirove nafte i naftnih derivata pušten je u promet
1966. između Batmana i Dörtyola. Godine 1977. pušten je u promet važan naftovod
između Iraka i Turske ukupne dužine od 981 km (od čega 641 km na teritoriju
Turske). Ovaj naftovod nije bio funkcionalan od 1990. do 1997. zbog rata i
embarga.

Od 2002. u funkciji je plinovod Blue Stream koji ide kroz Crno more, od
Novorosijska do Samsuna, te onda do Ankare.

Naftovod Baku-Tiflis-Ceyhan dostavlja naftu iz središnje Azije i Kavkaza preko
Turske do zapadne Europe. Ovaj naftovod dugačak 1760 km ima kapacitet od milijun
barela godišnje. Paralelno uz ovaj naftovod ide i Južnokavkaski plinovod koji
vodi od Bakua preko Tiflisa do Erzuruma. Ovaj plinovod dugačak je 690 km i ima
kapacitet od sedam milijardi kubičnih metara plina.

Trenutno se između Ceyhana u Turskoj i Haife u Izraelu planira gradnja cjevovoda
Med Stream kojim bi se transportirala električna energija, prirodni plin, sirova
nafta i voda.

Jedini pružatelj usluge fiksne telefonske linije u Turskoj je Türk-Telekom. Dok
sektor fiksne telefonije stagnira, sektor mobilne telefonije ubrzano raste. Broj
korisnika mobilnih telefona je porastao s 17,1 milijuna 2001. godine, na 43,6
milijuna 2005. godine. Međunarodne veze odvijaju se između ostalog i optičkim
kabelima ispod Sredozemnog i Crnog mora.

Internetska domena za Tursku je .tr. Uz ovu veliki broj internetskih stranica
koristi i domene .com ili .com.tr. Za dodjelu IP-a i naziva zaduženo je Tehničko
sveučilište Bliskog istoka (ODTÜ). Infrastruktura za širokopojasni internet je
trenutno u izgradnji. Prema službenim statistikama iz 2005. godine, 12,75%
stanovništva ima osobno računalo, a 8,66% kućanstava ima pristup internetu.

Kultura današnje Turske spoj je mnogih kultura, od kojih su najviše utjecaja
imale kulture staroturkijskih naroda središnje Azije i Sibira, te kulture
Osmanskog Carstva koja je bila pod utjecajem bizantske, perzijske, arapske,
kavkaske i kurdske kulture. Od osnivanja republike za vrijeme Atatürka, u tursku
kulturu prodiru snažni europski utjecaji. Glavno kulturno središte države je
Istanbul.

Neki od najznačajnijih predstavnika moderne turske umjetnosti su filmski
redatelj Yılmaz Güney (Zlatna palma 1982. za film „Put“), pjesnici Orhan Veli i
Nâzım Hikmet, te pisci Yaşar Kemal, Orhan Pamuk (Nobelova nagrada za književnost
2006.) i Aziz Nesin.

Međunarodno poznati turski pop glazbenici su Sezen Aksu, Tarkan i Mustafa
Sandal.

U Turskoj je vrlo popularna igra tavla koja se često igra uz čaj i nargilu u
kafićima.

Povijest turske književnosti počinje u predislamsko doba, a sastojala se od
usmenog predaje, pjesama, legendi i izreka. Prvi pisani tragovi turske
književnosti napisani su orhonskim pismom u 6. ili 7. stoljeću. Prihvaćanjem
islama u 10. stoljeću, na tursku književnost počinju utjecati arapski i
perzijski jezik. Islam je imao jak utjecaj na tursku književnost od 11. do
sredine 19. stoljeća. U ovom razdoblju mogu se razlikovati dva pravca razvijanja
turske književnosti: divanska književnost visokih društvenih slojeva, te narodna
književnost.

Za vrijeme tanzimata (skupa reformi u Carstvu u 19. stoljeću) jačaju zapadni
utjecaji u književnosti. To razdoblje počinje prijevodima zapadnjačkih
književnih djela, a nakon nekog vremena počinju se javljati i prvi turski
romani. Veliki utjecaj u ovom razdoblju imale su novine „Servet-i fünûn“
(Bogatstvo znanja).

U vrijeme osnivanja republike dolazi do velikih promjena u književnosti. To
razdoblje je obilježilo uvođenje latinice 1928., te jezične reforme 1932.
godine. Nakon toga dolazi do drastičnih promjena u tematici književnosti, koja
se počinje baviti društvenom i političkom kritikom. Državna vlast tada počinje
cenzurirati književna djela, a mnogi pisci bivaju uhićeni. Mnogi politički
događaji (kao državni udari) obilježili su razvoj turske književnosti, koja je
danas popularna i izvan granica matične države.

Domaćom turskom kinematografijom dominiraju komedije i akcijski filmovi. Posebno
su popularne komedije Kemala Sunala. Predstavnik povijesnog i akcijskog žanra je
Cüneyt Arkın. U novije vrijeme turski filmovi počinju se baviti i društvenim
problemima. Iz toga se razvio kurdski film koji se bavi problemima kurdske
zajednice u Turskoj. Jedan od novijih turskih filmova koji se međunarodno probio
je Vizontele iz 2001. godine.

Vjerojatno najpoznatiji i najutjecajniji turski redatelj je već spomenuti Yılmaz
Güney koji je zbog svojih djela u domovini zatvarana i zabranjivan.

Film Dolina vukova (Kurtlar Vadisi – Irak) iz 2006. smatra se najskupljim
turskim filmom ikada snimljenim (8,4 milijuna eura). Film koji je snimljen prema
istoimenoj seriji smatra se turskom verzijom „Ramba“ u kojem je pozitivac turski
tajni agent, dok su negativci Amerikanci u Iraku. Film je u SAD-u
okarakteriziran kao antiamerički.

Glazba u Osmanskom Carstvu bila je pod jakim arapskim utjecajem. Osnivanjem
republike vlada počinje promovirati tursku glazbu. Tada počinje sakupljanje i
arhiviranje narodnih pjesama iz Anatolije. Do 1953. prikupljeno je oko 10.000
narodnih pjesama. Uz narodnu glazbu, od 1990-ih glazbenom scenom počinju
dominirati moderni glazbeni pravci, kao rock i pop.

Vrlo često korišten instrument u turskoj narodnoj glazbi je saz. U ruralnim
krajevima vrlo često se sviraju zurla i tapan, pogotovo na svadbama.

Iz Turske dolaze mnogi poznati izvođači klasične glazbe, kao što su operna
pjevačica Leyla Gencer, skaladatelj Cemal Reşit Rey, pijanist i skladatelj Fazıl
Say, te pijanistice Güher i Süher Pekinel.

Turska kuhinja je rezultat višestoljetnog spajanja jednostavne nomadske kuhinje
turkijskih plemena s indijskom, perzijskom, kurdskom i arapskom kuhinjom. Turska
kuhinja je imala snažan utjecaj na kuhinje naroda koji su se nalazili pod
Osmanskim Carstvom, a mnoge te kuhinje su i dodatno obogatile tursku
gastronomiju. Vjerojatno najpoznatiji primjeri turskog utjecaja na kuhinje
balkanskih zemalja su ćevapčići (kebap şişi) i sarma. Turska jela međunarodnog
značaja su jogurt (yoğurt) kao i njegova razrijeđena i slana varijanta ayran, te
brza jela kao döner kebap.

Vjerojatno najpoznatije piće koje se iz Turske proširilo Europom i svijetom je
kava (kahve), međutim pije se u posebnim prilikama za razliku od čaja (çay) koji
se pije više puta dnevno u malim staklenim čašama u obliku tulipana. Nacionalno
alkoholno piće je rakija (rakı) koja se obično konzumira kao aperitiv s mezom
(meze), kombinacijom predjela.

Najpopularniji šport u Turskoj je nogomet. Najjači nogometni klubovi u Turskoj
su Galatasaray, Fenerbahçe i Beşiktaş. Neki od novijih uspjeha turske
reprezentacije su treće mjesto na Svjetskom prvenstvu 2002. godine i dolazak do
polufinala na Europskom prvenstvu 2008. godine.

Među drugim popularnijim športovima su košarka i odbojka. Muška košarkaška
reprezentacija osvojila je drugo mjesto na Europskom prvenstvu 2001. godine. U
odbojci za žene najviše uspjeha imali su klubovi Eczacıbaşı i Vakıfbank Güneş
Sigorta koji su osvojili brojna europska prvenstva.

U zadnje vrijeme veliku popularnost stekli su motorni športovi. Turska je
uvrštena u kalednar Svjetskog prvenstva u reliju 2003., a Velika nagrada Turske
u Formuli 1 održava se od 2005. godine. Na trkalištu Istanbul Park održava se i
Velika nagrada Turske u motociklizmu, WTCC, GP2 i Le Mans Series.

Tradicionalni turski nacionalni šport koji je popularan još od osmanskih vremena
je Yağlı güreş. U ovom športu muškarci se hrvaju nauljeni maslinovim uljem.
Ostali hrvački stilovi, kao slobodni ili grčko-rimski stil su također popularni.
Turska je dala mnogo svjetskih i olimpijskih prvaka u hrvanju. Turska je imala
velikog uspjeha i u dizanju utega u kojem su turski športaši, muški i ženski,
srušili brojne rekorde i osvojili razna prvenstva. Naim Süleymanoğlu i Halil
Mutlu su jedni od rijetkih dizača utega koji su osvojili tri medalje u tri OI.



https://hr.wikipedia.org/wiki/Beograd

Beograd (sr. ćir. Београд; 44.83° sjeverno, 20.50° istočno) je glavni grad
Republike Srbije. Nalazi na ušću Save u Dunav te je jedan od najstarijih gradova
u Europi. Prema službenom popisu stanovnika iz 2011. godine urbano područje
grada broji oko 1.250.000 stanovnika, dok područje utjecaja ima oko 1.700.000
stanovnika.

Prva naselja na području današnjeg Beograda datiraju iz prapovijesne Vinče, oko
4.800 godina pr. Krista. Sam Beograd osnovali su Kelti, u 3. stoljeću prije pr.
Krista. Kasnije je postao rimsko naselje Singidunum. Prvi put je postao srpska
prijestolnica 1403. godine. Prijestolnicom moderne Srbije postao je 1841., iako
su utvrđeni dio grada Turci napustili tek 1867., a turska zastava skinuta 1878..
Tijekom 20. stoljeća bio je prijestolnica nekoliko različitih južnoslavenskih
država. Danas je Beograd po broju stanovnika četvrti grad u jugoistočnoj Europi,
nakon Istanbula, Atene i Bukurešta.

Godine 1938., tijekom izgradnje palače Albanija u središtu grada pronađen je
kostur neandertalca koji je poginuo u borbi s mamutom, čiji su ostaci također
nađeni u blizini. Što govori o naseljenosti prostora današnjeg Beograda još u
prapovijesno doba. Osim toga, pronađene su i lubanje neandertalaca u kamenolomu
kod Leštana, u špilji na Čukarici i u blizini Bajlonijeve pijace. Ostaci kulture
mlađeg kamenog doba, pronađeni su u Vinči, Žarkovu i na Gornjem gradu, iznad
ušća Save u Dunav što ukazuje na neprekidnu naseljenosti, ali i njezinu sve
slabiju intezivnost. Mnoga današnja naselja beogradske okoline leže na kulturnim
slojevima ranijih pretpovijesnih naseobina. Vinča kultura stara je oko 7.000
godina te pripada redu najznačajnijih naseobina i kulturnih nalazišta
pretpovijesnog razdoblja. Arheološke iskopine na Rospi ćupriji, Gornjem gradu,
Karaburmi, Zemunu i Vinči potvrđuju pretpostavke da je područje Beograda bilo
intezivno naseljeno i da se njegovo stanovništvo bavilo plužnom zemljoradnjom i
drugim pratećim gospodarskim djelatnostima.

Naseljen Keltima već od 3. stoljeću pr. Kr., prostor današnjeg Beograda ubrzo
prelazi u ruke Rimljana i postaje naseobina pod imenom Singidunum. Za vladavine
cara Dioklecijana i tijekom progona kršćana u Singidunumu se spominju i prvi
kršćanski mučenici, primjerice Ermil i Stratonik. Podjelom Rimskog Carstva na
Istočno i Zapadno grad ostaje pod upravom Bizanta.

Singidunum su kasnije osvajali mnogi osvajači, poput Huna, Sarmata, Ostrogota i
Avara. Slaveni se na spomenute prostore doseljavaju oko 630. godine. Prvi zapisi
o slavenskom imenu Beograd datiraju iz 878. godine - slavenski oblik imena grada
bio je Bjelgrad. Godine 1284. grad prvi put dolazi pod vlast Srba. Godine 1405.
Stefan Lazarević proglasio je Beograd svojom prijestolnicom. U narednom
vremenskom razdoblju Beograd je doživio velik uspon. Ponovno su utvrđene stare
zidine grada, a obnovljene su i crkve i tvrđave. Tijekom ovog razdoblja grad je
postao utočište mnogim balkanskim narodima koji su bježali pred nasrtajima
Osmanlija. Vjeruje se kako je broj stanovnika tada dostizao brojku između 40.000
i 50.000.

Vojska pod vodstvom Sulejmana Veličanstvenog osvojila je Beograd 28. kolovoza
1521. godine. Nakon toga Osmanlije naseljavaju srušen i spaljen grad, postupno
ga pretvarajući u kitnjasti orijentalni grad, čija je panorama izdaleka
oduševljavala mnoge europske putnike toga doba. Grad je 1594. godine zahvatila
velika srpska pobuna (Banatska pobuna), ali je ugušena. U desetljećima koja su
slijedila grad je bio miran, a bio je i važno sjedište okruga (Smederevskog
sandžaka, poznatog i kao Beogradski pašaluk), povezan s Istanbulom Carigradskom
cestom. Privukao je mnoge trgovce i nove stanovnike - Turke, Židove, Grke, Rome
i ostale. Prema osmanlijskom putopiscu Evliji Čelebiji, koji je boravio u
Beogradu 1660. godine, Beograd je tada imao oko 98.000 stanovnika, od kojih
77.000 su bili Muslimani.

Tijekom narednih godina grad je više puta prelazio u ruke Austrougarske i
Osmanskog Carstva. Austrija ga je osvajala tri puta: 1688., 1717. i 1789.
godine, ali su ga Osmanlije ponovo zauzimale i to uz velika razaranja. Tijekom
Prvog srpskog ustanka Beograd je 1806. godine ponovno oslobođen od turske
vlasti. Ustanici su vladali njime narednih sedam godina, do 1813., kada na vlast
ponovno dolaze Osmanlije.

Od 1817. godine grad je bio je prijestolnica Kneževine Srbije s prekidom tijekom
razdoblja od 1818. do 1841., kada je Kragujevac bio glavni grad. Prijestolnicu
iz Kragujevca u Beograd preselio je knez Mihailo Obrenović. Kad je Srbija 1878.
godine stekla potpunu nezavisnost te postala Kraljevina Srbija, Beograd je opet
postao ključni grad na Balkanu koji se vrlo brzo razvijao. Međutim, uprkos
izgradnji željezničke pruge do Niša, ukupni uvjeti za razvoj gospodarstva i
porast kvalitete života u Srbiji bili su loši, a grad je 1900. imao samo 69.100
stanovnika. Ipak, godine 1905. broj stanovnika se povećava na preko 80.000, a na
početku Prvog svjetskog rata i do 100.000, ne ubrajajući pritom Zemun koji je
tada pripadao Austrougarskoj.

Tijekom 20. stoljeća nastavlja se burna povijest grada, koju obilježavaju Prvi
svjetski rat, Drugi svjetski rat te raspad SFRJ početkom 90-ih godina.

Nakon Prvog svjetskog rata i okupacije od strane Austrougarske i njemačkih
trupa, Beograd je doživio brz razvoj i značajnu modernizaciju kao glavni grad
nove Kraljevine Jugoslavije, koja je osnovana 1918. godine. Tijekom dvadesetih i
tridesetih godina broj stanovnika povećao se na 239.000 (sada uključujući i novo
pripojeni Zemun). Rast stanovništva se nastavlja te je do 1940. broj stanovnika
iznosio oko 320.000.

Godine 1941. Kraljevina Jugoslavija potpisala je Trojni pakt i pridružila se
Silama osovine. Povodom toga dana 27. ožujka iste godine uslijedio je masovni
prosvjed i državni udar. Dana 6. i 7. travnja grad je teško bombardirao njemački
Luftwaffe te usmrtio 2.274 ljudi. U bombardiranju je izgorjela i Narodna
biblioteka Srbije, gdje su bile pohranjene mnoge knjige i srednjovjekovni
rukopisi. Nakon kapitulacije Kraljevine Jugoslavije, srijemska predgrađa
Beograda poput Zemuna ušla su u sastav Nezavisne Države Hrvatske. U Beogradu i
središnjoj Srbiji nacisti su podržali osnivanje vlade Milana Nedića. Beogradski
Židovi, Romi, komunisti, i drugi antifašisti odvedeni su u logore Sajmište i
Banjica, kroz koje je tijekom rata prošlo oko 125.000 ljudi. Dana 16. i 17.
travnja 1944. grad su bombardirali i Saveznici, pri čemu je poginulo oko 1.600
stanovnika. Borbe za oslobođenje grada od Sila osovine započele su 13. i 14.
listopada, a grad je konačno oslobođen 20. listopada 1944. Zajedničkim snagama
oslobodili su ga jugoslavenski partizani i Crvena armija. Tijekom cijelog rata
Beograd je ukupno izgubio oko 50.000 stanovnika i pretrpio teška razaranja.

Nakon Drugog svjetskog rata grad postaje glavim gradom komunističke Jugoslavije
te se razvija u značajno industrijsko, političko, obrazovno, prometno i kulturno
središte cijele tadašnje države. Godine 1951. vlasti započinju s izgradnjom
Novog Beograda s lijeve obale rijeke Save. Deset godina kasnije Beograd je bio
domaćin Prve konferencije nesvrstanih država. Godine 1980. umire dugogodišnji
jugoslavenski predsjednik Josip Broz Tito. Sahrana i svečanosti odvijaju se u
Beogradu, a nazočno je oko 700.000 građana. Nakon 1991. i raspada SFRJ Beograd
postaje sinonim za česte prosvjede, ulične nerede i opće nezadovoljstvo i
nestabilnost. Bilježi se više velikih prosvjeda protiv politike Slobodana
Miloševića, na ulice čak izlaze i tenkovi, a bilježe se i smrtno stradale osobe.
NATO-ovo bombardiranje SRJ 1999. godine uzrokovalo je značajnu štetu gradskoj
infrastrukturi. Među pogođenim zgradama bilo je i nekoliko ministarstava, zgrada
RTS-a u kojoj je poginulo 16 zaposlenih, nekoliko bolnica, hotel Jugoslavija,
nekadašnja zgrada Centralnog komiteta, televizijski toranj Avala, kao i kineska
ambasada u Novom Beogradu. Padom Miloševićeva režima početkom novog milenija
vraća se optimizam u gradski život.

Beograd predstavlja svojevrsno raskrižje putova između Zapadne Europe i
Orijenta. Smješten je u sjevernom dijelu Središnje Srbije, na ušću Save u Dunav
te okružen Vojvodinom s tri strane. Središte grada nalazi se na desnoj obali
Dunava i desnoj obali Save. Na lijevoj obali Dunava počinje Banatska ravnica na
kojoj se nalaze Borča i Krnjača, slabije naseljena sjeverna predgrađa. Između
desne obale Dunava i lijeve obale Save nalaze se Novi Beograd, Zemun i Surčin,
gdje prolazi bivša granica Habsburške monarhije i Osmanskog carstva. Rijeke
Dunav i Sava imaju nekoliko ada - riječnih otoka. Najpoznatije su Veliko ratno
ostrvo (na samom ušću) te Ada Ciganlija na Savi. Urbana površina grada iznosi
359,96 četvornih kilometara, dok šire gradsko područje obuhvaća prostor od
3.222,68 četvornih kilometara.

Klima je umjerena kontinentalna. Prosječna godišnja temperatura zraka iznosi
12,3°C. Najtopliji mjesec je srpanj s prosječnom temperaturom od 21,8°C, dok je
najhladniji siječanj s prosjekom od 0,6°C. Beograd godišnje u prosjeku ima oko
25 dana s temperaturom većom od 30°C. Prosječna godišnja količina padalina
iznosi oko 680 milimetara po četvornom metru. Broj sunčanih sati godišnje iznosi
oko 2.025. Najsunčaniji mjeseci su srpanj i kolovoz, a najmračniji prosinac i
siječanj, s tek 2 do 3 sunčana sata dnevno. Za zimu je karakteristična košava,
vrlo hladan vjetar koji dodatno spušta temperature zraka.

Središte grada nalazi se na uzvišenom i relativno brdovitom terenu. Najviša
točka grada je brdo Torlak sa 303 metra nadmorske visine. Južno od gradskih
granica nalaze se planine Avala (511 m) i Kosmaj (628 m). Područja Novog
Beograda, Zemuna,Batajnice, Surčina, Borče i Krnjače reljefno su niža te
uglavnom ravna zbog djelovanja vode tijekom prošlosti.

Stariji hrvatski naziv za Beograd je Biograd. Od osamostaljenja Republike
Hrvatske, u pojedinim hrvatskim glasilima se može naići i na oblik "Biograd na
Dunavu" (pored promicanja hrvatskog naziva, dodatak "na Dunavu" stoga što u
hrvatskom nazivlju postoje tri veća Biograda: Biograd na moru, Stolni Biograd -
Székesfehérvár i Biograd na Dunavu - Beograd).

Prema popisu stanovništva iz 2011. godine, u deset gradskih općina Beograda živi
ukupno 1.232.731 stanovnik, a u svih 17 općina koje čine teritorij Grada
Beograda živi 1.659.440 stanovnika. Gledano prema stanovništvu, najveća je
općina Novi Beograd, koja broji više od 200.000 stanovnika, od kojih mnogi ondje
žive neprijavljeni.

Slijedi prikaz nacionalnosti koje u ukupnom udjelu stanovništva grada čine više
od 1%:

Osim navedenih, prema popisu iz 2011. u gradu živi još i 8.372 Makedonca i 4.617
Muslimana (u smislu nacionalnosti). Neslužbene procjene govore i o brojci između
10 i 20 tisuća Kineza koji su se doselili posljednjih desetak godina. Također,
tijekom 70-ih i 80-ih godina prošlog stoljeća doselio je određen broj stanovnika
iz Srije, Iraka, Irana i Jordana.

Osim toga, u gradu živi još 16.305 rimokatolika, 3.796 protestanata te oko 2.200
židova.

Tijekom devedesetih godina 20. stoljeća cijela tadašnja SR Jugoslavija bila je
pod sankcijama Ujedinjenih naroda. Također, hiperinflacija jugoslavenskog dinara
dodatno je desetkovala gospodarstvo grada. Oporavak počinje padom režima
Slobodana Miloševića nakon 2000. godine kada su ukinute sankcije.

Danas Beograd i njegovo metropolitansko područje čine gospodarski najrazvijeniji
dio Srbije. Navedeni prostor između ostalog ima i velik prometni značaj, što
dodatno olakšava gospodarske aktivnosti. Ovdje se tako ostvaruje više od 40%
državnog BDP-a, Beograd daje više od 30% ukupne radne snage u državi, a njegovi
stanovnici ostvaruju i najveći prosječni dohodak u zemlji. U gradu je sjedište
svih važnijih domaćih gospodarskih ustanova, poput Narodne banke Srbije i
Beogradske burze vrijednosnih papira. Također, svoja sjedišta ovdje ima i velik
dio najvećih domaćih tvrtki te predstavništva međunarodnih tvrtki.

Značajno su razvijene tekstilna, metaloprerađivačka, elektrotehnička,
strojarska, kemijska i petrokemijska industrija. Nešto slabije razvijena je
vojna industrija i brodogradnja.

U starom dijelu grada smještena je Narodna banka Srbije i Beogradski sajam –
najveći izložbeni prostor u zemlji. Novi Beograd predstavlja glavnu poslovnu
četvrt grada i najbrže rastuću poslovnu četvrt u Jugoistočnoj Europi. Ondje su
smještene Beogradska burza vrijednosnih papira, poslovni neboder Zapadna kapija
Beograda, sportska dvorana Beogradska arena, poslovni park Airport City Beograd,
poslovno-stambeni kompleks Savograd, kongresni kompleks Sava centar, medijska
kuća B92, luksuzni hoteli Hyatt i Continental te veliki prodajni centri Ušće,
Delta i Mercator. Poslovni centar Ušće sa svojih 25 katova najviši je poslovni
neboder u Srbiji.

Zbog svog položaja, burne povijesti, različitih kulturnih utjecaja i
znamenitosti, Beograd dio prihoda ostvaruje i od turističkih aktivnosti. Osim
gradskih znamenitosti, turisti grad posjećuju i zbog bogatog noćnog života. Grad
obiluje noćnim klubovima, koji su osim na ulicama smješteni i na splavima duž
obala Save i Dunava. Godišnji prihod koji grad ostvari od turizma iznosi oko 500
milijarde eura.

RTS - Radio Beograd, Radio Beograd 202, Radio B92, Radio Indeks, Radio
Jugoslavija, Radio Novosti, Radio Nostalgija, Radio Politika, Radio Top FM,
Radio S, Radio Studio B, Radio Pink

Beograd predstavlja jedno od raskrižja važnih europskih putova. Smješten je na
sjecištu europskih koridora br. 10 i br. 7. Tako se koridor 10 proteže od
Zagreba preko Beograda u smjeru Niša, dok koridor 7 vodi iz Budimpešte preko
Beograda u smjeru Soluna. Na metropolitanskom području grada nalazi se 10
mostova, te jedan most u izgradnji. Važan korak bit će i dovršenje Beogradske
obilaznice, projekta koji bi trebao rasteretiti ceste u središtu grada.

Važnu ulogu imaju i linije državnih i međunarodnih vlakova. Beograd je vrlo
dobro povezan s mnogim domaćim (Kragujevac, Novi Sad, Niš, Subotica) i
međunarodnim odredištima (Bar, Beč, Budimpešta, Istanbul, Ljubljana, München,
Sofija, Zagreb, Zürich). Ipak, velik problem čini zastarjeli Glavni željeznički
kolodvor, koji sve teže zadovoljava zahtjeve modernog željezničkog prometa.

Beogradska zračna luka Nikole Tesle nalazi se pored Surčina na 12 km zapadno od
središta grada, u kojoj se nalazi 20-ak predstavništava stranih zrakoplovnih
tvrtki. Godišnje njome prođe oko 3 milijuna putnika.

Osim kopnenog, u Beogradu važnu ulogu ima i riječni teretni promet, budući da se
grad nalazi na ušću Save u Dunav. Gradska riječna luka nalazi se na Dunavu i
služi prvenstveno za prijevoz i utovar robe. Putnički riječni promet ima manji
značaj, a pristaništa za ukrcaj i iskrcaj putnika nalaze se na Savi.

Gradski promet sastoji se od 118 gradskih autobusnih linija (broj prelazi i 300
linija ako se uključi i prigradski autobusni promet), 12 tramvajskih linija, 8
linija trolejbusa te gradske i prigradske željeznice (4 plus 1 linija). Metro
sustav ne postoji, iako je taj projekt već desetljećima u planu te se u bližoj
budućnosti planira početak izgradnje. Također, u gradu je službeno registrirano
više od 20 taksi udruženja, s više od 1.000 vozila. Cijene taksi usluga uglavnom
su niže od sličnih europskih gradova, ali su i česti slučajevi ilegalnog
obavljanja taksi usluga.

U Beogradu postoji 195 osnovnih i 85 srednjih škola. Od osnovnih, postoji 162
redovnih, 14 specijalnih, 15 umjetničkih i 4 škole za osnovno obrazovanje
odraslih. Srednjoškolski sustav obuhvaća 51 stručnu srednju školu, 21 gimnaziju,
8 umjetničkih i 5 specijalnih škola. 230.000 upisanih učenika obrazuje 22.000
zaposlenih u više od 500 zgrada koji pokrivaju oko 1.100.000 četvornih metara
funkcionalnog prostora. U Beogradu postoje dva državna sveučilišta i više
privatnih ustanova za više i visoko obrazovanje. Sveučilište u Beogradu nastalo
je od Velike škole, osnovane 1808., a službeno je utemeljeno 1905. godine.
Godine 1973. umjetničke akademije prerasle su u fakultete umjetnosti, a
Umjetnička akademija postala je Sveučilište umjetnosti, drugo samostalno
sveučilište u gradu. Danas grad ukupno broji više od 70.000 studenata, a prema
nekim neslužbenim izvorima taj se broj penje i do 90.000. Najznačajnije gradske
knjižnice su Narodna knjižnica Srbije, Beogradska sveučilišna knjižnica i
Beogradska gradska knjižnica.

Što se tiče zdravstvenih institucija, Beograd ima stotinjak ustanova za skrb i
pomoć bolesnicima različitih potreba, te isto toliko ljekarni. Najveća
medicinska ustanova je Vojnomedicinska akademija (skraćeno: VMA), otvorena 1844.
te je ujedno i najveći bolnički centar u Srbiji .

Beograd je domaćin nekoliko godišnjih važnih međunarodnih događanja, u koja se
ubrajaju: Beogradski filmski festival, Beogradski međunarodni kazališni
festival, Beogradski glazbeni festival (skraćeno BEMUS), Beogradski sajam knjiga
te Beogradski pivski festival. Također, od 1996. godine u gradu se dvaput
godišnje (jesen/zima i proljeće/ljeto) održava i tjedan mode. Beogradski tjedan
mode nalazi se na listi 40 najvažnijih tjedana mode u svijetu.

Beogradska je arhitektura vrlo raznolika. Od tipično vojvođanske u Zemunu, preko
starih zdanja u starom dijelu grada gdje prevladavaju arhitektonski stilovi kao
što su neoklasicizam, barok, secesija, srpsko-bizantski stil, pa do
socrealističke arhitekture Novog Beograda, koji postaje najveće gradilište u
Jugoistočnoj Europi.

Beograd ima reputaciju grada koji nudi svakodnevni i živopisan noćni život , sa
mnoštvom klubova otvorenih do svitanja širom grada, dobrom hranom te raznom
ostalom ponudom, poput primjerice kockarnica . Većina najpoznatijih klubova
smještena je na splavovima duž obala Save i Dunava. Ovakvu vrstu zabave
ponajviše prakticiraju vikend posjetitelji iz okolnih država, posebno oni iz
Makedonije, Bosne i Hercegovine, Hrvatske i Slovenije. Razlozi koje navode su
prijateljska atmosfere, sjajni klubovi i barovi, niske cijene, nepostojanja
jezičke barijere te i liberalne regulative vezane za noćni život.

Poznata mjesta za ljubitelje alternativne glazbe poznati su klubovi kao što su
Akademija i Klub studenata tehnike . Jedno od najpoznatijih mjesta za
alternativne kulturne događaje u gradu je Studentski kulturni centar. Koncerti
brojnih domaćih i poznatih stranih grupa se često održavaju u SKC-u, kao i
umjetničke izložbe, javne debate i razgovori.

Oni koji su naklonjeni tradicionalnijem srpskom noćnom životu, a ljubitelji su
starogradske glazbe, tipične za sjeverne krajeve Srbije, večeri uglavnom provode
na Skadarliji, staroj boemskoj četvrti grada gdje su se okupljali pjesnici i
umjetnici krajem 19. i početkom 20. stoljeća. Ondje se također nalaze i neki od
najboljih i najstarijih beogradskih restorana.

Na području grada postoji oko 1.000 sportskih objekata od kojih mnogi svojim
kapacitetom zadovoljavaju potrebe održavanja gotovo svih vrsta velikih sportskih
događanja. Među njima se nalazi 8 većih stadiona, 18 sportskih centara, 6
plivališta, 6 većih sportskih dvorana , 1 hipodrom i 1 golf klub.

Tijekom povijesti Beograd je bio domaćin slijedećih velikih sportskih
manifestacija: Europsko prvenstvo u Košarci 1961., Europsko prvenstvo u atletici
na otvorenom 1962, Europsko prvenstvo u nogometu 1976., Europsko prvenstvo u
košarci 2005., Europsko prvenstvo u odbojci za muškarce 2005., Europsko
prvenstvo u vaterpolu 2006., Europski olimpijski festival mladih 2007., Ljetna
univerzijada 2009. , te Europsko prvenstvo u rukometu za muškarce 2012. Grad
Beograd bio je i dva puta kandidat za održavanje Ljetnih olimpijskih igara,
godine 1992. i 1996., ali oba puta neuspješno.

Ada Ciganlija (nekada ada, danas poluotok na rijeci Savi), najveći je beogradski
sportsko-rekreativni kompleks. Nakon njegovog povezivanja s obalom, napravljeno
je umjetno jezero, jedna je od najpoznatijih ljetnih sportskih lokacija. Osim
toga, Ada Ciganlija ima 7 kilometara dugu plažu i objekte za razovrsne sportove
uključujući golf, ragbi, nogomet, košarku, odbojku, bejzbol i tenis. Ekstremni
sportovi također su dostupni, poput bungee skokova, skijanja na vodi i
paintballa.

Ovaj grad dom je i dva najveća sportska društva u Srbiji – Crvene Zvezde i
Partizana, koji su u prvom redu poznati po nogometu i košarci, a u sportu se
pamte kao ljuti rivali. Također, poslijednje desetljeće u Beogradu su stasali i
neki od velikih srpskih sportaša poput tenisačica Ane Ivanović i Jelene Janković
te tenisača Novaka Đokovića.



https://hr.wikipedia.org/wiki/Crna_Gora

Crna Gora je balkanska država u jugoistočnoj Europi sa teritorijalnim izlazom na
Jadransko more.

Crna Gora je nezavisna i suverena država, republikanskog oblika vladavine.
Nositelj suverenosti je građanin koji ima crnogorsko državljanstvo. Glavni grad
je Podgorica, a prijestolnica Cetinje.

Službeni jezik u Crnoj Gori je crnogorski jezik, ćirilično i latinično pismo su
ravnopravni, a u službenoj uporabi su i srpski, bošnjački, albanski i hrvatski
jezik. Valuta koja se koristi u državi je euro iako Crna Gora službeno nije
članica Europske unije niti Eurozone. Na snazi je Ustav koji je donešen 19.
listopada 2007. godine, a proglašen u 22. listopada 2007.

Crna Gora ima grb, zastavu i himnu. Grb Crne Gore je zlatni dvoglavi orao s
lavom na prsima, dok je zastava Crne Gore crvene boje s grbom na sredini i
zlatnim obrubom. Himna Crne Gore je "Oj svijetla majska zoro".

Državni praznik je Dan državnosti – 13. srpnja, po Berlinskom kongresu iz 1878.
godine kojim je Crna Gora priznata za 27. nezavisnu državu svijeta, te po
početku narodnoga ustanka u Crnoj Gori protiv okupacije Osovinskih sila 1941.
godine. Dan neovisnosti se slavi 21. svibnja u spomen na referendum 2006.
godine.

Površina joj iznosi oko 13.800 kvadratnih kilometara (još uvijek postoje
teritorijalni sporovi s Hrvatskom oko Prevlake). Dijeli se na općine. Na sjeveru
graniči s Srbijom, na istoku s Kosovom, na jugoistoku s Albanijom, na zapadu s
Bosnom i Hercegovinom, a na krajnjem jugozapadu s Hrvatskom.

Crna Gora se rasprostire od visokih vrhova na granici sa Srbijom, Kosovom i
Albanijom, a širi se velikom ravnicom koja se prostire nekoliko kilometara.
Ravnica grubo nestaje na jugu, gdje se Lovćen i Orjen naglo urušavaju u
Bokokotorski zaljev.

Podrobniji članak o temi: Upravna podjela Crne Gore Crna Gora sastoji se iz 21
općine. To su:

Andrijevica, Bar, Berane, Bijelo Polje, Budva, Cetinje, Danilovgrad, Herceg
Novi, Kolašin, Kotor, Mojkovac, Nikšić, Plav, Plužine, Pljevlja, Podgorica,
Rožaje, Šavnik, Tivat, Ulcinj i Žabljak.

Nacionalni sastav Crne Gore, prema službenim rezultatima popisa 2011. koje je
objavio Zavod za statistiku Crne Gore - Monstat, su:

U gradu Ulcinju živi i nekoliko crnoputih potomaka saracenskih robova iz Maroka.
Ti ljudi su trag vremena kad je Ulcinj bio uporištem arapskih gusara.

Službeni jezik se zove crnogorski. Pisma su latinično i ćirilićno. U Ustavu se
navodi da su u službenoj upotrebi i srpski, bošnjački, albanski i hrvatski
jezik. U odgoju se koristi Maternji jezik (materinski) od 2004. godine, koji se
definira kao "crnogorski, srpski, bošnjački odnosno hrvatski jezik". Albanski
jezik se uči u općinama s albanskom većinom.

Vjerske zajednice odvojene su od države, ravnopravne su i slobodne u vršenju
vjerskih obreda i vjerskih poslova.

Većina stanovništva su vjernici Srpske pravoslavne crkve, no postoji i
samostalna Crnogorska pravoslavna crkva. Katolici su okupljeni oko Kotorske
biskupije te Barske nadbiskupije, a muslimani u okviru Islamske zajednice Crne
Gore.



https://hr.wikipedia.org/wiki/Horoskop

Horoskop je vrsta dijagrama koji se koristi u astrologiji, a na kojem su
prikazani položaji Sunca, Mjeseca, planeta, zvijezda u trenutku nekog događaja
ili rođenja neke osobe u odnosu na neki od sistema korištenih u astrologiji.
Horoskop se sastoji od velikog broja elemenata i njihovih povezanosti;
astrološki elementi, astrološki znakovi, astrološke kuće, planete, planetarni
aspekti.

Nijedna znanstvena studija nije dala podršku točnosti horoskopa, a metode koje
se koriste za interpretaciju se općenito smatraju pseudo-znanstvenim.

Horoskopski znakovi razdjeljuju pojas ekliptike (Zodijak) cijelom njegovom
dužinom od 360 stupnjeva.

Gore opisani horoskop je u svezi s gibanjem Sunca kroz mjesečna zviježđa, pa se
zato u etnologiji još naziva i solarni horoskop. Međutim, s povijesnog gledišta
je taj međunarodni tip horoskopa u našim krajevima razmjerno mlađa pojava i prvo
ga nalazimo u gradovima pod inozemnim utjecajem, ali se danas kroz medije širi i
po selima. Naprotiv, još u donedavnoj povijesti (a u zabitnim selima sve dosad)
postoji i drugi prastari, izvorno domaći tip našega lunarnog horoskopa ili
selenoskop koji je u Hrvatskoj prvi proučio u svojoj disertaciji već dr. M.
Šemudvarac (1946), a pobliže su to još razjasnili prof. M. Lovrić (1998) i dr.
I. Mužić (1991, 2001).

"Horoskop" po sunčanim znakovima u medijskom zabavnom smislu daje opise osobina
vezane uz znakove zodijaka, planete, te druge značajke horoskopa. Međutim, te
pretpostavljene povezanosti s osobinama ličnosti su se pojavljivale u stoljetnim
kalendarima, sanjaricama i sličnoj narodnoj literaturi, za razliku od horoskopa
koje izrađuju i interpretiraju astrolozi. Između ostalog utvrđeno je da ne
postoji povezanost između datuma rođenja i osobina ličnosti, između znakova
sunca i izbora zanimanja, izbora partnera i drugih predviđanja koja daju tzv.
dnevni, novinski horoskopi.Praksa pisanja horoskopa za 12 zoodijačkih znakova
nastala je početkom 20. stoljeća, kao medijska forma porijeklom iz astrološkog
simboličkog sustava. Prije toga nije postojala u astrologiji. Većina
istraživanja usmjerena na istraživanje tobožnjih astroloških postavki, zapravo
je napadala ovaj medijski koncept. Većina istraživanja nisu radili poznavatelji
same astrologije. Prije 20. stoljeća riječ horoskop odnosila se na točno
izračunatu kartu s točno određenim satom rođenja, pa je riječ Horoskop zapravo
označavao - ascendentni znak zoodijačkog kruga. Ironično je da u znakološkom
viđenju astrologije, odnosno tzv. medijskoj formi dnevnih horoskopa, nema uopće
izračuna ascendentnog položaja, dakle nema horoskopa.



https://hr.wikipedia.org/wiki/Kevin_Durant

Kevin Wayne Durant (Washington, D.C., SAD, 29. rujna 1988.) američki je
profesionalni košarkaš. Igra na poziciji niskog krila, a trenutačno je član NBA
momčadi Golden State Warriorsa. Izabran je u 1. krugu (2. ukupno) NBA drafta
2007. od strane Seattle SuperSonicsa.

Durant je sa svojom visinom 2,06 m, na sveučilištu Teksas igrao na poziciji
krilnog centra. Odigrao je svih 35 utakmica regularnog dijela sezone, međutim
njegova momčad je poražena u drugom krugu NCAA natjecanja od USC-a. Teksas je
završio treći u konferenciji s omjerom 12-4 i završili su kao finalisti Big 12
konferencije 2007. godine. Kao freshman, Durant je u prosjeku postizao 25.8
poena, 11.1 skokova i 1.3 asistencije po utakmici, a proglašen je i sveučilišnim
košarkašem godine.. Nakon samo jedne sezone provedene na sveučilištu odlučio se
je prijaviti na NBA draft.

Durant je izabran kao drugi izbor NBA drafta 2007. od strane Seattle
SuperSonics. Soncisi su na draftu mogli izabrati i Grega Odena, međutim njega su
kao prvi izbor izabrali Portland Trail Blazersi. Kako je Oden prije početka
sezone zaradio tešku ozljedu, Durant je postao legitimni kandidat za novaka
godine. Nakon odlaska Raya Allena u Boston Celticse i odbijanje maksimalnog
ugovora Rashardu Lewisu (koji je na kraju dobio od Orlando Magica), izbacili su
Duranta u prvi plan Sonicsa. Sa samo 19 godina postao je prva opcija u napadu
Sonicsa i sav pritisak o odlučivanju utakmica pao je na pleća njemu. Trener
Sonicsa P.J. Carleismo, tjedan dana nakon drafta izjavio je da će Durant imati
svu slobodu u igri.

Durantov NBA debi u porazu protiv Denver Nuggetsa bio je sjajan, izumemo li
njegov postotak šuta: 18 poena za 32 minute igre, šut iz igre 7-22, 5 skokova, 1
asistencija, 3 osvojene lopte i 1 blokada. 16. studenog 2007., Durant je u
desetoj NBA utakmici na kraju drugog produžetka sa zvukom sirene pokopao
Atalanta Hawkse. To je bio njegov prvi pobjednički šut u NBA ligi. 7. prosinca
2007., u pobjedi Sonicsa protiv Milwaukee Bucksa 104:98: postigao je tada
rekordnih 35 poena uz 8 skokova i 5 blokada, imao je šut 9-20. Tijekom svoje
rookie sezone odigrao nekoliko sjajnih utakmica; Phoenix Sunsima je zabio 27
poena, Sacramentu 27, Spursima i Lakersima po 25.

Iako je sa samo 19 godina bio prvi strijelac Sonicsa, mnogi kritičari su mu
zamjerali nekonstantnost na šutu; odigrao je nekoliko utakmica s vrlo lošim
postotkom šuta: 3-17 protiv Memphis Grizzliesa, 7-21 protiv Utah Jazza, 7-20
protiv Pistonsa, 6-21 protiv Orlando Magica. Na te kritike Durant je odgovorio:
"Kao igrač ne gledaš svoj postotak šuta; to je za medije." Uz to su mu zamjerali
na njegovoj masi i snazi, kako bi mogao čvršće ulaziti u kontakte s protivničkim
igračima. Zbog toga su mnogi uspoređivali s legendarnim Georgeom Gervinom ili
sjajnim šuterom Reggijem Millerom. Tada je Dwight Howard ponudio pomoć Durantu,
da dođe preko ljeta s njime u teretanu dizati utege, kako bi povećao svoju
mišićnu masu.

Cijelu prvu sezonu je imao problema s postotkom šuta, ali se u posljednja dva
mjeseca sezone dosta popravio u tom segmentu. Ukupno je u rookie sezoni imao šut
od 43%, a trice tek 28.8%. Međutim sjajne igre već u spomenutim zadnjim
mjesecima bile su razlog osvajanja nagrade za rookieja godine, ispred igrača
Hawksa Ala Horforda. Time je postao prvim igačem Sonicsa koji je osvojio tu
nagradu. U prosjeku je postizao 20.3 poena, 4.4 skoka i 2.4 asistencije u 80
odigranih utakmica. Međutim, Sonicsi su ostvarili omjer 20-62, što je bio
najgori omjer u 41 godinu dugoj povijesti kluba.

Grad Seattle nije dočekao da i 42 godine ugošćuje košarkaše Sonicsa. Vlasnik
kluba Clay Bennett nije uspio s gradom dogovoriti gradnju nove dvorane i odlučio
je preseliti Sonicse u Oklahoma City. U novoj sezoni Durant je zabio manje od 20
poena u 6 od prvih 13 utakmica. Imao je šut iz igre od 42.9% ili još gori u 7 od
tih 13 utakmica. Međutim, tada Oklahoma City zbog lošeg omjera 1-12 daje otkaz
treneru Carlesimu i na njegovo mjesto postavlja Scotta Brooksa. Prva stvar koju
je napravio Brooks bila je prebacivanje Duranta s mjesta bek šutera, na njegovu
prirodnu poziciju niskog krila. A Jeff Green koji je dotad igrao na poziciji
niskog krila, prebacio je na poziciju krilnog centra. U prvih 12 utakmica na
svojoj novoj poziciji Durant je prosječno zabijao 24.7 poena i 6.3 skokova, uz
šut iz igre od 46.6% i 51.1% s linije trice. Zabio je manje od 20 poena u samo
tri od tih 12 utakmica i četri puta je iz igre šutirao gore od 42.9%. Također je
imao 10 ili više skokova u 3 od tih 12 utakmica, dok mu je u rookie sezone to
uspjelo tek jednom. Durant je prosječno postizao 25.1 poen i 7.7 skokova u
prosincu 2008., 27.8 poena i 8.8 skokova u siječnju, 30.6 poena i 6.3 skokova u
veljači. Njegov postotak šuta u tim mjesecima rastao je od 40.7% do 49.4% i
53.4%, a postotak trica bio je 41.9%, 39.6% i 51.4%. Na kraju svoje druge
sezone, Durant je u prosjeku postizao 25.3 poena, 6.5 skokova i 2.8 asistencije.
Oklahoma City je na kraju ostvarila omjer 23-59, što je tri pobjede više nego
kada je Durant igrao za Sonicse.



https://hr.wikipedia.org/wiki/HNK_Hajduk_Split

HNK Hajduk je hrvatski nogometni klub iz Splita. Najveće je športsko društvo u
Splitu i jedno od većih u Hrvatskoj. Svoje domaće utakmice igra na Gradskom
stadionu u Poljudu. Kroz svoju je povijest osvojio 18 državnih prvenstava i 15
kupova, a najveći europski uspjesi su mu tri četvrtzavršnice Lige (Kupa) prvaka
te po jedna poluzavršnica Kupa UEFA i Kupa pobjednika kupova.

Klub je u veljači 1911. u Pragu osnovala skupina splitskih studenata. Godine
2011. Hajduk je velikom proslavom obilježio 100 godina od osnutka.

Hajduk je, uz zagrebački Dinamo, jedan od dva najpopularnija kluba u Hrvatskoj.
Nogometna utakmica između ova dva velika suparnika naziva se Vječni derbi.
Tradicionalno najveću podršku klub ima u Dalmaciji, ali velik broj navijača ima
i u ostatku Hrvatske te u inozemstvu. Najveća navijačka skupina, osnovana 1950.
godine, zove se Torcida.

Hrvatski nogometni klub "Hajduk" osnovala je, u praškoj pivnici U Fleků, skupina
splitskih studenata: Fabjan Kaliterna, Lucijan Stella, Ivan Šakić, Vjekoslav
Ivanišević, a po nekima i Vladimir Šore, i to nakon što su gledali susret
tamošnjih "Sparte" i "Slavije". Tada su došli na ideju da osnuju nogometni klub
u svom rodnom gradu. Organizacija je bila vrlo slaba na početku, dok se u
splitskom kafiću "Troccoli" nisu napisala pravila kluba, dok su za tzv. stolom
mudraca predlagana imena kluba, među kojima su bili "Mosor", "Marjan", "Borac",
"Uskok", "Velebit" i dr. Ime je klubu, na kraju, dao profesor splitske gimnazije
Josip Barač nakon što su mu spomenuti studenti u ured utrčali naglo poput
pobunjenika, tzv. hajduka. Taj je naziv bio provokativan vlastima Austro-Ugarske
Monarhije, ali su domišljati osnivači "zasladili" zahtjev organima vlasti
podatkom da :...vojaci koji igraju nogomet mogu puno više pretrčati pod punom
ratnom spremom.

Dozvola za rad i pravila odneseni su vladi na uvid i u konačnici prihvaćena 13.
veljače 1911. Nakon toga skoro su svi počeli graditi nogometno igralište na
lokaciji "Kra'jeva njiva" (pokraj "stare murve") koje se prije koristilo kao
vojni poligon austro-ugarske vojske. Oko kluba okupljali su se prohrvatski,
puntarski građani, pristaše sjedinjenja austro-ugarske carske pokrajine
Dalmacije s ostatkom Hrvatske. Odatle i pridjev u nazivu "Hrvatski" i hrvatski
grb kao dio hajdukovog grba. Prvi je predsjednik postao dr. Kruno Kolombatović.

Prvi protivnik bio je "Calcio Spalato", klub talijanaša koji su živjeli u
Splitu, susret je odigran 11. lipnja 1911. a završio rezultatom 9:0 (6:0) za
Hajduka. Ovoj utakmici prethodila je prva Hajdukova trening utakmica koja je
odigrana nekih dva mjeseca prije, točnije 16. travnja 1911. Prvi pogodak za
Hajduk koljenom je postigao Šime Raunig. 1911. godine, Hajduk je prvi put
gostovao, i to u Zagrebu protiv nogometnog kluba "HAŠK" i izgubio 3:2. Godine
1923. Hajduk je po prvi puta igrao u ligi Kraljevine Jugoslavije, ali nije
zabilježio velike rezultate. Veću reputaciju svojim prvim pravim rezultatom,
klub je ostvario pobijedivši "Olympique" iz Marseillea s 3:2 u svojoj prvoj
međunarodnoj utakmici. Bila je to turneja po sjevernoj Africi. Nakon tog uspjeha
momčadi, u Splitu je Hajduk po prvi puta postao glavna tema razgovora, i na
povratku momčadi s turneje kući dočekali su ih skoro svi stanovnici grada podno
Marjana.

Godine 1924. cijela postava Hajduka osim vratara koji je imao talijansko
državljanstvo (iako je bio iz hrvatskih krajeva), igrala je za reprezentaciju
(Čehoslovačka 0:2), zahvaljujući velikim rezultatima zabilježenim u domaćim i
međunarodnim susretima. Hajduk je postao nadahnuće mnogim umjetnicima, osobito
pjevačima. Najpoznatija je skladba o Hajduku "Kraljica baluna", opereta Ive
Tijardovića u čast 15-e obljetnice kluba. Godine 1927. Hajduk je osvojio svoju
prvu krunu prvaka, a dvije godine kasnije drugu. Godine 1931. klub je posjetio
Sjedinjene Američke Države u okviru proslave 20 godišnjice osnutka, dok je dvije
godine kasnije izgrađen "Dom Hajduka". Tijekom Drugog svjetskog rata svi
Hajdukovi igrači igrali su za jugoslavensku reprezentaciju (kao "Hajduk-NOVJ")
protiv momčadi saveznika.

Istaknuti igrači tog doba bili su napadači Leo Lemešić i Vlado Kragić
(legendarni "Kalun") koji je 1933. na utakmici s HAŠK-om (7:1) postigao svih 7
pogodaka.

Za vrijeme šestosiječanjske diktature u Kraljevini Jugoslaviji, pridjev
"hrvatski" bio je prisilno zamijenjen pridjevom "jugoslavenski". Kroz talijansku
okupaciju Splita, 1941. – 1943., Hajduk je odbio nastupati u tuđinskom
(talijanskom) prvenstvu. Dolaskom grada Splita pod vlast NDH, stvari se nisu
izmijenile. Iako su pokrenuli inicijativu za uključenje HNK Hajduka u nogometno
prvenstvo NDH, kompromitiranost vlasti NDH s prijašnjom trgovinom hrvatskim
ozemljem (poglavito Splitom i dalmatinskom obalom), rezultirala je odbijanjem
Hajdukovih ljudi za sudjelovanje u prvenstvu NDH.

HNK Hajduk tajno je obnovio rad na Visu 7. svibnja 1944. Obnovljen je kao
Hrvatski športski klub. Ova je činjenica bila dugo skrivana. To je otkrio
hrvatski športski kroničar Antun Petrić, da je Hajduk obnovljen kao Hrvatski
športski klub Hajduk, a ne kao "Hajduk NOVJ" (što se u socijalističkoj
Jugoslaviji prešućivalo).

Mjesecima poslije Hajduk je bio HŠK, a tek nakon utakmice 13. kolovoza 1944. u
Gravini, koji su igrali protiv Britanskog garnizona Ortanuova, igra pod novim
imenom HŠK Hajduk - NOVJ. Poslije utakmice protiv Britanskog garnizona u Traniju
10. rujna 1944., Hajduk nastupa samo pod imenom Hajduk – NOVJ, odnosno s
izbačenim atributom hrvatskog, HŠK. Djelujući pod tim nazivima, zajedno s
igračima RNK Splita, ASK-a, šibenskog Osvita i naravno Hajduka igrao je sa
savezničkim momčadima (momčadima klubova iz zemalja pod kontrolom Saveznika i
savezničkim vojnim/mornaričkim momčadima) diljem slobodnih ozemlja Europe i
Sredozemlja i pronosio slavu Hrvatske. Budući da su Hajdukove pobjede dovele u
pitanje ugled britanskog nogometa, britansko je vrhovništvo odlučilo sastaviti
reprezentaciju svoje vojske od svojih najboljih igrača. Reprezentacija britanske
vojske (British Army XI) i Hajduk su se sastali 23. rujna 1944. na
najposjećenijoj utakmici tijekom drugog svjetskog rata u Bariju pred oko 50
tisuća ljudi. Hajduk je izgubio 7:2. U uzvratu koji je bio u Splitu, 26.
prosinca 1944. godine, Hajduk je pobijedio vojničku reprezentaciju Velike
Britanije što je tada u svijetu (za Hajduka i sad) bio veliki uspjeh. Pobijedili
su rezultatom 1:0.. Sudionici te legendarne utakmice u Bariju i Splitu bili su:

Tijekom 1945. Hajduk kreće na turneju po Egiptu, Palestini, Libanonu, Siriji i
Malti. U svibnju 1945., na posljednjoj utakmici velike ratne turneje, general
Humbolt je u ime Charlesa de Gaullea odlikovao Hajduk titulom počasnog kluba
Slobodne Francuske.

Poslije Drugog svjetskog rata Hajduk je nastavio igrati u Jugoslavenskom
prvenstvu i kupu. Godine 1946. osvojeno je Prvenstvo Hrvatske i osnovan časopis
"Hajdukov Vjesnik". U sezoni 1948. – 1949. Hajduk je posjetio Australiju i tako
postao prvi klub iz Jugoslavije koji je igrao na svim kontinentima. Godine 1950.
klub je osvojio prvenstvo Jugoslavije bez izgubljenog susreta, što je rekord
koji dosad nitko s ovih prostora nije ponovio. Iste godine, prije odlučujuće
utakmice s Crvenom Zvezdom (pobjeda 2:1) osnovana je navijačka organizacija
Torcida (nazvana po brazilskim navijačima), te postala prva organizirana
navijačka skupina u Europi. Naredne je godine rekonstruiran stadion "Stari
Plac".

Uslijedilo je doba Hajdukove premoći, ali teških zakulisnih igara nebi li se
"bile" onemogućilo u osvajanju titula. Tako je u zimskoj stanki sezone 1952./53.
Hajduk bio na turneji po Južnoj Americi. Prije povratka cijela je momčad dobila
poziv od argentinskog predsjednika Juana Perona da mu budu gosti u njegovoj
vikendici. Tito je to odobrio radi možebitnog poboljšanja međudržavnih odnosa.
Nakon što su obavili posjetu zakasnili su na tada rijetke prekooceanske letove,
ali umjesto odgođenih utakmica na koje nisu stigli dočekali su ih porazi od
BSK-a i Spartaka iz Subotice (igrali juniori i veterani). Kasnije je Hajduk
tukao Zvezdu usred Beograda s 4:1, ali su "crveno-beli" ipak izašli kao prvaci.
Već sljedeće sezone ponovila se slična stvar. Ovog puta akteri su bili Vladimir
Beara i Bernard Vukas koji su zakasnili na pripremu reprezentacije 30 minuta, te
dobili jednomjesečnu zabranu nastupanja za klub. Bez tih bitnih igrača Hajduk je
izgubio te utakmice, a Dinamo uzima prvenstvo. Sve to nagnalo je klupsku legendu
Franu Matošića da uleti na zasjedanje NSJ-a i napadne ih riječima: "Imate li bar
gram poštenja?". Dne 3. travnja 1955. u Zagrebu Hajduk je uspio pregaziti Dinamo
sa 6:0, što je najveća pobjeda u derbiju dva najveća hrvatska kluba.

Godine 1955. velikosrpska hegemonistička narav socijalističke Jugoslavije još
jednom je pokazala lice. Premda je Hajduk osvojio prvenstvo, u podlosti koju je
napravio Nogometni savez Jugoslavije, Hajduk je kao prvak poslan u
Srednjoeuropski kup, dok je u prvo izdanje Kupa europskih prvaka poslan
beogradski Partizan.

Između 1956. i 1966. nije osvojen niti jedan trofej, iako je Hajduk igrao 3
finala kupa. Jedno vrijeme klub je životario na sredini, pa i samom dnu,
ljestvice, no nikada nije ispao iz najvišeg ranga natjecanja.

U tom su razdoblju nogomet kraj stare Plinare u bilom dresu igrali Frane
Matošić, Vladimir Beara, Ivo Bego i Bernard Vukas. Prvi je zabilježio čak 729
golova u 739 utakmica, što je rekord koji se sasvim sigurno neće nikada srušiti.
Beara se smatra najboljim hrvatskim vratarom svih vremena, tada sigurno među
svjetskom elitom, a Ivo Bego je jedno od najvećih "Hajdučkih srca" u povijesti.
Zagrepčanin Bajdo Vukas, tada jedan od najboljih nogometaša svijeta, najveći je
igrač Hajduka, a možda i Hrvatske u povijesti, kojemu se i danas dive svi koju
su ga ikada vidjeli u živo. Ostaje upamćena njegova posljednja utakmica u
Hajduku, kada se rasplakao nakon izgubljenog derbija s Dinamom u Splitu.

Već nakon 1950. godine kad je osnovana Torcida, uslijedili su događaji koji su
odredili sudbinu Hajduka i Hajdukovih navijača u narednim desetljećima. Nakon
legendarne utakmice Hajduk - Crvena zvezda koja je odlučena Broketinim golom,
koju se smatra početkom Hajdukove Torcide, uslijedio je progon i zatvaranje
hrvatska mladeži. Najgrlatiji te Torcide bili su zatvarani i izbačeni iz škola i
sveučilišta, samo zato što su navijali za Hajduka i isticali svoje hrvatstvo.

Od 1958. slijede događaji koji su pridonijeli odlasku Ante Žanetića, najboljeg
europskog desnog halfa svog vremena. Žanetić se nije slagao s krugovima u
klupskoj upravi i gradu i novodovedenim trenerom Milovanom Ćirićem (kojeg su ti
isti krugovi i doveli). Ante Žanetić ga je opisao kao "velikosrbina", a krugove
u klubu i gradu koji su ga doveli kao "orjunaške i udbaške"; a optužbe za
pristup novog trenera idu dotle da je "Ćirić u kratko vrijeme zatrovao odnose
izmedju Hajduka i Dinama, tako da je sada Zagreb neprijateljski grad, a Beograd
je prijatelj Hajduka. Od tada je počeo pravi rat izmedju navijača bilih i
plavih, koji nikada nije ni prestao, i pravo je čudo, kako nitko nije ni
ubijen.". Zbog maltretiranjima po gradu koja su uslijedila od strane
izmanipuliranih navijača a u režiji prije navedenih orjunaških krugova, Na kraju
je Žanetić emigrirao u Belgiju i potom u Australiju. Slična sudbina zadesila je
jednog od najpopularnijih Hajdukovih nogometaša Branka Vidjaka, (kojemu su
jugokomunisti ubili oca) kojeg UDBA-ška elita u Hajduku nije mogla podnijeti.
Nakon hajke na torcidaše, ni Vidjak više nije bio poželjan. Vidjaku je život bio
u pitanju, pa je bio prisiljen brzo napustiti Split i otići u Zagreb, a potom je
prigodom Zagrebove turneje po Švicarskoj ondje zatražio politički azil, te je
ondje ostao sve do proglašenja hrvatske neovisnosti. Dodatno slabljenje Hajduka
uslijedilo je 1955. godine. Ponajbolji svjetski vratar Vladimir Beara otišao je
u beogradsku Crvenu zvezdu, a Geza Šenauer u OFK Beograd. Prema bilješkama Ante
Žanetića, ondašnja je Hajdukova uprava bila sastavljena od samih udbaša i
orjunaša, koja je kriva za Bearin odlazak, jer ga je ponižavala i vrijeđala te
ga tako potjerala iz Hajduka.

Zbog svih velikosrpskih, orjunaških i autonomaških podvala, iz Hajduka su otišli
neki igrači (Žanetić, Vidjak, Beara, Šenauer), a nečija su imena poslije postala
nepoćudna i bila su izbrisana iz svih almanaha sve do osamostaljenja Hrvatske.
Velikosrpski režim socijalističke Jugoslavije namijenio je Hajduku ulogu
kontrapunkta zagrebačkom Dinamu kojem je jugorežim namijenio ulogu kvaziustaške
Hrvatske. Velikosrpski plan planiran je i sprovađan ovako: umjetno je uzgajan
antagonizam između Hajduka i Dinama, između hrvatskog Sjevera i Juga, Dalmacije
i Zagreba, polariziralo se hrvatsko društvo, a sve s ciljem podjele hrvatskog
naroda i radi podjele i potom prisvajanja hrvatske zemlje, po koracima "u prvu
ruku: vi niste Hrvatska, a u drugu, vi ste Srbija". Taj je prljavi politički
plan razbijen hrvatskim navijačkim jedinstvom 1990-ih.

Kup je napokon osvojen 1967., a sljedeće sezone zabilježen je i prvi nastup u
nekom europskom natjecanju. No, tada je odmah u prvom kolu bio bolji engleski
Tottenham.

Od 1970. do 1980. godine bilo je razdoblje zlatne generacije Hajduka koja je
ostvarila najbolje rezultate u povijesti kluba. Godine 1971. osvojili su naslov
nakon 16 sušnih godina, i to pobjedom u Beogradu, opet, nad Partizanom s 4:3
nakon što su gubili 0:3. U to vrijeme igrali su Petar Nadoveza (koji je karijeru
završio početkom tog desetljeća), vratar Ivan Katalinić (kasnije uspješan trener
momčadi), Dragan Holcer, Jurica Jerković, Luka Peruzović, Vilson Džoni, Brane
Oblak, Dražen Mužinić, Ivica Šurjak, Ivan Buljan, Slaviša Žungul, a nadolazeće
zvijezde su bili braća Zoran i Zlatko Vujović i drugi. Istaknuo se i svjetski
poznati trener Tomislav Ivić koji je osvojio 3 prvenstva i 4 kupa, prezentiravši
izuzetno lijep nogomet. Prema tvrdnjama samog trenera, Hajduk je već tada
prakticirao igru s dešnjakom kao lijevim krilom i ljevakom kao desnim, ono što
danas radi trenutni europski prvak Barcelona, a predsjednik je bio čuveni Tito
Kirigin, koji se smatra najvećim predsjednikom Hajduka svih vremena. Uz velike
uspjehe u domaćim natjecanjima (9 trofeja u 10 godina), u međunarodnim
natjecanjima zabilježeno je polufinale Kupa pobjednika kupova sezone 1972./73.
kada ga je izbacio engleski Leeds United, a iz 1980. pamti se "mitski" susret s
njemačkim HSV-om, kada je nakon sjajne Hajdukove utakmice na Poljudu, HSV (tada
jedna od najboljih momčadi Europe) prošao dalje zahvaljujući golu u gostima.
Bilježi se i 5 uzastopnih kupova, od 1972. do 1977. Godine 1976. kad je Partizan
uz pomoć suca Maksimovića osvojio naslov, Hajduk mu je nanio najveći domaći
poraz od čak 6:1.

Godine 1979. Hajduk se preselio na novi stadion Poljud, tada jedno od najljepših
sportskih zdanja u svijetu. Posljednji gol na "starom placu" postigao je Mišo
Krstičević. Ipak, prema rezultatima u 80-ima pričalo se o svojevrsnoj ukletosti
Poljudske ljepotice.

Štoviše, protiv Hajduka na tim terenima se igralo po filozofiji "lomi mu nogu!"
(doslovni slučaj divljačkih startova, pri kojima je slomljena noga Blažu
Sliškoviću na utakmici protiv OFK Beograda te kasnije Nenadu Gračanu protiv
Rijeke, u njegovoj trećoj utakmici za Hajduka!).

Od europskih natjecanja pamte se polufinale Kupa UEFA 1984. kada je opet koban
bio engleski klub, i to stari znanac Tottenham, te četvrtfinale istog natjecanja
2 godine kasnije. Uspjesi van zemlje nadoknadili su neuspjehe kod kuće, a
tijekom tog desetljeća Hajduk je pobjeđivao momčadi poput Valencie, Bordeauxa,
Metza, VfB Stuttgarta, Torina, Marseilla i Manchester Uniteda (čiji je poraz u
prijateljskoj utakmici na Poljudu jedan od najvećih gostujućih u povijesti tog
engleskog velikana). Istaknuti igrači '80-tih bili su Blaž Slišković, popularni
"Baka", Zoran Vulić, Aljoša Asanović, te Ivan Gudelj koji je zbog bolesti
prisilno prekinuo vrlo obećavajuću karijeru.

Dne 8. svibnja 1991. Hajduk je osvojio posljednji jugoslavenski kup,
pobijedivši, kao autsajder, usred Beograda, tadašnjeg europskog prvaka Crvenu
zvezdu s 1:0. Gol je postigao Alen Bokšić, a time je Hajduku zauvijek pripao
Titov pehar. Težina ovog uspjeha je u tome što je te sezone Hajduk u jesenjem
dijelu prvenstva bio na posljednjem mjestu, što je i u najlošijim sezonama bilo
nepojmljivo za klubove "velike četvorice", dok je Zvezda te sezone bila nadmoćna
u prvenstvu, a iste sezone je bila i pobjednik Kupa prvaka.

U prve četiri godine HNL-a Hajduk postaje daleko uspješniji od rivala iz Zagreba
osvojivši 3 naslova prvaka, isto tako zabilježivši i nastup u četvrtfinalu Lige
prvaka.

Narednih 5 godina Hajduk je proveo u sjeni bogatijeg i politički
privilegiranijeg rivala iz Zagreba, a do Lige prvaka se više nije došlo. Od Lige
prvaka do kupa 2000. nije osvojen niti jedan trofej.

Nakon neuspjeha na domaćoj i međunarodnoj sceni navijači su počeli tražiti
smjenu uprave, te je kružila i priča o mogućoj privatizaciji kluba, koja se tada
ipak nije dogodila. Dok je Croatija osvajala naslove Hajduk je imao problema i s
registriranjem igrača za HNL. Nezadovoljstvo navijača je bilo sve veće, toliko
da su upadali u prostorije kluba. Kasnije na mjesto predsjednika, isprva samo na
6 mjeseci, dolazi ravnatelj splitske Lučke uprave Branko Grgić.

Dinamo (vraćeno ime) nije više imao toliko podršku kao prije pa se očekivala
znatno ravnopravnija borba dvaju klubova. U Europi, međutim, Hajduk nije bio
toliko uspješan. Osim prolazaka protiv uglavnom slabijih momčadi ispadalo se od
prve malo jače prepreke poput Wisle, Fulhama i Mallorce. Ipak, 2001. je prekinut
Croatijin niz i bili su opet prvaci, dok u siječnju naredne godine na valu
optimizma Grgić obečava 3 naslova u 5 godina. No, glavna i najteža prepreka
takvom podvigu bilo je spomenuto financijsko stanje kluba koje je nekoliko puta
dovelo klub do provalije stečaja i potpunog raspada.

Pred sezonu 2003./04. sportskim direktorom postaje Igor Štimac, koji uz obećanje
naslova, kupa i Lige prvaka, prodaje par bitnih igrača i doveo one koji nisu
puno pomogli. Struka se branila izjavama kako zbog pomankanja novca moraju
improvizirati nebi li nekako održali klub na nogama. U prvenstvu su ipak
osvojena 2 naslova (za sada i posljednja), no, s igrom i konkurencijom koja
nikog nije oduševila, dok je u Europi prejak postao i irski amaterski klub. U
siječnju 2005. doveden je kapetan i ikona Dinama, Niko Kranjčar, a na kraju te
sezone i veliki Dinamov trener Miroslav "Ćiro" Blažević.

Velikim najavama ušlo se u sezonu koja je bolno razotkrila sve mane neplanskog
vođenja kluba. Hajduk je završio jedva peti bez Europe naredne godine, uz
rotaciju ogromnog broja igrača sumnjive kvalitete. Promijenjena su 3 trenera, a
Štimac je napustio mjesto sportskog direktora. Nakon sezone klub je napustilo 19
igrača, a trener Bonačić odlučio otići par dana prije početka ljetnih priprema.
Vraćen je Vulić, te je dovedeno nekoliko iskusnih igrača. Grgić je pričao o
sezoni "bez imperativa po naslov" u kojoj se treba tek uigrati za sljedeću u
kojoj se juriša na naslov prvaka i veliki proboj u europskim natjecanjima.
Jesenski je dio bio najuspješniji dotad, no par derbija na Maksimiru grubo
spuštaju sav optimizam "Majstora s mora" i klub se opet vraća u apatiju. Iznova
se mijenja velik broj igrača i trenera, plan za sljedeću sezonu opet je
drugačiji, a još je jedna opet proglašena neuspješnom. U upravu su pompozno
dovedene bivše igračke zvijezde poput Alena Bokšića i Ivice Šurjaka koji su
trebali biti jamac bolje budućnosti.

Slijedi rasprodaja igrača na Maksimiru, te kupnja velikih zvijezda poput Tudora
i Cernata na Poljudu. Nije bilo nikakve uigrane momčadi od prošle sezone, ali se
i u ovu ušlo krajnje optimistički. Naravno, ni ovaj optimizam nije dugo trajao.
Potpuno promijenjena momčad nije se uspjela brzo uigrati za što je okrivljen
trener Pudar te je između dvije utakmice sa Sampdorijom dobio otkaz. Takvo
vođenje kluba dovelo je do ponavljanja loših rezultata koji su prouzrokovali
konačni pad Branka Grgića 23. rujna 2007.

Nekadašnji je hrvatski i europski klupski velikan ostavljen u mulju besparice,
lošeg igračkog kadra, zanemarene i nikad lošije vođene omladinske škole,
menađerskih uplitanja u momčad i nesposobne struke, bez ikakvog plana za
budućnost, te miljama daleko iza Dinama. Kao novo rješenje, čak 4 mjeseca
poslije Grgića dolazi bivši košarkaš Željko Jerkov koji ja kao predsjednik
izdržao tek 44 dana. Nakon njegova odlaska klubu je dopušteno preoblikovanje u
dioničko društvo, koje bi trebalo završiti krajem godine. Nakon 2 godine Hajduk
je opet peti u prvenstvu, ali preko (izgubljenog) finala kupa ipak ima plasman u
Europu naredne sezone.

14. lipnja za novog je predsjednika izabran dotadašnji klupski odvjetnik Mate
Peroš. Još je jednom promijenjen cijeli stručni stožer, ali se ovog puta
predsjednik nije poslužio otkazima nakon prve krize rezultata što prouzrokuje
prvu pobjedu na Maksimiru (2:0) nakon 5 i pol godina, te prvu s više od 1
razlike nakon punih 48, što je i zasad zadnja pobjeda na protiv Dinama. Nakon
pobjede u derbiju na prepunom Poljudu (2:0) Hajduk se popeo na prvo mjesto gdje
se zadržao do travnja i poraza s Osijekom. Hajduk je u toj sezoni osvojio 2.
mjesto iza Dinama.

6. kolovoza 2009. godine dogodilo se rasulo u klubu. Trener Ivica Kalinić je
tokom utakmice sa Žilinom bio odvezen u bolnicu. Poslije utakmice Peroš je
podnio ostavku, a umjesto njega se na mjestu predsjednika našao Joško Svaguša.
31. listopada odigran je derbi s najmanjim brojem gledatelja i u toj utakmici
Hajduk je pobijedio Dinamo (2:1). Razlog te najmanje posjećenosti na derbiju je
u tome što ga je Torcida bojkotirala i nakon mihomoda gradom odgledala taj derbi
na Starom placu. Torcida je tražila kodeks koji je usvojen 31. kolovoza 2010.
12. veljače Stanko Poklepović je postao novi trener Hajduka, što je rezultiralo
bolju igru, jedan trofej i izlazak u Europu. Hajduk je osvojio kup nakon 9
godina i prvi trofej nakon 5 godina pobjedom protiv Šibenika (2:1 na Poljudu,
2:0 na Šubićevcu u Šibeniku).

Hajduk se plasirao u Europsku ligu preko rumunjskih protivnika (3. pretkolo
protiv Dinama iz Bukurešta 1:3 u Bukureštu, 3:0 na Poljudu, play-off protiv
Uniree iz Urzicenija 4:1 na Poljudu, 1:1 u Bukureštu), ali u skupini upisao samo
jednu pobjedu protiv Anderlechta na Poljudu (1:0). Nakon ispadanja iz kupa
protiv Istre 1961 (0:1 nakon produžetaka) Poklepović je smijenjen s mjesta
trenera. 20. prosinca Svaguša otišao s mjesta predsjednika, a njegovo mjesto
privremeno je preuzeo Josip Grbić. Hajduk je proslavio 100-ti rođendan tako što
je u ponoć između 12. i 13. veljače 2011. Torcida upalila bengalke i signalne
rakete na nebu, cijeli Split bio ukrašen u bijelu boju i na utakmici sa Slaviom
iz Praga Torcida raširila koreografiju preko cijelog Poljuda. 26. travnja Hrvoje
Maleš je preuzeo funkciju predsjednika Hajduka.

27. svibnja na kormilo Hajduka došao je slavni bugarski nogometaš Krasimir
Balakov. 23. srpnja Hajduk je dočekao slavnu Barcelonu (0:0). 23. ožujka 2012.
kada je Balakov preuzeo Kaiserslautern mjesto trenera preuzeo Mišo Krstičević.
Hajduk je u juniorskoj i kadetskoj konkurenciji osvojio titulu prvaka Hrvatske u
sezoni 2011./12.. Hajduk se podmladio, ali je pobijedio slavni milanski Inter na
San Siru (2:0). Hajduk je bio pred stečajem jer je grad Split 12. listopada
odbio jamstvo kredita, ali je uz pomoć Torcide tri dana kasnije bio ponuđen.
Hajduk je bio mnogo puta suspendiran, ali to nije omjelo da igra utakmice HNL-a.
29. travnja 2013. godine za novog trenera Bijelih postavljen je proslavljeni
nogometaš Hajduka i Juventusa Igor Tudor, koji je doveo Hajduk do naslova kupa
nakon pobjede nad Lokomotivom (2:1 na Poljudu, 3:3 na Maksimiru u Zagrebu).

U sezoni 2013./14. Hajduk je bio u borbi je za titulu s Dinamom do 27. kola, te
je u dva navrata (na početku prvenstva i krajem listopada/početkom studenog) bio
prvoplasirani na tablici. Najteži poraz u derbijima s Dinamom pretrpio je 4.
prosinca 2013. na Maksimiru u četvrtfinalu kupa (0:5). Hajdukova igra u toj
sezoni nekad je oduševila navijače, nekada ne. Od 9. do 26. kola Hajduk je
nanizao 18 utakmica bez poraza, što je bilo u posljednjih nekoliko sezona
nezamislivo. U razdobljima u kojima su igrači Hajduka oduševljavali publiku,
igru je oslikavala Torcida skandiranjem "Ovo je Hajduk!" na utakmici sa Slaven
Belupom 2. ožujka 2014. (pobjedio 3:0 na lošem terenu, što je zadnja pobjeda u
nizu od 4 pobjede). Najteži poraz s Dinamom na Poljudu od 1987. (ligaški, od
2001. na službenim utakmicama) je doživio 22. ožujka u 27. kolu s 0:2. Hajduk je
na početku, na sredini i na početku proljeća igrao odlično no klasičan pad na
kraju je pokvario sliku sezone. Nakon prekinutog derbija od strane navijača
(0:1; 0:3 služ. rezultat.), Hajduk je tu sezonu završio na 3. poziciji iza
Rijeke.

14. srpnja 2014. pokrenut je projekt HNK Hajduk Split II. U ljeto 2014. godine
Mario Pašalić je otišao u Chelsea. Na početku sezone 2014./15. Hajduk je stigao
do zadnjeg pretkola (play-offa) Europske lige nakon što je prošao irski Dundalk
u drugom (2:0, 1:2) i kazakstanski Šahter iz Karagande u trećem pretkolu (2:4,
3:0) da bi na kraju bio eliminiran od Dnjipra iz Dnjipropetrovska (1:2, 0:0).
Igor Tudor 4. veljače 2015. podnosi ostavku na mjesto trenera Hajduka,
privremeno ga je zamijenio Hari Vukas, a nakon dva tjedna zatezanja oko dolaska
ili nedolaska Edoarda Reje, 19. veljače za novog-starog trenera je postavljen
Stanko Poklepović, uslijed čega je Hajduk došao u jednu od najvećih kriza u
povijesti, jer je ostvario samo 2 pobjede i 2 remija, a zabilježio čak 6 poraza
u tih 10 utakmica (od čega niz od 4 uzastopna poraza). Ta kriza je Poklepovića
koštala trenerske klupe, jer je 13. travnja bio smijenjen, a njegovo mjesto je
preuzeo sportski direktor Goran Vučević. Međutim, ni on se nije dugo zadržao,
jer je 10 dana poslije, nakon eliminacije u polufinalu kupa od Splita, bio
razriješen s dužnosti trenera, a 24. travnja na klupu je ponovno sjeo Hari
Vukas. Ali, nakon svih tih muka Hajduk je ipak izborio izlazak u Europu nakon
pobjede nad Zagrebom u pretposljednjem kolu.

30. svibnja, dan nakon zadnje utakmice u sezoni 2014./15., za novog trenera je
izabran Damir Burić. U ljeto 2015. godine Hajduk je drugi put uzastopno stigao
do play-offa Europske lige nakon eliminacije estonskog Sillamäe Kaleva u prvom
(1:1, 6:2 (druga utakmica igrana u Dugopolju zbog zauzetosti svog stadiona)),
slovenskog Kopra (2:3, 4:1) u drugom i norveškog Strømsgodseta (2:0 na Poljudu,
2:0 u Drammenu) u trećem pretkolu, ali je u play-offu tragikomično ispao od
Slovana iz Libereca (oba puta po 1:0, ne prema okolnostima nego prema igri) tako
da se Hajduk u potpunosti okrenuo prvenstvu. Tog ljeta je i izabran novi
Nadzorni odbor u kome je bilo 9 članova među kojima je i Ljubo
Pavasović-Visković kao predsjednik tog tijela. U prvenstvu je Hajduk u jesen
držao priključak sa Dinamom, a u prvenstvu je s vratarom Lovrom Kalinićem
postigao rekord u nizu bez primljenog pogotka od osam utakmica i sa 756 minute i
tako je prestigao rekord iz sezone 1992. sa Zoranom Slavicom od sedam utakmica i
sa 711 minute bez primljenog gola.

Početkom 2016., oboren je rekord po broju članova iz 2015. godine od 15.380
članova. 13. veljače, Hajduk je proslavio 105. rođendan sa mnoštvo novih
sponzora, premašenje brojke od 20.000 članova, otvaranjem fan-shopa u splitskoj
trajektnoj luci i pobjedom protiv Slaven Belupa (2:0), uz vatromet na kraju te
rođendanske utakmice. U jesen 2015. se činilo kao da je Hajduk izašao iz krize,
ali katastrofalno odrađen zimski prijelazni rok, loše vođena sportska politika
kluba su doveli do toga da Hajdukova kriza bude pogoršana i uđe u još jedno
katastrofalno proljeće, iako imaju veliki broj članova i odlično vođene
financije u kojima se smanjuju dugovanja. Početkom travnja 2016. iz kluba su
otišli predsjednik Marin Brbić (kojemu je ukazano nepovjerenje na skupštini
nadzornog odbora), predsjednik NO Ljubo Pavasović-Visković, sportski direktor
Goran Vučević i direktor omladinske škole Srđan Andrić (podnijeli ostavke).
Kasnije je za privremenu predsjednicu uprave izabrana Marijana Bošnjak, koja je
obnašala tu dužnost do izbora novog predsjednika uprave putem natječaja. Hajduk
se pred kraj sezone konsolidirao i nakon pobjede nad Lokomotivom (2:0) je
izborio treću sezonu za redom plasman na treće mjesto iza Dinama i Rijeke i novi
izlazak na euro-scenu.

17. svibnja za novog predsjednika je izabran Ivan Kos, a 2. lipnja, nakon
sporazumnog raskida ugovora, Damir Burić je napustio mjesto trenera, a to mjesto
je preuzeo nekadašnji trener ljubljanske Olimpije, Slovenac Marijan Pušnik.
Nakon eliminacije rumunjskog Iaşija i ukrajinske Oleksandrije, Hajduku je malo
nedostajalo da uđe u skupinu Europske lige, pošto je bio eliminiran od
izraelskog Maccabija iz Tel Aviva tek nakon jedanaesteraca, iako ga je savladao
na Poljudu s 2:1, uz poraz u gostima istim rezultatom. Niti jesenski dio sezone
2016./17. nije obećavao borbu za naslov prvaka iako su u nekim utakmicama igrači
Hajduka dobro igrali (pogotovo u 2. poluvremenu), pa je nakon ispadanja u
četvrtfinalu kupa protiv gradskog rivala Splita nakon produžetaka, 1. prosinca
Pušnik dobio otkaz, a umjesto njega na klupi se našao Španjolac Joan Carrillo.

Hajduk je svoju prvu utakmicu odigrao u dresu s kombiniranim crveno-bijelim
okomitim prugama što je simboliziralo boje hrvatskog grba. Tadašnje austrijsko
poglavarstvo grada nije htjelo da se na bilo koji način manifestira hrvatstvo
Splita pa nije dozvolilo da boja novonastalog kluba bude hrvatska trobojnica.
Kad je zabranjena trobojnica, krenulo se s crvenom (Hrvatska) i modrom bojom
(more) i preko njih bijelim slovima napisali Hajduk.

Treći dres je bio problematičan u izboru. Dok UEFA nije uvela obveznu prijavu
trećeg dresa, nije bio ni postojao. Jedan od mogućih je bila okomito prugasta
bijelo-crvena majica kao na prvoj utakmici. Međutim, zbog činjenice da je ovakav
dres sličio na dresove nekih drugih klubova (Crvena zvezda), koji su imali
negativnu simboliku, do toga nije došlo.

Hajdukov grb je hrvatska šahovnica u krugu, obrubljena plavom vrpcom, s na
svakoj strani po 2 okomite crte. Iznad šahovnice je natpis Hajduk, a ispod
Split. Šahovnica se sastoji od 25 crveno bijelih polja koja su iste širine kao i
plava vrpca.

Grb je 1911. osmislio Vjekoslav Ivanišević, a najstarija sestra Fabijana i Luke
Kaliterne, Ana Kaliterna, je odnijela taj crtež u samostan gdje su časne sestre
ručno izvezle 20-30 komada. Grb se prvi puta u javnosti pojavio 1926. godine
prilikom izvedbe Tijardovićeve operete 'Kraljica baluna' kao dio scenografije.
Hajduk je 30 godina igrao bez grba na dresu i prvi put ga je postavio 1941. kada
je stavljena izvorna verzija. Nakon toga odigrao je utakmicu u Bariju 1944. s
crvenom zvijezdom u sredini igrajući pod drugim imenom i od tada je izbačena
šahovnica. Nakon toga godinama na dresu stoji samo crvena petokraka kao simbol
slobode sve do 1990. godine, kada u posljednjem prvenstvu Jugoslavije klub
nastupa sa starim grbom, s hrvatskom šahovnicom, koja se održala do danas. U
međuvremenu se javlja i druga inačica, s hrvatskom šahovnicom, ali uz zvijezdu
petokraku u gornjem dijelu grba, na spoju vijenaca.

Od 1911. do 1979. utakmice je igrao na igralištu zvanom "Kod stare Plinare",
gdje danas igra RK Nada. Teren se izvorno zvao "Kraljeva njiva". Otkako je
preselio na Poljud, staro igralište se u govoru u Splitu naziva "Stari Plac" ili
"Staro Hajdukovo". Stadion se nalazio kraj rodilišta čime je praktično svakom
novom Splićaninu to bio prvi vanjski objekt koji je ugledao. Na sjevernoj
tribini stadiona nalazila se navijačka skupina Torcida, na njemu je odigrano
3148 utakmica, palo 9542 golova i osvojeno 11 prvenstava i 6 kupova.

Hajdukova organizirana navijačka skupina se zove Torcida, ime koje je uzela po
svojim južnoameričkim uzorima.

Torcida se prvi put okupila na ključnoj utakmici prvenstva protiv "Crvene
zvezde" u pretposljednjem kolu, 29. listopada 1950. 20.000 navijača nosilo je
"bile" do preokreta i pobjede 2:1, koja im je donijela prvi naslov prvaka nakon
2. svjetskog rata, ostvaren bez ijednog poraza.

Zanimljivost su bili i Hajdukovi povjerenici diljem bivše države koji su
organizirali klubove navijača. Poznat je slučaj fotografa Rize Šurle, ulcinjskog
crnca, maskote grada Ulcinja, vatrenog navijača splitskog Hajduka koji je bio
"crni povjerenik 'bijelih'". Zabilježeno je da je zahvaljujući njegovom radu
ulcinjski Hajdukov klub navijača imao neusporedivo veći broj od svih drugih
klubova navijača u Ulcinju.

Napomene za imena klubova: 1 Croatia je današnji Dinamo 2 Uljanik je današnja
Istra 1961 3' BSK je današnji OFK 4 grad Podgorica se zvala Titograd za vrijeme
trajanja FNRJ / SFRJ

Pored igrača iz Hrvatske, u Hajduku su igrali i igrači iz Bosne i Hercegovine,
Slovenije, Crne Gore, Srbije, Makedonije, Albanije, Italije (iako Hrvat, vratar
Otmar Gazzari imao je talijansko državljanstvo), Češke, Rusije, Liberije,
Australije, Kanade, Austrije, Urugvaja, Mađarske, Rumunjske, Portugala, Obale
Bjelokosti, Gruzije, Ukrajine, Uzbekistana, Brazila, Kameruna itd. od kojih su
neki mnogi igrali i za reprezentacije svojih država.

Od trenera iz Hrvatske, Hajduka su trenirali i treneri iz Češke, Mađarske, Bosne
i Hercegovine, Srbije, Austrije, Bugarske i Italije, od kojih su neki bili i
treneri predstavničkih vrstâ svojih i drugih zemalja i velikih klubova općenito.
Osim Hrvatske i Jugoslavije, bivši treneri Hajduka vodili su i nacionalne
reprezentacije Bosne i Hercegovine, Bugarske, Egipta, Indije, Iraka, Irana,
Izraela, Libanona, Švicarske, Tunisa, Ujedinjenih Arapskih Emirata, te klubova
kao što su Ajax, Bayern München, Benfica, Feyenoord, Olympique Marseille,
Atlético Madrid, Porto, Borussia Dortmund, Anderlecht, Valencia, VfB Stuttgart,
Lazio, Eintracht Braunschweig, Hamburg SV, Panathinaikos, Monaco, Napoli,
Sporting Lisabon, West Ham, Eintracht Frankfurt, Nantes, Torino, Fenerbahçe,
Galatasaray, Beşiktaş, Genoa, Standard Liège, Grasshopper, Kaiserslautern,
Basel, PAOK, Bologna, Verona, Aris, Levski Sofia, Colo Colo, Independiente Santa
Fe, Club América, Ferencváros, Brescia, Cagliari, Real Valladolid, Real Betis,
UD Las Palmas, RCD Mallorca, Nice, Nimes Olympique, Lokomotiv Moskva, SK Rapid,
Dinamo Tirana, Unirea Alba Iulia, Luč-Energija Vladivostok i mnogi drugi.

Od poznatih osoba koje su bile u Hajdukovim mlađim kategorijama, a nisu nikad
došle do prve postave, valja spomenuti hrvatskog akademika Davorina Rudolfa.



https://hr.wikipedia.org/wiki/Jim_Morrison

James Douglas "Jim" Morrison (Melbourne, Florida, 8. prosinca 1943. - Pariz, 3.
srpnja 1971.), američki pjevač, legendarni vođa Doorsa.

Sin admirala SAD ratne mornarice George Stephena Morrisona i Clare Clark
Morrison.

Kao dijete, 1947. svjedoči prometnoj nesreći u pustinji u Novom Meksiku. Smatrao
je da su duše mrtvih indijanaca "uskočile u njegovu", te da su s njim ostale
kroz život. To ga uvjerenje neće napustiti do smrti, čak u pjesmi "Peace Frog" s
albuma "Morrison hotel" opisuje to iskustvo.

Završio je školu George Washington u Alexandriji (Virginia) u lipnju 1961.
godine. Prema riječima njegova profesora književnosti, Jim je čitao mnogo više
od svih kolega u razredu, a njegov ukus bio je do krajnjih granica ekscentričan
i izvan konvencija, pa često ni sam spomenuti profesor nije znao za djela o
kojima Jim govori. U kolovozu iste godine vojska prebacuje admirala i njegovu
obitelj u južnu Kaliforniju. Jim Morrison je otišao živjeti kod bake i djeda u
Clearwater (Florida) gdje je pohađao St. Petersburg Junior College. Kasnije se
prebacio na državno sveučilište u Floridi koje je pohađao imeđu 1962.-1963.
godine. U siječnju 1964. odlazi u južnu Kaliforniju. Tamo započinje studirati
kinematografiju na UCLA-u, koju je završio do kraja i upoznaje klavijaturista
Raya Manzareka. Manzarek je tada svirao u blues grupi "Rick and the Ravens".
Budući da je Manzarek bio oduševljen Morrisonovm pjesmom "Moonlight Drive" njih
dvoje formiraju Doorse. Pridružuje im se na bubnjevima John Densmore, a na
njegov nagovor mjesto gitariste dobiva Robbie Krieger. Nakon što je 1965. godine
završio studij Morrison je započeo voditi boemski život u Venice Beachu kraj Los
Angelesa. Zbog prehrambenog režima od malo hrane i mnogo LSDa, nekad puniji
Morrison je do 1966. godine zadobio svoj izgled prepoznatljiv s fotografija tzv.
"kristova poza"(slika na dnu), koja se nalazi na albumu "The Best of" i
snimljena je 1966. godine.

Morrison nije znao svirati niti jedan instrument, ali je pridonosio komponiranju
tako što bi već u "glavi" imao melodiju za svoj tekst. Osim što je bio pjevač
The Doorsa, bio je autor nekoliko knjiga poezije, dokumentaraca,kratkog filma i
ranog muzičkog video spota za pjesmu "The Unknown Soldier". Što se tiče
ljubavnog života, Jim Morrison bio je apsolutni seks-simbol zbog svoje tzv.
neodoljive karizme, ali u njegovom srcu jedino značajnije mjesto imala je Pamela
Susan, njegova dugogodišnja ljubav, kojoj je čak i posvetio svoju knjigu poezije
"Divljina". Njihova veza nije bila pošteđena turbulencija, pa je često bila na
rubu između ludila i izopačenosti.

Pokopan je na groblju Père-Lachaise u Parizu. Tamo se nalaze grobovi Molierea,
filozofa Abelarda, umjetnika Marcela Prousta, Chopina, Oscara Wildea, Maxa
Ernsta itd. Povodom 10. godišnjice Morrisonove smrti, g. 1981. hrvatski kipar
Mladen Mikulin izradio je i postavio na grob mramornu bistu Jima Morrisona, koju
su potom tijekom godina devastirali vandali, sve dok 1988. nije ukradena s
groblja. Mikulin je kasnije izradio još dva Jimova portreta; 1989. izradio je
gipsani model za brončanu bistu (koja nikad nije izlivena), a 2001. portret u
obliku brončane posmrtne maske, sa željom da se postavi na Morrisonov grob ponad
nadgrobnog kamena s grčkim epitafom, koji su povodom 20. obljetnice Jimove smrti
postavili njegovi roditelji.

Oliver Stone je 1991. snimio film "The Doors". Film se temelji na životu Jima
Morrisona kojega tumači Val Kilmer. Inače prvi izbor Stonea za ulogu Morrisona
je bio Ian Asbury, pjevač gupe The Cult, međutim on je odlučio ne postati dio
glumačkog svijeta, pa je uloga pripala Kilmeru. Oliver Stone je zajedno s
Morrisonom pohađao UCLA.



https://hr.wikipedia.org/wiki/%C5%A0kotska

Škotska (škotski gaelski Alba, latinski: Caledonia, engleski: Scotland) je dio
Ujedinjenog Kraljevstva. Najsjeverniji dio otoka Velike Britanije; s otočjem
Hebridi, Orkney i Shetland obuhvaća 77.180 km², a s unutarnjim vodama 78.764
km². Škotska je 1980. godine imala 5.153.000 stanovnika. Gustoća iznosi 65
stanovnika na km². Najgušće je naseljeno središnje područje. Političko,
industrijsko i kulturno središte je Edinburgh (1981. godine - 419.200
stanovnika). Na zapadu i sjeveru dopire do Atlantskog oceana, a na istoku do
Sjevernog mora. Od Engleske je dijeli granična crta koja se proteže od ušća
rijeke Tweed do zaljeva Solay. Za Škotsku je kerakteristična razvedenost obale,
osobito zapadne, po čemu se znatno razlikuje od Engleske. Na istočnoj obali
duboko su se usjekli zaljevi Firth of Forth i Moray Firth. Škotska se uglavnom
dijeli na južni, središnji i sjeverni dio. Južni dio obuhvaća Južno visočje s
graničnim gorjem Cheviot, građenim pretežno od starih stijena. Središnji dio
sastoji se od niza depresija, koje se nastavljaju u Firth of Clyde, Firth of
Forth i Firth of Tay. Njima je odvojeno brdovito područje na jugu od granitnih
ravnjaka gorja Grampian na sjeveru s najvišim vrhom britanskog otočja Ben Nevis,
1343 m.

Udolina Glen More s nizom jezera rastavlja gorje Grampain od sjevernog visočja
(Northern Highlands). Sjeverni dio zaprema Škotsko visočje, koje na krajnjem
sjeveru prelazi u obalnu ravnicu.

Osnovne su privredne grane rudarstvo i industrija. Iskorištavaju se ležišta
ugljena, koja daju oko 10% ukupne britanske proizvodnje, željezne, bakrene i
olovne rude.

Velike količine električne energije potječu iz hidroelektrana i iz nuklearnih
elektrana. Uz metalurgiju razvila se metalna industrija s brodogradnjom,
proizvodnjom strojeva i sl. Poznata je dobro razvijena tekstilna (pamučna,
vunena, prerada jute) i dr., prehrambena (proizvodnja viskija), kemijska i
petrokemijska industrija s velikim rafinerijskim središtem u Grangemouthu, do
kojeg vodi naftovod iz ležišta Forties u podmorju Sjevernog mora (preko Crudena
Baya i Aberdeena). Važnu privrednu granu predstavlja i stočarstvo, osobito uzgoj
goveda i ovaca. Oko 25% obrađenih površina nalazi se pod žitaricama (zob,
pšenica, ječam) i industrijskim biljkama. U priobalnim vodama dobro razvijeno je
ribarstvo; poznate su ribarske luke Aberdeen, Peterhead i Banff. Vrlo su
atraktivne trgovačke luke Glasgow i Dundee. Glavno prometno središte jest
Edinburgh. Sve veću ulogu ima turizam.

Područje što ga uglavnom danas zauzima Škotska rimski su pisci zvali Caledonia.
Osvojivši južni dio Britanije, Rimljani su stoljećima nastojali podjarmiti
svojoj vlasti sjeverna plemena, od kojih su najvažniji bili Pikti, ali bez
trajnog uspjeha. Oko početka VI. st. Škoti (keltsko pleme u sjeveroistočnoj
Irskoj) - doselilo se na područje današnje grofovije Argyll. Škoti su tu
osnovali malo kraljevstvo Dalriadu a kršćanstvo, što je s njima došlo iz Irske,
postepeno se širilo i na zemlju Pikta, na istoku.

Sredinom IX st. Škoti i Pikti sjedinili su se i, pod kraljem Kennethom Mac
Alpinom, osnovali državu, koja je obuhvaćala veći dio Škotske sjeverno od rijeka
Forth i Clyde. Početkom XI st. , porazivši Angle u bitki kod Carhama (oko 1060.
ili 1018.), kralj Malcolm II. zavladao je pokrajinama Lothian između Tweeda i
Firth of Fortha te bivšim britanskim kraljevstvom Strathclyde na zapadu. Za
Malcomova unuka Duncana, koji ga je naslijedio 1034., Škoti, Pikti, Angli i
Britanci bili su sjedinjeni u jednom kraljevstvu, koje je dobilo ime Škotska
(Scotland).

Duncan, prvi vladar povijesnog kraljevstva Škotske, poginuo je u građanskom ratu
(1040.) od ruke svog vojskovođe Macbetha, koji se zatim proglasio kraljem, ali
je 1057. poražen od Duncanova sina Malcolma (odatle Shakespeareu građa za
tragediju "Macbeth"). Za Malcolmovih nasljednika, od kojih je najmoćniji David
I. (1124.. - 1153.), Škotska se postepeno anglizira i feudalizira. Nakon smrti
malodobne nasljednice Aleksandra III (1249. - 1286.) javilo se trinaest
pretendenata na škotsko prijestolje. Arbitrar u tom sporu engleski kralj Edvard
I. Dugonogi izabrao je Johna Balliola i smatrao ga svojim vazalom, a kad se ovaj
pobunio, Edvard se zaratio sa Škotskom i nakon pobjede kod Dunbara 1296..
zagospodario zemljom. Već 1297. izbio je ustanak seljaka i gradskog puka protiv
engleskih feudalaca. Na čelu ustanka, kao zavpovjednik "armije pučana Škotske",
bio je William Wallace.

Iako je Wallace 1305. uhvaćen i smaknut, ustanak je poprimio svenarodne razmjere
borbe za nezavisnost; njegov vođa Robert Bruce dao se 1306.. okruniti za kralja
kao i Robert I. Poraženi 1314.. u bitki kod Bannockburna, Englezi su bili
prisiljeni da Škotskoj 1328. priznaju punu nezavisnost.

Za Robertovih nasljednika kraljevska je vlast slabila, osobito kad je na
prijestolje stupila dinastija Stuart (1371.). Nakon Roberta III. (1390. - 1406.)
izredalo se više Stuartovaca, koji dolaze na prijestolje kao djeca. Za to
vrijeme Škoti su gotovo neprekidno u sukobu s Englezima (dijelom i zbog svog
povezivanja s Francuzima). Težak poraz pretrpjeli su Škoti 1513.; sam kralj
Jakov IV. poginuo je u bitki. Jakov V nastavio je politiku škotsko-francuskog
savezništva (prva mu je žena kćerka Franje I., a druga Marie de Guise), ali je i
on poražen (kod Solway Mossa, 1542.). Nakon njegove smrti, Škotskom je, umjesto
malodobne mu kćerke Marije Stuart, upravljala Marie de Guise. S pomoću
francuskih trupa Englezi su 1551.. potisnuti iz Škotske, ali su u zemlji ostali
Francuzi; visoke položaje u upravi zauzimalo je upravo francusko plemstvo, a
Marija Stuart udala se za francuskog prestolonasljednika.

U to je doba u Škotskoj ojačao protestantizam, koji se proširio ne samo među
građanima nego i među znatnim dijelom plemstva. Godine 1557. sklopljen je savez
protestanata i potpisan covenant. U borbi protiv Katoličke crkve protestante je
oružjem i novcem pomagala engleska kraljica Elizabeta I.. Kada su 1559.. Marija
i njen suprug Franjo II. uzeli i naslov engleskih suverena, engleska je flota
blokirala 1560. Leith. Iste godine, ugovorom u Edinburgu, francuska je vojska
bila prisiljena napustiti Škotsku; poslije je Parlament službeno prihvatio
reformaciju, proglasio slobodu vjeroispovjesti, te provodio sekularizaciju
crkvenih imanja. S povratkom Marije Stuart u Škotsku 1561. godine razbuktala se
borba između katolika i pristaša reformacije. Godine 1567.. protestanti su digli
ustanak i prisilili Mariju Stuart na abdikaciju u korist maloljetnog sina Jakova
VI. Marija je 1568.. potražila utočište u Engleskoj, gdje ju je Elizabeta I.
zatočila i 1587.., optuživši je zbog veleizdaje, dala smaknuti.

Jakov VI. proglašen je, nakon Elizabetine smrti 1603., kao praunuk Margarete
Tudor (Kćeri Henrika VII.) i engleskim kraljem (Jakov I.). Time je ostvarena
personalna unija između Škotske i Engleske, no obje zemlje zadržat će još cijelo
jedno stoljeće svoje zasebne parlamente. Njegov nasljednik Karlo I. (1625. -
1649.) nametnuo je Škotskoj anglikansko bogoslužje, što je 1638.. dovelo do
pobune, koja je zahvatila cijelu zemlju i dala neposredan poticaj engleskoj
buržujskoj revoluciji. Kada je 1642. u Engleskoj izbio rat između kralja i
Parlamenta, škotski su prezbiterijanci bili prirodni saveznici engleskih
puritanaca i Olivera Cromwella. Godine 1643. Škoti su sklopilii formalni savez s
engleskim Parlamentom (Solemn League and Covenant); njihove su čete sudjelovale
1644. na strani puritanaca u velikoj bitki kod Marston Moora, a 1645. kraljevske
snage u Škotskoj potpuno su razbijene. Poražen i u Engleskoj, Karlo I. pobjegao
je 1646. u Škotsku, no Škoti su ga izručili engleskom Parlamentu.

Smaknuće Karla I. (1649.) i proglašenje republike (pod nazivom Commonwealth)
izazvali su negodovanje škotske aristokracije i imućnih slojeva, koji su u
produbljenju engleske revolucije osjećali prijetnju za svoje klasne interese. Da
predusretnu opasnost, škotski prezbiterijanci manifestirali su svoju privrženost
dinastiji, te u Edinburgu proglasili kraljem sina Karla I. Kada se Karlo II.
vratio iz Nizozemske u Škotsku, rat s Engleskom postao je naizbježan. Godine
1650.. Cromwell je nanio Škotima težak poraz kod Dunbara, a 1651.. definitivno
je slomio njihov otpor i Škotska je bila ujedinjena s Engleskom u Commonwealthu.
Karlo II, došavši 1660. na prijestolje, pokazao se kao brutalan despot. Covenant
i sve zakonske mjere od 1633.. nadalje ukinuti su, Anglikanska crkva ponovno je
nametnuta cijeloj zemlji, a Škoti "otpadnici" izvrgnuti su progonima. Prvu bunu
1666. (pohod na Edinburg) ugušila je kraljevska vojska.

Novi veliki ustanak izbio je 1679., no i taj je ubrzo likvidiran, nakon čega u
Škotskoj nastaje era krvave represije (Killing time). Reakcija je bjesnila i za
Karlova nasljednika Jakova VII (Jakov II. za Englesku), koji je favorizirao
katolike. Škoti su u punoj mjeri podupirali prevrat 1688., kojim je Jakov
svrgnut s prijestolja, a ustoličlen 1689. Vilim III. Oranski. Ustanak jakobita
(pristaša svrgnutog kralja) slomljen je 1689., a 1690. odlukom parlamenta,
prezbiterijanizam je u cijelosti uspostavljen. Već potkraj XVII. i početkom
XVIII. st. i u Engleskoj i u Škotskoj pojavljuju se prijedlozi za tješnju uniju
između obiju zemalja. Definitivni plan unije oba su parlamenta prihvatila
početkom 1707.; spojena kraljevstva Škotske i Engleske nosit će ime Kraljevstvo
Velike Britanije, koje će imati jednu zastavu (Union Jack), a državom će
upravljati jedan parlament. Zakonom o Uniji, koji je stupio na snagu 1. svibnja
1707., posebni škotski i engleski parlament prestali su postojati, a u listopadu
iste godine sastao se Parlament Velike Britanije.

Nakon unije, u toku prve polovine 18. stoljeća, znatan dio plemenske
aristokracije (klanova) u planinskom dijelu Škotske nije odustajao od pokušaja
da silom restaurira dinastiju Stuart. Njezini pristaše, jakobiti, digli su
četiri ustanka, od kojih su dva (1708.. i 1719..) ugušena u zametku, dok su
ustanci 1715. i 1745. - 1719. bili poprimili veće razmjere. Veći broj vođa
klanova bio je zatim protjeran ili smaknut, a upravu nad njihovim posjedima
preuzele su vladine komisije.

Škotska je glasala po pitanju nezavisnosti 18. rujna 2014. Za nezavisnost je
glasalo 44.7%, a protiv nezavisnosti 55.3%, s tim da Škotska ostaje u
Ujedinjenom Kraljevstvu.

Aberdeen, Aberdeenshire, Angus, Argyll i Bute, Clackmannanshire, Dumfries i
Galloway, Dundee, Istočni Ayrshire, Istočni Dunbartonshire, Istočni Lothian,
Istočni Renfrewshire, na h-Eileanan Siar (Western Isles), Edinburgh, Falkirk,
Fife, Grad Glasgow, Highland, Inverclyde, Midlothian, Moray, Sjeverni Ayrshire,
Sjeverni Lanarkshire, Orkney, Perth i Kinross, Renfrewshire, Scottish Borders,
Shetland, Južni Ayrshire, Južni Lanarkshire, Striling, Zapadni Dunbartonshire,
Zapadni Lothian

Škotsku zakonodavnu vlast tvori Škotski parlament, nakon što je 1998. Blairova
vlada potpisala Akt o Škotskoj (Scotland Act) o ponovnoj uspostavi parlamenta
nakon 1707.

Na trećim parlamentarnim izborima 2007. pobjedu je odnijela Škotska nacionalna
stranka (SNP) koja se zauzima za neovisnost Škotske. SNP tvori manjinsku vladu
na čelu s premijerom ("Prvi ministar") Alexom Salmondom.

Zakonodavnu vlast također ima i parlament u Westminsteru, te ona može nadglasati
zakone koje je usvojio Škotski parlament. Škotska nema svojeg državnog
poglavara, na čelu Škotske je britanska kruna. Škotski parlament priprema
referendum o neovisnosti Škotske od Velike Britanije 2010.. Prvotno je bilo
predviđeno da će će Škotska 2012. imati referendum o neovisnosti.

18. rujna 2014. novi je nadnevak na koji se planira održati referendum o
neovisnosti Škotske.

Među keltskim narječjima predrimskog razdoblja razlikovale su se sjeverna i
južna skupina. Na takvoj dijalektskoj osnovi javlja se kasnije (V. st.) gaelski.
Na sjeveru Škotske bio je prisutan norveški jezik.

U 12. stoljeću, na sjeverozapadu i sjeveroistoku Škotske, te u području oko
zaljeva Solway prisutan je norveški jezik miješan s gaelskim, što je odraz
dugotrajne prisutnosti Norvežana na području oko zaljeva Solway, Zapadnom
otočju, sjeveroistočnom dijelu škotskog kopna, te Orkneyskim i Shetlandskim
otocima.

Kumbrijski jezik je bio prisutan u današnjoj sjevernoj Engleskoj i južnoj
Škotskoj. To je varijacija P-keltskog govorenog od starih Brita. Blisko je
povezan sa starovelškim i ostalim britskim jezicima. Većina lingvističara
vjeruje kako je kumbrijski jezik izumro u 12. stoljeću nakon pripajanja
djelomice ovisnog kraljevstva Strathclydea kraljevstvu Škotske.

Burchfield (1994) navodi kako je Engleski jezik bio prisutan u škotskim niskim
zemljama. Već prije su navedeni razlozi njegove prisutnosti. Za vrijeme
vladavine kralja Davida I. osnivaju se burgovi, te se dijele zemljišne povelje
normanskom plemstvu, što uzrokuje prodor engleskog jezika i francuskih običaja.
Sad se škotski vladari mogu opisati kao normansko-gaelski kraljevi, koji se osim
poznavanja gaelskog jezika dobro služe i francuskim jezikom. Jedan od razloga
takvog razvoja događaja su i mnogobrojni savezi škotskih velikaša, pa čak i
kraljeva, s francuskim plemstvom. Iz Francuske također dolaze crkveni redovi;
benediktinci, cisterciti, tironenzijanci i ostali, koji imaju veliki utjecaj na
gospodarstvo, kako na puk tako i na njegovo obrazovanje.

Do 14. i 15. stoljeća Inglis je zamijenio gaelski jezik (Scottis) u mnogim
područjima škotskih niskih zemlji, a normanski francuski se prestao koristiti
kod škotskog plemstva. Scots također počinje zamjenjivati latinski jezik u
registriranju podataka i pisanju literature. U Caithnessu dolazi do interakcije
Scots jezika s Norsom (staronorveškim jezikom) i gaelskim jezikom. Kraj
razdoblja renesanse je svjedočio evoluciji ova tri jezika u Middle Scots jezik,
noviju varijantu staroengleskog jezika, na kojem pišu Henryson i Dunbar.
Indentifikacija Stuarta s Middle Scots jezikom je na kraju uzrokovala (uz druge,
već navedene razloge) podjelu Škotske u dva pomalo antagonistična djela: Gaelski
highlands (eng. Gaelic Highlands) i Ingliski lowlands (eng. Anglic Lowlands).

U osamnaestom i devetnaestom stoljeću upotreba scotsa kao književnog jezika je
oživljena od nekoliko poznatih Škota poput Roberta Burnsa. Takvi pisci su,
miješajući različite dijalekte scotsa, utemeljili novu standarnu književnu
normu.

Govorni scots sadrži mnogo dijalekata, toliko da se nijedan ne može smatrati
„pravim“ scotsom. Ova različitost je često smatrana znakom lokalnog ponosa među
Škotima. Postoje četiri grupe dijalekata: inzularni scots – govoren u Orkneyu i
Shetlandu, sjeverni scots – govoren u Caithnessu, Easter Rossu, Morayu,
Aberdeenshireu i Angusu, središnji scots – govoren u središnjem lowlandsu i
jugozapadnoj Škotskoj i južni scots – govoren u škotskim pograničnim krajevima i
Dumfriesshireu.

Glavno uporište jezika su vanjski Hebridi (gael. Na h-Eileanan Siar), gdje
sveukupan broj govornika iznosi 61.1 %, a u svim župama više od 50 % govori
gaelsku. Izvan vanjskih Hebrida jedina područja sa značajnim postocima gaelskih
govornika su otoci Tiree (47.8 %), Skye (36.8 %), Raasay (36.1 %) i Lismore
(28.8 %) u unutrašnjim Hebridima.

Sačuvano je više manuskripata gaelskog jezika u Škotskoj. Gaelska literatura
Škotske nije očuvana kao ona Iraca zbog više razloga. Jedan od njih su promjene
u crkvenom stanju koje su se s vremenom događale. Prva od ovih promjena se
dogodila za vrijeme vladavine Malcolma III. i njegovih sinova, što je dovelo do
pada antičke škotske crkve, koja je zamijenjena rimskom hijerarhijom. Literatura
koja je postojala u 12. stoljeću je pripadala staroj crkvi, te nije bila
interesantna instituciji koja ju je zamijenila. Da je bilo takve literature je
očito iz Knjige od Deera (eng. Book of Deer). Zašto je ovo jedini fragment takve
literature je interesantno pitanje, koje možda može biti odgovoreno činjenicom
da svećenstvu kasnije crkve nije bilo stalo do očuvanja sjećanja na epohu koju
su s radošću ispratili u ropotarnicu povijesti. Kasnije se dogodila Škotska
Reformacija i uspon Protestantske crkve, koja je bila sklona očuvanju
literature, ali ne ovakve literature. Stara spremišta takvih manuskripata su
razbijena, a njihov sadržaj uništen ili raspršen, jer je bio povezan s onim što
se vjerovalo da je praznovjerje.

Osim ovih utjecaja, strašni napadi Edvarda I., engleskog kralja, su bili
nepovoljni po očuvanje antičke literature škotskog visočja (Highlandsa). Škotsko
visočje se razlikuje od škotskih niskih zemlji (Lowlandsa) zbog manje
izloženosti anglizaciji i normanizaciji. Dok se gradnjom burghova i dovođenjem
normanskog plemstva u niskim zemljama širi engleski jezik, pa i francuski, u
škotskom visočju se njeguje gaelski jezik. Napadi Edvarda su značili i odvođenje
svih nacionalnih spomenika. Neki od njih su vjerojatno bili gaelski. Vjeruje se
da su među tim spomenicima bile liste škotskih i piktskih kraljeva, kao i drugi
dokumenti povijesne važnosti, koji su formirali osnovu onih bardskih besjeda
kraljevskih barda kraljevima tijekom njihova krunjenja. Ovi spomenici su mogli
biti među onima koji su poslije bili namijenjeni povratku u Škotsku, a koji su
nestali u brodolomu.

Scots je sad postao jezik nacionalne literature u Škotskoj. „Prvi preživjeli
tekst je The Brus Johna Barboura. Brus (1375) je napisan pod patronažom Roberta
II. Radi se o epskoj poeziji koja opisuje djela Roberta Brucea, tj. Roberta I.,
prije engleske invazije do kraja rata za nezavisnost“ (Duncan, 1997:3).
Jayapalan (2001) utvrđuje kako je djelo je bilo vrlo popularno među
aristokracijom koja je govorila scots jezik, te se za Barboura tvrdi kako je
otac škotske poezije, držeći istu poziciju kao njegov suvremenik Chaucer u
Engleskoj. Početkom 15. stoljeća slijede Orygynale Cronykil of Scotland od
Andrewa od Wyntouna i Wallace od Blind Harryja, koji su spojili povijesnu
romansu s povijesti u stihovima. Vjerojatno su bili pod utjecajem škotskih
verzija popularnih francuskih romansi.

Mnogo literature na srednješkotskom jeziku (scots jeziku tog vremena) je
napisano od „makara“, pjesnika povezanih s kraljevskim dvorom. Barem dva škotska
kralja su bili makari, Jakov I. (koji je napisao The Kingis Quair) i njegov
potomak Jakov VI. Veliki broj makara je bio visoko obrazovan, te tako povezan s
Crkvom. „Ipak, Dunbarovo djelo Lament for the Makaris (oko 1505.) pruža dokaz
široj tradiciji sekularnog pisanja izvan kraljevskog dvora i Crkve, danas
uglavnom izgubljenoj“ (Grant & Alexander, 1984:102-3). Wormald (1991) piše kako
su prije pojave tiska u Škotskoj, pisci poput Roberta Henrysona, Wiliama
Dunbara, Waltera Kennedyja i Gavina Douglasa označili zlatno doba škotske
poezije.

U kasnom 15. stoljeću se razvija škotska proza kao žanr. Iako postoje raniji
oblici originalne škotske proze, kao Auchinleck Chronicle, prvi kompletni
preživjeli radovi uključuju The Meroure of Wyssdome (1490) od Johna Irelanda.
Wormald (1991) navodi da postoje također prijevodi francuskih knjiga o viteštvu
iz 1450-ih, uključujući The Book of the Law of Armys i Order of Knychthode, kao
i raspravu Secreta Secetorum, arapsko djelo za koje se vjerovalo da je
Aristotelov savjet Aleksandru Velikom. Ističe kako je znamenito djelo za vrijeme
vladavine Jakova IV. bila Gavin Douglasova verzija Vergilijeve Eneide, The
Eneados, koja je bila prvi cjeloviti prijevod značajnog klasičnog teksta na
nekoj verziji engleskog jezika, završena 1513., ali zasijenjenjena katastrofom
kod Floddena.

Iz kasnog 16. stoljeća nam dolazi važno dijelo Davida Lyndsaya, Ane Pleasant
Satyre of the Thrie Estaitis, primjer dramatske tradicije u dobu kad je ona
uglavnom izgubljena. Na kraju stoljeća, Jakov VI., pokrovitelj književnosti i
glazbe, osniva Kastalijsku grupu (eng. the Castalian Band), skupinu makara i
glazbenika na dvoru, osnovanu na modelu Plejade u Francuskoj. Dvorjanin i makar
Alexander Montgomerie je bio vodeći član. Ipak je ovaj kulturni centar izgubljen
nakon 1603., kad Jakov seli svoj dvor u London.

Škotska tradicija balada se može datirati u ranom 17. stoljeću. Kompilacija
Francisa Jamesa Childa, The English and Scottish Popular Ballads (1882.-1898.),
sadrži mnogo primjera, kao što su The Elfin Knight i Lord Randal. U ovom
periodu, u Škotskoj se događa anglikanizacija među socijalnim klasama, iako
lowlandski scots još govori velika većina stanovništva Lowlandsa. Ovo je vrijeme
zapisivanja mnogih oralnih balada s granice Škotske i Engleske te sjeveroistoka.

Allan Ramsay pruža temelje buđenja interesa za stariju škotsku književnost, kao
i uvođenja trenda pastoralne poezije. „Habbie strofa (eng. the Habbie stanza) je
razvijena kao pjesnička forma“ (Buchan, 2003:311).

Prvi značajan filozof škotskog prosvjetiteljstva je bio Francis Hutcheson, koji
je držao katedru filozofije na Sveučilištu u Glasgowu od 1729. do 1746. Bavio se
filozofijom morala, te je imao ideje alternativne onima Thomasa Hobbesa. Jedan
od njegovih najvažnih doprinosa svjetskoj misli je bio utilitarni i
konzekvencijalni princip kako je vrlina ona koja pruža, njegovim riječima,
„najveću sreću za najveće brojeve“.

Mnogo od onog što je inkorporirano u znanstvenu metodu (priroda znanja, dokazi,
iskustvo, i kauzalnost), i neki moderni stavovi o vezi između znanosti i
religije, je razvio David Hume. Buchan (2003.) ističe da je kao mnogi učeni
Škoti, cijenio novu znanost Kopernika, Bacona, Galilea, Keplera, Boylea i
Newtona; vjerovao u eksperimentalnu metodu i mrzio praznovjerje.

Adam Smith je razvio i objavio The Wealth of Nations, prvi rad moderne
ekonomije. Fry (1992.) ističe kako ova slavna studija, koja ubrzo vrši utjecaj
na britansku ekonomsku politiku, još uvijek daje podlogu modernim raspravama o
globalizaciji i tarifama.

Buchan (2003.) piše kako su mislioci škotskog prosvjetiteljstva razvili ono što
je Hume nazvao „znanost čovjeka“, što je izraženo u radovima Jamesa Burnetta,
Adama Fergusona, Johna Millara i Williama Robertsona, koji su spojili znanstvene
studije o ljudskom ponašanju u drevnim i primitivnim kulturama s jakom svijesti
o određujućim snagama modernosti. Swingewood (1970.) zaključuje kako doista
moderna sociologija u velikoj mjeri nastaje iz ovog pokreta.

Fokus škotskog prosvjetiteljstva je imao raspon od intelektualnih i ekonomskih
tema, do specifično znanstvenih, demonstriranih u radovima Williama Cullena,
fizičara i kemičara, Jamesa Andersona, agronoma, Josepha Blacka, fizičara i
kemičara, i Jamesa Huttona, prvog modernog geologa.

Iako je period škotskog prosvjetiteljstva tradicionalno smatran završenim krajem
18. stoljeća, nesrazmjerno veliki škotski doprinos britanskoj znanosti i
književnosti se nastavlja idućih 50 godina i više, zahvaljujući osobama poput
Jamesa Huttona, Jamesa Watta, Williama Murdocha, Jamesa Clerka Maxwella, Lorda
Kelvina i Sir Waltera Scotta.

Godine 1760. James Macpherson tvrdi kako je pronašao poeziju pisanu od Ossiana.
Izdaje prijevode kojima postiže internacionalnu popularnost, što je proglašeno
keltskim ekvivalentom klasičnih epova.

Među najpoznatijim škotskim piscima su dva snažno povezana s erom romantizma,
Robert Burns i Walter Scott. Djela Scotta se ne tiču ekskluzivno Škotske, ali je
njegova popularnost u Engleskoj i inozemstvu učinila mnogo kako bi formirala
moderni stereotip škotske kulture. Burns je smatran škotskim nacionalnim bardom;
njegova djela su tek nedavno bila uređena kako bi reflektirala punu širinu
njihove teme, jer su tijekom viktorijanskog doba bila cenzurirana.

James Hogg, pisac ohrabren Walterom Scottom, kreativno upotrijebljava vjersku
pozadinu u pisanju distinktivnog djela The Private Memoirs and Confessions of a
Justified Sinner, koje može biti smatrano prvim koje uvodi temu „dvojnika“ koja
će kasnije u istom stoljeću biti uzeta za The Strange Case of Dr Jekyll and Mr
Hyde. Hogg je možda posudio književni motiv iz koncepta „co-choisiche“ iz
gaelske narodne tradicije.

Škotska intelektualna tradicija, potičući natrag u povijest barem od Davida
Humea može biti viđena reflektiranom u knjigama o Sherlocku Holmesu Sir Arthura
Conana Doylea: iako je Holmes smatran dijelom kvintesencijalnog Londona, duh
dedukcije u ovim knjigama je vjerojatno više škotski nego engleski.

Najpoznatija djela Roberta Louisa Stevensona su još uvijek popularna i značajna
u mnogim predstavama i filmovima. Kratki roman Strange Case of Dr Jekyll and Mr
Hyde (1886) opisuje dvojnu osobnost ljubaznog i inteligentnog liječnika, koji se
pretvara u psihopatsko čudovište nakon uzimanja lijeka, koji bi trebao
uzrokovati odvajanje dobra od zla jedne ličnosti. Stevenson je autor još dvaju
poznatih romana, Kidnapped, povijesnog romana sa slijedom događaja poslije
jakobitskog ustanka 1745., i Treasure Island, klasične gusarske avanture.

Pokret poznat kao „kailyard tradicija“ s kraja 19. stoljeća, unosi elemente
fantastike i folklora natrag u modu. J. M. Barrie (stvaraoc Petera Pana) je
primjer mješavine modernosti i nostalgije. Ova tradicija je promatrana kao
glavni kamen spoticanja škotske književnosti, zbog njezinog naglašavanja
idealizirane, pastoralne slike škotske kulture, postajući udaljena od stvarnosti
života u Škotskoj tog doba. Satirizirana je od Georgea Douglasa Browna u romanu
The House with the Green Shutters.

U ranom 20. stoljeću u Škotskoj, pojavljuje se renesansa književnosti na scots
jeziku, a njezin najglasniji protagonist je bio Hugh MacDiarmid. MacDiarmid
stvara tip sintetičkog scotsa koji je kombinacija različitih regionalnih scots
dijalekata i arhaičnih izraza. Međutim, oživljavanje je uglavnom bilo ograničeno
na poeziju i ostalu književnost. Djela Sorleya MacLeana na škotskom gaelskom
1930-ih daju novu vrijednost moderne književnosti na tom jeziku. S druge strane,
Edwin Muir, zagovara zadržavanje na engleskom kao književnom jeziku.

Romanopisci Neil M. Gunn i Lewis Grassic Gibbon naglašavaju stvarni lingvistički
sukob koji se javlja u škotskom životu tijekom ovog perioda u svojim romanima,
The Silver Darlings i A Scots Quair, gdje možemo vidjeti kako se jezik
protagonista anglicizira progresivno kako se premještaju na više industrijski
stil života.

Kravitz (1999.) ističe kako novi pisci poslijeratnih godina pokazuju novu
orijentiranost prema vanjskom svijetu. „James Kennaway u 1950-im i 60-im odlazi
iz Škotske kako bi slijedio uspješnu karijeru romanopisca i scenariste u
Engleskoj i Americi, razvijajući teme koje su ponekad direktno povezane sa
Škotskom, ali češće kombinira teme šire privlačnosti i važnosti“ (Royle,
1983:185). Oboje Alexander Trocchi u 1950-im i Kenneth White u 1960-im odlaze iz
Škotske kako bi radili u Francuskoj. Edwin Morgan postaje slavan zbog prijevoda
djela iz širokog raspona europskih jezika.

Tradicija fikcije fantastike je nastavljena od Alasdaira Graya, čiji Lanark
postaje kultni klasik nakon izdavanja 1981. Osamdesetih godina također pisci
pokušavaju opisati urbano iskustvo i uzorke govora – osobito Jamesa Kelmana i
Jeffa Torringtona.

Djela Irvinea Welsha, od kojih je najslavniji Trainspotting, su pisana na
izrazito škotskom engleskom. Ostali komercijalni pisci, Iain Banks i Ian Rankin
također postižu međunarodno priznanje za svoj rad, i, poput Welsha, njihov rad
je prilagođen filmu ili televiziji.

Alexander McCall Smith, Alan Warner, i romanopisac koji živi u Glasgowu, Suhayl
Saadi, čija je kratka priča Extra Time pisana na glasgowskom scots jeziku,
značajno doprinose škotskoj književnosti 21. stoljeća.

Prijevod Biblije na irskom gaelskom iz elizabetanskog doba je bio u upotrebi do
prevođenja na škotski gaelski. Ross (2002) navodi kako je verzija Biblije na
škotskom gaelskom tiskana u Londonu 1690. od velečasnog Roberta Kirka; ali ipak
nije bila visoke tiraže. Prvi dobro poznati prijevod Biblije na škotski gaelski
je napisan kad su Dr. James Stuart of Killin i Dugald Buchanan of Rannoch
pružili prijevod Novog Zavjeta. Vrlo malo europskih jezika je napravilo
tranziciju u moderan književni jezik bez ranog modernog prijevoda Biblije.
Manjak dobro poznatog prijevoda do kasnog 18. stoljeća je možda dao obol
nazadovanju škotskog gaelskog.

Ewen MacLachlan je početkom 19. stoljeća preveo prvih osam knjiga Homerove
Ilijade na škotski gaelski. Također je napisao i izdao vlastitu Gaelic Attempts
in Verse (1807) i Mettrical Effusions (1816), te je uvelike pridonio
gaelsko-engleskom riječniku iz 1828.

Prvi roman na škotskom gaelskom je bio Dun-Aluinn, no an t-Oighre 'na Dhiobarach
od Johna MacCormicka, koji je bio objavljen u dijelovima u People's Journal
1910., prije izdavanja u obliku knjige 1912. Tiskanje drugog romana na škotskom
gaelskom, An t-Ogha Mor, od Angusa Robertsona, sljedi iduće godine.

Domhnall Ruadh Choruna je bio škotsko gaelski pjesnik koji je služio u Prvom
svjetskom ratu, te je kao ratni pjesnik opisao upotrebu otrovnog plina u svojoj
poemi Oran a' Phuinnsuin („Pjesma otrova“). Njegova poezija je dio oralne
književnosti, kako sam nikad nije naučio čitati ni pisati na rodnom jeziku.

Kao dio renesanse škotskog gaelskog, djela Sorleya MacLeana na škotskom gaelskom
1930-ih godina daju novu vrijednost modernoj književnosti na tom jeziku. Iain
Crichton Smith je bio plodniji na englekom jeziku, ali je također napisao mnogo
poezije i proze na gaelskom, te preveo neka od djela Sorleya MacLeana s gaelskog
na engleski, kao i neke vlastite pjesme originalno napisane na gaelskom. Mnogo
njegovog rada na engleskom jeziku je bilo povezano s gaelskim ekvivalentima, ili
čak prevedeno.

Širi se proza pisana na gaelskom, naročito s razvojem od 2003. s Ur-sgeul
nakladnikom knjiga, što ohrabruje nova djela gaelske fikcije kako već poznatih,
tako i novih pisaca. Poznati suvremeni pisci na škotskom gaelskom uključuju
pjesnike poput Aonghasa MacNeacaila i Angusa Petera Campbella koji, osim tri
pjesničke zbirke na škotskom gaelskom, piše četiri gaelska romana: An Oidhche
Mus Do Sheol Sinn (2003), La a' Deanamh Sgeil Do La (2004), An Taigh-Samhraidh
(2006) i Tilleadh Dhachaigh (2009).

Iz predhistorijskoh razdoblja potječu kamene grobne komore zvane cairns i ostaci
naselja (na Orkneyskim otocima) te megaliti (na otoku Lewis i dr.), iz 4.
stoljeća pr. Kr. do 2. stoljeća pr. Kr. okrugli tornjevi od suhozida (brochs)
koje su podigli Pikti, a iz doba rimskih vlasti ostaci zidina u grofoviji
Stirling. Likovna djelatnost u Škotskoj u ranome srednjem vijeku tijesno je
povezana s irskom umjetnošću, o čemu svjedoče iluminirani rukopisi s keltskim
ornamentima, monumentalni križevi s reljefnim dekoracijama i zlatarski
proizvodi.

U 11. do 12. stoljeća podižu se brojni burgovi za obranu zemlje od
anglo-normanskih provala (uobičlajen je tip burga s četverokutnim donjonom);
sakralna arhitektura tog doba ima značajke normanske romanike (opatije u
Dunfermlineu, Kelsou i Jedburghu). Wormald (1991) piše kako je francuski
arhitekt John Morrow radio na Glasgowskoj katedrali i obnovi Melrose opatije,
obje su smatrane lijepim primjerima gotičke arhitekture. Unutrašnjost je često
bila izrađena detaljnije prije Reformacije. „Rezbarije u Rosslyn kapeli,
napravljene sredinom 15. stoljeća, koje detaljno prikazuju progresiju sedam
smrtnih grijeha, su smatrane jednim od najboljih u gotičkom stilu“ (Rigby,
2003:532). „Crkve iz kasnog srednjeg vijeka u Škotskoj su također sadržavale
vrijedne pogrebne spomenike, kao što su to grobnice Douglasovih u gradu Douglas“
(Whyte & Whyte, 1991:117).

Postoji vrlo malo podataka o umjetnicima škotskog podrijetla iz ovog doba. Kao u
Engleskoj, monarhija je možda dala napraviti portrete upotrebljavane za
kopiranje i reproduciranje, ali preživjele verzije su skromne za kontinentalne
standarde. Wormald (1991) ističe kako su mnogo impresivnija umjetnička djela
uvezena s kontinenta, osobito iz Nizozemske, općenito smatranom središtem
slikarstva sjevernoeuropske renesanse. „Proizvodi ovih veza uključuju delikatnu
viseću svjetiljku u crkvi sv. Ivana u Perthu; tabernakule i crteže sv. Katarine
i sv. Ivana donesene u Dunkeld, crkvene odore i antependije u Holyroodu; Hugo
van der Goesovu oltarnu palu za Trinity College crkvu u Edinburghu, naručenu od
Jakova III., dijelo po kojem je dobio ime flamanski „majstor od Jakova IV. od
Škotske“, i ilustriranu flamansku „Bening Book of Hours“, danu od Jakova IV.
Margareti Tudor“ (Wormald, 1991:57-9).

Od 15. do 16. stoljeća postepeno se razvijaju burgovi tzv. barunskog stila koji
čine prijelaz k dvorcima. Pod utjecajem francuske renesanse u XVII st. građeno
je više dvoraca (npr. u Stirlingu i Drumlanrigu), a klasicističke tendencije
zastupa u prvom redu William Bruce koji je 1671. podigao novi dio kraljevske
palače Holyrood u Edinburgu.

Škotska sakralna umjetnost plaća visok danak kao rezultat ikonoklazma
Reformacije; kao što to dokazuju prazne niše katedrale sv. Gilesa u Edinburghu.
Smještanjem kraljevskog dvora u London 1603., 17. stoljeće je doba nazadovanja u
povijesti kulture Škotske. Ipak postoji dovoljno bogatstva i interesa za brojne
imigrantske i nativne portretiste, među kojima je George Jamesone od Aberdeena
(1589./90.–1644.)–prvi indentificirani umjetnik rođen u Škotskoj, i učitelj
Johna Michaela Wrighta.

Doba škotskog prosvjetiteljstva označava vrhunac škotskog razvoja kulture.
Umjetnici i arhitekti ovog doba su bili samosvjesno kozmopolitanski i uzimaju
vodeću ulogu na internacionalnoj pozornici. Charles Cameron, Colen Campbell,
James Gibbs, William Adam i najvažniji Robert Adam, su na mnogo načina
dominirali britanskim paladijanizmom i kasnije neoklasicističkim stilovima u
arhitekturi. Slikari Allan Ramsay, Gavin Hamilton, Henry Raeburn i David Allan
su bili umjetnici europske važnosti, iako je samo Raeburn ostao u Škotskoj
tijekom čitave karijere. U ovom periodu, godine 1826., je utemeljena Kraljevska
škotska akademija umjetnosti (eng. Royal Scottish Academy of Art), što je
pokazatelj postojanja zainteresirane publike i tržišta koji bi podržavali grupu
profesionalnih slikara. Osim slikanja portreta, u čemu Raeburnu nije bilo
premca, sve se više slikaju romantični pejzaži, što dovodi engleske i druge
umjetnike u razgledavanje Škotske u velikom broju, i za čiji se razvoj
ikonografije dijelom može okriviti David Wilkie.

Devetnaesto stoljeće je bilo doba nevjerojatnog napretka u bogatstvu, uzrokom
promjene škotskog urbanog krajolika ido neprepoznatljivosti. Mrežni plan je
upotrijebljen u novim uvećanim gradovima Edinburgha, Glasgowa i Aberdeena, od
kojih je svaki prihvatio neoklasicističku arhitekturu te konzervatvno nastavio
graditi u toj tradiciji kasno u viktorijansku eru, a najznamenitiji arhitekt je
bio Alexander Thomson. Ipak je pri kraju stoljeća arhitektura neoklasicizma u
sjeni pojave neogotike, baronijalnog stila i eklekticizma Beaux-Artsa. U
slikarstvu se iz svoje generacije pejzažnih i povijesnih slikara izdvaja William
McTaggart, zbog njegovog razvoja protoimpresionističke tehnike mekog rada
kistom. Do 1890-ih nastaje škola umjetnika povezana s Glasgowskom školom
umjetnosti (eng. Glasgow School of Art), poznata kao Glagowski dečki (eng.
Glasgow Boys). Herbert McNair, Margaret i Frances Mcdonald te Charles Rennie
Mackintosh su formirali „Četvorku“ koja doprinosi europskoj sceni u
interpretiranju i razvoju secesije ili Art Nouveau stila u arhitekturi,
slikarstvu i unutarnjem dizajnu.

Do 1914. Mackintosh prekida sa svojim radom te nastaje praznina zbog Prvog
svjetskog rata, škotska umjetnost oživljava 1920-ih pojavom Škotskih kolorista
(eng. Scottish Colourists), kojoj je inspiraciju pružio Pariz i
post-impresionisti. Grupu Škotskih kolorista su činili John Duncan Fergusson,
Francis Cadell, Samuel Peploe i Leslie Hunter. Ovo je bio dio većeg pokreta
„Škotske renesanse“, termina za modernističku varijantu u međuratnoj škotskoj
umjetnosti.

Nakon Drugog svjetskog rata Škotska je zemlja živahne umjetničke scene dijelom
zbog pažnje generirane Edinburškim festivalom. Veliki broj internacionalnih
umjetnika poslijeratne umjetnosti dolazi iz Škotske, uključujući Eduarda
Paolozzija i Iana Hamiltona Finlaya, kao i suvremene umjetnike poput Douglasa
Gordona, Lucy McKenzie i Christophera Orra.

U 20 stoljeću arhitektura Škotske razvija se unutar tokova suvremene arhitekture
u Velikoj Britaniji. Među istaknuta urbanistička ostvarenja 50-ih i 60-ih godina
spadaju stambena četvrt u Dunbaru (arhitekti B. Spence, A. Glover i T.
Ferguson), Cumbernauld New Town (grad satelit Glasgowa) i nova četvrt u Cable's
Wyndu kod Leitha (arhitekti Ch. Alison, W. Hutchison i dr.).



https://hr.wikipedia.org/wiki/Makedonija

Makedonija (mak. Македонија), službeno Republika Makedonija (mak. Република
Македонија) je država na jugoistoku Europe, a glavni grad joj je Skoplje (na
makedonskom Скопје). Graniči s Bugarskom na istoku, s Grčkom na jugu, s
Albanijom na zapadu te s Republikom Kosovo i sa Srbijom na sjeveru. Zbog spora s
Grčkom oko imena u Ujedinjenim narodima i u mnogim službenim dokumentima, u
inozemstvu se koristi naziv bivša jugoslavenska Republika Makedonija (mak.
Поранешна Југословенска Република Македонија).

Republika Makedonija je država u jugoistočnoj Europi, u gornjem i srednjem
Povardarju, između Šarsko-pindskog i Rodopskog gorja. Nalazi se u široj
zemljopisnoj regiji Makedoniji.

Zapadni dio čini mlado nabrano Šarsko-pindsko gorje građeno od paleozojskih
škriljavaca i mezozojskih vapnenaca (Baba, Šara, Korab, Jakupica, Nidže). Između
planina nalaze se duboke doline Crnog Drima te više gorskih kotlina:

Središnji dio ili Povardarje tektonski je labilan prostor ispunjen jezerskim i
riječnim naplavinama. Naslage potječu iz paleozoika (škriljavci) te iz mezozoika
i tercijara. Tu se nalazi niz kotlina, međusobno povezanih klisurama (kapijama):

Istočna Makedonija niža je od zapadne. Obuhvaća istočne pritoke rijeke Vardar,
kotline se nalaze na visini oko 250 m, a nastale su erozijom eolskih sedimenata
iz neogena. Okružuje ju visokoplaninski pojas. Na istoku su to Osogovske
planine, Vlahina planina, Plačkovica, Ogražden, a na zapadu Istočne Makedonije
to su Kožuv, Kozjak, Dren planina i Jakupica.

Usamljena uzvišenja građena su od granita, kristalastih škriljavaca te
magmatita. Između njih prostiru se prekrasne kotline ispunjene tercijarnim
jezerskim talozima:

U Makedoniji vlada submediteranska klima koju karakteriziraju vruća i suha ljeta
te hladne i vlažne zime. Srednje godišnje temperature opadaju od sjevera prema
jugu zemlje.

Srednja godišnja količina padalina je u planinama oko 1000 - 1500 mm, a u
zavjetrinskim kotlinama 600 - 700 mm.

Najplodnija su glinato-ilovasta tla u nižim dijelovima kotlina. U
brdsko-planinskim dijelovima prevladavaju kamenjari i rankeri (humusna šumska
tla).

Što se vegetacije tiče, u nižim dijelovima prevladavaju hrast medunac, obični
grab i cer, dok u višim dijelovima nalazimo bukvu i bukovo-jelove šume. Također
nalazimo i zimzeleno sredozemno raslinje.

Najvažnije tekućice su Vardar, Treska, Crna Reka, Pčinja, Bregalnica, Strumica,
Crni Drim.

Makedonija ima 3 prirodna jezera: Ohridsko, Prespansko i Dojransko. Ohridsko
jezero je jedno od najstarijih jezera na zemaljskoj kugli, u njemu žive endemski
primjerci, ohridska pastrva, belvica (Salmothymus ohridanus), jegulja, i više
tipova račića, puževa i školjki, bistrina vode i njezina prozirnost je do 50
metara.

Antički Makedonci su bili stari balkanski narod, koji je govorio jedan
nedovoljno poznat jezik. Najistaknutiji kralj antičkih Makedonaca je bio Filip
II. Makedonski, kojega je Demosten nazivao barbarinom. Iako je Demosten okupio
sve Antičke Grke kako bi se suprotstavili Antičkim Makedoncima, Filip II. je
pobijedio Grke u bitci kod Heroneje 2. kolovoza 338. pr. Kr., nakon čega je
poštedio grad Tebu.

Kada je Filip II. ubijen (336. pr. Kr.), antički Makedonci su izabrali njegovog
sina Aleksandra III za kralja. Aleksandar je brzo uspostavio svoju vlast,
pobijedio pobunjene Grke i ovaj put spalio Tebu do temelja. Nakon toga, nastavio
je ka istoku kako bi pobijedio do tada nepobjedivo Perzijsko Carstvo. U bitci na
rijeci Granik, sa svojim antičkim Makedoncima (organiziranim u čuvene falange) i
plaćenim konjanicima iz Tesalije je pobijedio trostruko veću perzijsku vojsku.
Nakon osvajanja cijelog poznatog svijeta, odlučio se vratiti u Makedoniju, ali
je otrovan 323. pr. Kr., te je umro u Babilonu. Nakon njegove smrti, njegovi
vojskovođe podijelili su njegovu državu među sobom.

Značajna ličnost Makedonije, bio je i Filip V.. On je uspostavio Makedonsko
kraljevstvo na Balkanu i opet porobio Grčku.

U to je vrijeme Rim postajao sve snažniji. Makedonija je bila saveznik Kartage i
time neprijatelj Rimljana. Zato je bilo stalnih sukoba sa Rimljanima. Da bi se
osigurao od Rimljana, Filip V. je pojačao fortifikacije u Skoplju i Uskani
(današnje Kičevo u blizini današnjeg grada Debra, sjeverozapadna Makedonija), a
sa juga je imao okupiranu Grčku. Međutim Grci i Rimljani su se udružili i pod
pritisak Rimljana morao se povući iz Grčke i postaviti utvrdu u klisuri Tempi
(nekoliko kilometara južno od današnjeg grada Platamona).

Ipak, u dobi vladavina njegovog sina, Perseja, Rimljani su ušli sa juga i
pobijedili Perseja u bitci kod Pidne (nekoliko kilometara sjeverno od današnje
Paralije kod Katerini). Persej je bio zadnji makedonski kralj iz antičke epohe u
Makedoniji. Više su preživjeli Seleukidi na istoku i Ptolemejevići u Egiptu
(zadnja je bila kraljica Kleopatra VIII).

Rimljani su porobili Makedoniju 168. pr. Kr. i podijelili je na 4 dijela, kojima
je bilo zabranjeno međusobno komuniciranje. Tri od ova 4 dijela su obuhvaćala
teritorije današnje Egejske Makedonije. Nakon toga, Makedonija je od centra
svijeta postala provincija. Podrobniji članak o temi: Makedonija (rimska
provincija)

Makedonija je u rimskom dobu imala važnu ulogu u povijesti kršćanstva, s obzirom
da ju je posjetio Sveti Pavao.

Podrobniji članak o temi: Vardarska banovina Podrobniji članak o temi:
Socijalistička Republika Makedonija

Krajem 1989. godine, u vremenu kada se završavalo socijalističko uređenje i
započeo proces raspada SFRJ, u Republici Makedoniji se utemeljivao višestranački
pluralizam, održani su prvi višestranački parlamentarni izbori, konstituira se
prvi višestranački Parlament Republike Makedonije. Najbrojniji zastupnici
(pratenici) su pratenici iz VMRO-DPMNE, slijede SDSM (nasljednik SKJ-SKM)
Socijalističke partije, Sojuz reformskih snaga, PDP-NDP (partije makedonskih
Albanaca). Parlament je za predsjednika Republike izabrao Kiru Gligorova, a za
potpredsjednika izabran je Ljubčo Geogievski. Za predsjednika ekspertske vlade
izabran je Nikola Kljušev.

Godine 1992. srušena je ekspertska vlada i za mandatora je predložen Branko
Crvenkovski koji je formirao novu stranačku vladu u koju su ušli SDSM, SP,
PDP-NDP.

Godine 1994. građani su na neposrednim izborima prvi put birali predsjednika
Republike i po drugi puta birali zastupnike u Sobranje. Za predsjednika je
izabran Kiro Gligorov s mandatom od 5 godina pobijedivši drugog kandidata Ljubču
Georgievskog.

Godine 1996. donijet je novi zakon o teritorijalnoj organizaciji - lokalnoj
samoupravi - ustanovljene su 123 općine i Grad Skoplje, održani su prvi
višestranački lokalni izbori za lokalnu vlast.

Godine 1998. održani su treći parlamentarni izbori. Izbornu pobjedu ponijeli su
VMRO-DPMNE i Demokratska Alternativa (DA), a u parlament su ušle i PDP-A
(Demokratska partija Albanaca u Makedoniji), SDSM, LDP, PDP. Za predsjednika
Vlade izabran je Ljubčo Georgievski (VMRO-DPMNE), a za zamjenika Vasil
Tupurkovski (DA), a u Vladu su ušli i članovi PDP-A.

Godine 1999. održani su drugi predsjednički izbori te je za predsjednika
Republike izabran Boris Trajkovski, kojeg je predložila stranka VMRO-DPMNE.
Ostali kandidati bili su Tito Petkovski (SDSM), Vasil Tupurkovski (DA), Stojan
Andov (Liberalna partija), Muhamed Halili (PDP) i Muarem Negipi (PDP-A).

Godine 2000. održani su drugi lokalni izbori, koji su bili ispunjeni brojnim
izbornim nepravilnostima, nasiljem, upotrebom vatrenog oružja.

Tijekom 2001. godine došlo je do oružanog sukoba u Republici Makedoniji koji je
razriješen pritiskom Europske unije i potpisivanjem Ohridskog mirovnog
sporazuma, koji je u najvećem dijelu amandmanima uključen u Ustav Republike
Makedonije.

Godine 2002. održani su parlamentarni izbori koji su po ocjenama inozemnih i
domaćih analitičara bili najbolje organizirani i provedeni izbori. Izbornu
pobjedu odnio je SDSM u koaliciji s 12 političkih stranki. U Parlament su ušle
stranke SDSM, DUI, VMRO-DPMNE, PDP, LDP, PDP-A i SP. Vladu je formirao Branko
Crvenkovski i u nju su ušli DUI, i LDP.

Godine 2004., zbog tragične smrti predsjednika Borisa Trajkovskog, održani su
treći predsjednički izbori na kojima je pobijedio Branko Crvenkovski (SDSM), a u
izbornoj trci sudjelovali su Zudi Celili (PDP-A), Gzim Ostremi (DUI) i Saško
Kedev (VMRO-DPMNE).

Posljednji popis stanovništva Makedonije izvršen je 2002. godine. Sljedeća
tablica pokazuje nacionalni sastav stanovništva na osnovu dosadašnjih popisa
stanovništva:

Podrobniji članci o temama: Makedonska pravoslavna crkva - Ohridska
arhiepiskopija i Makedonska grkokatolička Crkva

Podrobniji članci o temama: Politika Makedonije, Predsjednici Makedonije, i
Predsjednici Vlade Makedonije

Republika Makedonija je suverena, samostalna, demokratska i socijalna država.
Državna vlast je podijeljena na zakonodavnu, izvršnu i sudsku. Zakonodavna vlast
je u rukama Sobranja Republike Makedonije (parlament). Građani na slobodnim,
neposrednim i demokratskim izborima biraju 120 zastupnika (pratenika), država je
podijeljena na 6 izbornih jedinica, mandat zastupnika je 4 godine. Izvršna vlast
je u rukama Vlade Republike Makedonije. Predsjednik Republike Makedonije bira se
na slobodnim, neposrednim i demokratskim izborima, a mandat je 5 godina. Sudska
vlast je u rukama osnovnih, apelacijskih i viših sudova; zadnja instanca je
Vrhovni sud.

Republika Makedonija je članica Ujedinjenih naroda od 8. travnja 1993. pod
imenom bivša jugoslavenska Republika Makedonija, odnosno na engleskom The former
Yugoslav Republic of Macedonia, (FYROM) iz razloga što Grčka, koja je članica
UN-a, EU i NATO-a, ima pretenzije na makedonsko ime. Hrvatska priznaje
Makedoniju pod ustavnim imenom kao i 125 članica Ujedinjenih naroda, uključujući
i Sjedinjene Američke Države, Rusiju i Kinu.

Od 1. listopada 2002. godine Makedonija je članica Svjetske trgovinske
organizacije. U 2011. ostvaren je BDP od 10,1 milijardi USD, 4925 USD po
stanovniku, uz stopu inflacije od 3,9% i nezaposlenost 31%.

Podrobniji članci o temama: Makedonska akademija znanosti i umjetnosti,
Makedonska književnost, i Makedonska radiotelevizija

Grad Ohrid je makedonski i pravoslavni Jeruzalem, muzej na otvorenom, kulturna
baština se proteže od prapovijesti do današnjih dana, u njemu je osnovan i
djelovao je prvi Sveslavenski univerzitet osnovan od Sv. Klimenta Ohridskog i
Sv. Nauma Ohridskog. Freske i ikone u mnogim crkvama i manastirima u Ohridu i
Makedoniji su jedinstvene u svijetu. Rijeka Radika i njezin kanjon je ekološka
sredina, priroda je neponovljiva, a Manastir Sveti Jovan Bigorski je jedan od
najljepših manastira na Balkanu, raspolaže s jedinstvenim u svijetu oltarom
izrađenom dubokim duborezom.

Hrvata je u Makedoniji na popisu 1994. godine bilo 2248 , a prema popisu iz
2002. godine bilo je 2686 Hrvata u Makedoniji.



https://hr.wikipedia.org/wiki/Agnosticizam

Agnosticizam je stav da je istinitost određenih tvrdnji, posebice tvrdnji
vezanih uz postojanje ili nepostojanje bilo kakvog božanstva, ali i drugih
religijskih i metafizičkih tvrdnji, nepoznata i, prema trenutnim saznanjima,
nespoznatljiva. Agnosticizam se može definirati na različite načine. Nekad se
koristi za označavanje dvojbe ili skeptičkog pristupa. Prema nekim shvaćanjima,
agnosticizam je stav o razlici između vjerovanja i znanja, umjesto stava o nekoj
konkretnoj tvrdnji ili vjerovanju. Agnostik je netko tko niti vjeruje da bog
postoji, niti vjeruje da bog ne postoji, dok nevjernik (ateist) ili vjernik
(teist) vjeruje da ne postoji, odnosno postoji. U užem smislu, agnosticizam je
stav da čovječanstvo trenutno ne posjeduje potrebno znanje i/ili razum za
racionalno opravdavanje odnosno dokazivanje da božanstva postoje ili ne postoje.

Thomas Henry Huxley, engleski biolog, skovao je izraz agnostik u 1869. Međutim,
raniji mislioci i pisana djela spominjala su agnostičku perspektivu. Među njih
spadaju Protagora, grčki filozof iz 5. stoljeća pr. Kr., te mit o stvaranju iz
Nasadiya Sukte u Rigvedama, drevnom tekstu na sanskrtu. Otkad je Huxley skovao
izraz, mnogi drugi mislioci dosta su pisali o agnosticizmu.

Centri za demografska istraživanja u pravilu ne rade razliku između raznih
tipova nereligioznih anketiranih osoba, pa se agnostici često svrstavaju u istu
kategoriju kao i ateisti ili druge nereligiozne osobe. Neki izvori koriste
agnostičan u smislu suzdržan. Agnosticizam se često preklapa s drugim sustavima
vjerovanja. Agnostički teisti za sebe kažu da su i agnostici i sljedbenici
određene religije, a agnosticizam vide kao okvir za razmišljanje o prirodi
vjerovanja i njihovom odnosu prema otkrivenim istinama. Neke nereligiozne osobe,
poput pisca Philipa Pullmana, određuju se i kao agnostik i kao ateist. Za
razliku od njih, filozof William L. Rowe kaže da u je popularnom smislu agnostik
osoba koja ni vjeruje niti ne vjeruje da božanstvo ili božanstva postoje, dok
teist i ateist vjeruju, odnosno ne vjeruju, te da je u strogom smislu
agnosticizam stav da je ljudski razum nesposoban racionalno opravdati vjerovanje
da božanstva postoje ili ne postoje.

Pojam agnostik (grčki α- a-, bez + γνώσις gnōsis, znanje) Thomas Henry Huxley
upotrijebio je u govoru na sastanku Metafizičkog društva 1869. godine kako bi
opisao svoju filozofiju koja odbija sve tvrdnje o duhovnom ili mističnom znanju.
Vođe rane kršćanske crkve služili su se grčkom riječi gnosis (znanje) kako bi
opisali “duhovno znanje”. Agnosticizam ne treba miješati s religijskim stavovima
koji se opiru drevnom religijskom pokretu gnosticizmu; Huxley je pojam koristio
u širem, apstraktnijem smislu. Huxley je definirao agnosticizam ne kao vjeru već
kao metodu skeptičnog ispitivanja temeljenog na dokazima.

U proteklim godinama znanstvena literatura vezana uz neuroznanost i psihologiju
riječ je koristila u značenju "nespoznatljivo". U tehničkoj i marketinškoj
literaturi na engleskom jeziku "agnostično" često ima značenje slično izrazu
"neovisno (o)", na primjer "platform agnostic" (neovisno o platformi) ili
"hardware agnostic" (hardverski neovisno).

Filozof David Hume smatrao je da su smislene tvrdnje o svemiru obavezno
ograničene nekom razinom dvojbe. Tvrdio je da, kako ljudi nisu nepogrešivi, ne
mogu doći do apsolutne sigurnosti, osim u trivijalnim slučajevima kad je tvrdnja
istinita po definiciji (npr. tautologije poput "svi neženje su neoženjeni" ili
"svi trokuti imaju tri kuta"). Sve racionalne izjave kojima se iznose činjenične
tvrdnje o svemiru koje počinju s "Vjerujem da..." su jednostavno skraćenice za
"Na osnovi mog znanja, shvaćanja i interpretacije dostupnih dokaza, nesigurno
vjerujem da...". Na primjer, kad netko kaže "Vjeruje da je Lee Harvey Oswald
ubio Johna F. Kennedyja", ne iznosi apsolutnu istinu, nego nesigurno uvjerenje
utemeljeno na interpretaciji prikupljenih dokaza. Iako netko može podesiti
budilicu prethodnog dana vjerujući da će ga probuditi, to uvjerenje nije sigurno
- načeto je malim, ali konačnim stupnjem sumnje (sat ili njegov mehanizam za
buđenje mogu se pokvariti ili osoba može umrijeti prije nego li se budilica
oglasi).

Katolička crkva vidi vrijednost u razmatranju nečeg što naziva parcijalnim
agnosticizmom, posebno one sustave koji "ne ciljaju na stvaranje kompletne
filozofije Nespoznatljivog, nego na isključivanje posebnih vrsta istina,
prvenstveno religijskih, iz domene znanja". Međutim, Crkva se kroz povijest
protivila potpunom nijekanju sposobnosti ljudskog razuma da spozna Boga.
Vatikanski koncil, oslanjajući se na biblijski tekst, proglasio je da se "Bog,
početak i kraj svega, može, prirodnom prosvijetljenošću ljudskog razuma, sa
sigurnošću spoznati iz rezultata stvaranja" (Const. De Fide, II, De Rev.).

Agnosticizam je kritiziran iz različitih perspektiva. Neki religijski mislioci
agnosticizam vide kao ograničenje sposobnosti ljudskoga uma za spoznavanje
drugih vidova stvarnosti odnosno drugih načina spoznaje, osim čistog
materijalizma. Neki ateisti pak kritiziraju upotrebu izraza agnosticizam kao
funkcionalno nerazlučivog pojma od pojma odnosne ideje ateizma. Ovaj oblik
kritike rezultira u čestom kritiziranju onih koji se prozivaju agnosticima samo
kako bi izbjegli da ih se etiketira kao ateiste.

Agnosticizam kao takav, odnosno neki njegovi vidovi proglašavaju se besmislenim,
jer ljudsko biće može spoznati i takve neopipljive kategorije poput Boga odnosno
duše jer su ljudski intelekt, misli i čovjekova duša također nešto neopipljivo,
nematerijalno, a ipak postoje. Rabi se jednostavna logika, ako nešto nije moguće
vidjeti očima i izmjeriti, to ne povlači zaključak da to nešto neopipljvo ne
postoji, primjeri su gravitacija, entropija ili misao.

Također, neki mislioci kažu da je moguće živjeti samo uz priznavanje Božje
egzistencije (etsi Deus non daretur), ili njeno negiranje (etsi Deus daretur)
jer je svako negiranje Boga zapravo efektivno ateizam, što je isti ishod
ateističkoj kritici agnosticizma, samo s drugačijeg polazišta.

Prema Richardu Dawkinsu, razlika između agnosticizma i ateizma je nezgodna i
ovisi o tome koliko smo blizu nuli spremni ocijeniti vjerojatnost postojanja
bilo kakvog božanskog bića. S obzirom da u praksi nije vrijedno uspoređivati
vjerojatnost nula s onom praktički jednakom nuli, Dawkins se preferira
izjašnjavati kao "definitivni ateist". Svoj stav opisuje ljestvicom od 1 do 7.
Na toj ljestvici 1 znači "100-postotna vjerojatnost Boga". Osoba koja na toj
ljestvici ima 7 bila bi osoba koja kaže "Znam da ne postoji Bog". Dawkins sebe
na ljestvici smješta na broj 6, što opisuje kao "Ne mogu biti posve siguran, ali
mislim da je Bog vrlo nevjerojatan i živim svoj život pod pretpostavkom da nema
Boga", ali naginje prema 7. O sebi Dawkins još kaže i "Ja sam agnostik samo do
one razine do koje sam agnostik u pogledu vila na dnu vrta." Dawkins ujedno
identificira dvije kategorije agnostika; privremeni agnostici u praksi
(Temporary Agnostics in Practice) i stalni agnostici u principu (Permanent
Agnostics in Principle). Dawkins privremeni agnosticizam smatra posve razumnom
pozicijom, ali stalni agnosticizam vidi kao "neodlučnost, intelektualni
kukavičluk".



https://hr.wikipedia.org/wiki/UDBA

UDBA (sr. Uprava državne bezbednosti, hr. Uprava državne sigurnosti) je bila
zloglasna tajna policija za vrijeme druge Jugoslavije, a nastala je 1946. godine
preustrojem OZNE i prestala je djelovati pod tim imenom raspadom SFRJ u
1990-ima. Pomoću brojnih doušnika služila je i kao sredstvo zastrašivanja i
terora protiv disidenta te kritičara režima. Danas u Srbiji djeluje
reorganizirana agencija pod imenom Bezbednosno informativna agencija (BIA, hrv.
Sigurnosno informativna agencija). Nakon sloma komunizma velik dio Udbaša u
Hrvatskoj pod operativnim nadzorom Josipa Manolića prešao je u novouspostavljene
hrvatske tajne službe. U Hrvatskoj je prema podacima za 2011. godinu prosjek
mirovina "radnika na određenim poslovima" (UDBA) koji imaju povlaštene mirovine
3.736,47 kuna, a dobiva je 16.314 osoba. Brojni bivši agenti Udbe primljeni su u
neovisnoj Hrvatskoj u sigurnosne i obavještajne službe.

Dio javnosti u današnjoj Republici Hrvatskoj koristi riječ UDBA u jednom novom
značenju; kao naziv za navodno utjecajni milje kojega su formirali pripadnici
obavještajnog sustava bivšega komunističkoga režima. Za njih je UDBA "godinama
pritajena neformalna mreža upućenih u tajne, s mnogim važnim vezama u zemlji i
inozemstvu i financijski potpuno osigurana, koja zakulisno nadzire i usmjerava
sve važne procese u državi."

UDBA je nastala u ožujku 1946. godine, i to nakon reorganizacije OZNE, službe
pod čijim su nadzorom i koordinacijom učinjeni zločini nad hrvatskim civilima i
ratnim zarobljenicima nakon Drugoga svjetskog rata. 1966. godine UDBA je
preimenovana u Službu državne bezbednosti. Ona se kao civilna protuobavještajna
služba nalazila u sastavu SSUP-a, sastojala se od četiri glavna odjela koji su
se bavili:

UDBA je od svog samog početka bila instrument Titovoga režima. Glavna joj je
zadaća bila praćenje i prisluškivanje osoba koje su predstavljale prijetnju za
tadašnji režim, bilo u tuzemstvu ili inozemstvu. Nerijetko je pribjegavala i
državnim teroru ubojstvima, i to mahom disidenta - emigranata iz bivše
Jugoslavije, neovisno o nacionalnoj pripadnosti, koji su Jugoslaviji bili
ozbiljna prijetnja.

U radne zadatke spadala je psiho-fizička tortura, njihove žrtve stradavale su na
montiranim procesima, bivale smaknute bez suda i pokopane bez obilježja. Širok
spektar metoda rada SDB podrazumijevao je: vrbovanje suradnika među građanima
Jugoslavije i strancima, informativne razgovore, tajni nadzor telefonskog,
teleprinterskog prometa, poštanskih pošiljaka, tajna praćenja, pretrese stanova,
uhođenja i promatranja, foto i TV dokumentiranja i drugo. Aktivnost je vođena na
temelju podmićivanja i manipuliranjima običnim kriminalcima (prijeteći im, ili
obećavajući im smanjenja kazni), preko izrade lažnih dokumenata i
najzloglasnijih ucjena, što je imalo za posljedicu angažiranja naivnih građana u
samoubilačkim akcijama, bez obzira jesu li djela iskorištena za ucjenu ikad
počinili ili nisu.

U vrjemenskom razdoblju od 1946. do 1990. godine UDBA je ubila 69 hrvatskih
disidenata, osmorica su nestala. Izvršila je 24 neuspjela atentata na hrvatske
emigrante, žrtve su se izvukle s lakšim ili težim tjelesnim ozljedama. Trojica
su oteta, a daljnja četvorica su se uspjela spasiti od otmice. Najpoznatiji
zločini te jugoslavenske službe su ubojstva hrvatskoga emigranta i vođe Brune
Bušića 16. listopada, 1978. godine u Parizu i ubojstvo hrvatskoga disidenta,
poduzetnika, književnika i publicista Stjepana Đurekovića, 28. srpnja 1983.
godine u Wolfratshausenu.

1960. godine je u Buenos Airesu u dvorani Hrvatskog doma aktivirana bomba u
čijoj je detonaciji poginula i trogodišnja Dinka Domančinović. Ta akcija bila je
ciljano usmjerena protiv djece, s obzirom na to da se u spomenutoj dvorani
slavio posljedni dan školskih praznika.

Povjesničar Josip Jurčević u knjizi ‘Slučaj Perković: Spašavanje zločinačke
budućnosti’ navodi da je 90 posto djelatnika jugoslavenske Službe hrvatske
sigurnosti 1990. godine ostalo zaposleno u novoostvarenim hrvatskim strukturama
vlasti. Krajem 1989. godine u Službi državne sigurnosti - hrvatskom ogranku
zloglasne Službe državne bezbednosti bilo zaposleno 854 djelatnika. Njih 750
ostalo je raditi i nakon sloma komunizma, a samo desetak posto zatražilo je
umirovljenje.

O ubojstvima je odlučivao Izvršni komitet Centralnog komiteta Saveza komunista
iz republike iz koje je čovjek kojega će se ubiti. U SR Hrvatskoj odluke je
donosio sekretar izvršnog komiteta Centralnog komiteta SK Hrvatske.

UDBINI doušnici i agenti u raznim su zemljama činili brojna ubojstva nad
hrvatskim disidentima. Njemačko pravosuđe trenutačno vodi sudski postupak protiv
nekoliko bivših suradnika tajne policije zbog ubojstva Stjepana Đurekovića. Oni
trenutačno žive kao umirovljenici u Hrvatskoj te Bosni i Hercegovini. U
Hrvatskoj još nisu provedeni pravosudni postupci protiv zločinačkih suradnika
UDBE. Agent UDBE Josip Perković tražen je zbog sumnje da je bio umiješan u
likvidaciju Stjepana Đurekovića 1983. godine. U presudi se navodi da je "u
Njemačkoj do 1989. UDBA iz političkih motiva ubila 67 Hrvata. 22 atentata su
počinjena nakon 1970. godine.

Ni za jedan od tih zločina u Hrvatskoj dosad se nije vodio sudski postupak,
hrvatsko pravosuđe je odbijalo suradnju s njemačkim vlastima. Prema analizi
nevladine udruge Kluba hrvatskih povratnika iz iseljeništva istraga i suđenje
protiv Krunoslava Pratesa opstruirale su razne osobe bliske strukturama UDBE
Bernd von Heintschel-Heinegg je kao predsjedatelj sudac na Bavarskom vrhovnom
zemaljskom sudu 2008. godine je u Münchenu, optužio tadašnjeg hrvatskog
predsjednika Stjepana Mesića da se miješao u sudski postupak o ubojstvu
hrvatskog disidenta Stjepana Đurekovića. Neveo je kako je primjenjivao pritisak
na dva svjedoka koji žive u Hrvatskoj.

Komunističke zločine se i dalje negira, relativira ili ih se opravdava kao
'antifašističke'.

Suradnici UDBE, su četrdeset i pet godina skupljali podatke o tzv. "narodnim
neprijateljima". U razdoblju od 1945. do 1990. godine UDBA je pratila najmanje
66.870 građana. Nekoliko desetaka tisuća dosjea sada se nalazi u Hrvatskom
državnom arhivu. Svaki građanin koji to želi može nakon određene procedure
pogledati svoj dosje. Bivši istočni Nijemci, Rumunji i Česi mogu vidjeti dosjee
te imena agenata koji su ih pratili, dok se u Hrvatskoj mogu vidjeti samo kodna
imena agenata.

Dvadeset godina nakon proglašenja neovisnosti Republike Hrvatske nitko od bivših
UDBA-ša nije odgovarao za počinjene zločine. Obzirom na to da u izvršnim
tijelima vlasti, sudovima i drugim organizacijama državnog značenja nisu mogli
biti zaposleni ljudi koji nisu odani UDBI i koji nisu provjereni, oni su i
nadalje zadržali važne položaje u vlasti, ili su ih prenijeli na svoje
potomstvo.



https://hr.wikipedia.org/wiki/Hrvatske_%C5%BEupanije

Županija je jedinica područne (regionalne) samouprave u Republici Hrvatskoj čije
područje "predstavlja prirodnu, povijesnu, prometnu, gospodarsku, društvenu i
samoupravnu cjelinu, a ustrojava se radi obavljanja poslova od područnoga
(regionalnog) interesa". Županija obuhvaća više prostorno povezanih općina i
gradova na svom području. Cijelo područje Republike Hrvatske podijeljeno je na
dvadeset županija i Grad Zagreb koji ima položaj županije.

Županije obavljaju poslove od područnog (regionalog) značaja, a koji nisu
Ustavom i zakonima dodijeljenim državnim tijelima. Djelokrug županija može biti
izvorni (samoupravni) te povjereni (poslove državne uprave).

Odlukom predstavničkog tijela jedinice lokalne samouprave (odnosno općine ili
grada) u skladu s njezinim statutom i statutom županije, mogu se pojedini
poslovi iz samoupravnog djelokruga općine ili grada prenijeti na županiju.

Povjereni poslovi su poslovi državne uprave koji se obavljaju županije, a
odre­đuju se zakonom. Troškovi obavljanja poslova državne uprave koji su
preneseni na tijela županije podmiruju se iz državnog proračuna.

Naziv hrvatskih županija određen je Zakonom o područjima županija, gradova i
općina u Republici Hrvatskoj, a osnova je nazivu naselja u kojem je sjedište
županijske skupštine. Naziv županije može se odrediti i prema povijesnom ili
zemljopisnom obilježju.

Obilježja županije su grb i zastava. Grb i zastava uređuju se statutom ili
statutarnom odlukom uz prethodno odobrenje Središnjeg državnog ureda za upravu.

Županije su osnovane Zakonom o područjima županija, gradova i općina u Republici
Hrvatskoj (županije se mogu osnivati, ukidati i mijenjati jedino zakonom, nikako
ne podzakonskim ili drugim aktom). Važno je za napomenut da su županije pravne
osobe. Područje županija određeno je popisom općina i gradova koji čine područje
županije, odnosno županije se sastoje od više općina i gradova.

Nepune dvije godine, od 29. rujna 1995. do 15. veljače 1997. grad Zagreb je bio
uklopljen u Zagrebačku županiju, koja je promijenila svoj naziv iz dotadašnjeg
naziva - Županija Zagrebačka. Gradonačelnik grada Zagreba bio je po položaju
župan Zagrebačke županije, a podžupan je bio dotadašnji župan Županije
Zagrebačke. Grad Zagreb je doduše imao poseban samoupravni položaj, ali ipak
unutar Zagrebačke županije. Sjedište Zagrebačke županije od tada je u Zagrebu,
kao i skupština, ali je županijski sud u Velikoj Gorici, a ostale službe
rasprostranjene su po svakoj općini i gradu današnje Zagrebačke županije.

Županijska skupština donosi godišnji proračun koji se dostavlja Ministarstvu
financija u roku od 15 dana od dana njegova donošenja.

Status Grada Zagreba reguliran je Zakonom o Gradu Zagrebu. Grad Zagreb ima
položaj županije. Grad Zagreb u okviru svoga samoupravnog djelokruga obav­lja
poslove iz djelokruga grada i djelokruga županije te druge poslove u skladu sa
zakonom.

Gradska skupština Grada Zagreba je predstavničko tijelo građana Grada Zagreba
koje donosi akte u okviru samoupravnog djelokruga Grada Zagreba te obavlja druge
poslove u skladu sa zakonom i Statutom. Gradska skupština čini 51 član.



https://hr.wikipedia.org/wiki/Poljska

Poljska (pol.: Polska) je država u srednjoj Europi. Graniči s Njemačkom na
zapadu, Češkom na jugozapadu, Slovačkom na jugu, Ukrajinom na jugoistoku,
Bjelorusijom na istoku, Litvom na sjeveroistoku, te Rusijom (tj. ruskim
teritorijem Kalinjingradska oblast) i Baltičkim morem na sjeveru.

Ime Polska, koje se pojavljuje sredinom 11. stoljeća, dolazi od drevnog
slavenskog plemena Polanie ("Oni koji žive na polju", doslovno Poljaci), koje se
naselilo u nizinama između Odre i Visle nakon pada Rimskog Carstva, u 5.
stoljeću.

Poljsko zlatno doba je 16. stoljeće, kada se Poljska ujedinila s Litvom i bila
jedna od glavnih europskih sila pod dinastijom Jagelovića. Dinastija je propala
1572., a Poljska je ušla u dugo razdoblje ratova i opadanja moći. Zemlja je
raskomadana 1772., 1793. i 1795. godine, kad je podijeljena između Rusije,
Prusije i Austrije.

Poljska je opet uspostavljena kao neovisna država nakon 1. svjetskog rata.
Godine 1939. podijeljena je nadvoje između Njemačke i Sovjetskog Saveza. Nakon
2. svjetskog rata, Poljska je dobila nova područja na zapadu, ali je izgubila
dvostruko veća područja na istoku.

Zemlja je bila dio komunističkog Istočnog bloka pod kontrolom Sovjetskog Saveza
do 1980-ih godina, kada je krenuo pokret "Solidarnost", koji je pobijedio na
parlamentarnim izborima 1989. godine, te je uvedena demokracija.

Poljska je 1999. godine ušla u savez NATO, a 1. svibnja 2004. pridružila se
Europskoj Uniji.

Predsjednik države bira se na općim izborima svakih pet godina. On je šef
države, najviši predstavnik zemlje u domaćim i međunarodnim pitanjima, te
vrhovni zapovjednik oružanih snaga. Ima ovlasti da pod određenim okolnostima
raspusti zakonodavna tijela i raspiše nove izbore.

Predsjednik vlade predsjeda Vijećem ministara, koje izvršava odluke zakonodavnih
tijela. Predsjednika vlade imenuje predsjednik države uz odobrenje parlamenta, a
najčešće je to vođa većinske stranke. Članove Vijeća ministara imenuje donji dom
parlamenta.

Parlament ili Narodna skupština (Zgromadzenie Narodowe) ima Donji dom (Sejm) s
460 zastupnika i Senat (Senat) sa 100 zastupnika. Zastupnici se biraju svake
četiri godine, većinskim sustavom glasovanja po pokrajinama. Ustav kaže da
manjine imaju dva zastupnička mjesta, te da stranke moraju imati barem 5%
ukupnog broja glasova da bi ušle u parlament.

Glavne grane sudstva su Vrhovni sud (Sąd Najwyższy), čije suce imenuje
predsjednik države na preporuku Državnog sudbenog vijeća na neograničeno
vrijeme, i Ustavni sud (Trybunał Konstytucyjny), čije suce bira Sejm na mandat
od devet godina.

Od 1999. godine Poljska ima novi ustroj. Teritorij je podijeljen na vojvodstva
(županije, poljski: województwo), koji su potom podijeljeni na kotare (okruzi,
poljski: powiat), potom razdijeljeni na općine (poljski: gmina).

Trenutačno Poljska ima 16 vojvodstava (poljski: województwo), 379 kotara (okrug,
poljski: powiat) i 2478 općina (poljski: gmina).

Poljska se dijeli na 16 upravnih područja, vojvodstva (województwa, jednina
województwo):

Poljski se reljef sastoji gotovo isključivo od sjevernoeuropske nizine s
prosječnom nadmorskom visinom od 173 metra, dok su na jugu (Sudeti i Krkonoše),
te Karpati i Tatre, gdje je najviši vrh Poljske, Rysy (2,499 m). Dužina obale je
440 km, Godine 1939. Poljska je imala 70 km obalne dužine i jednu luku – Gdinju.

Kroz nizinu teče nekoliko velikih rijeka - Visla (Wisła), Odra i Varta (Warta).
Poljska ima oko 9300 jezera, uglavnom na sjeveru zemlje. Mazurija (Mazury) je
najveće i najposjećenije jezersko područje u Poljskoj.

Poljska ima umjerenu klimu s hladnim, kišovitim i relativno oštrim zimama, te
blagim ljetima s čestim pljuskovima.

Za vrijeme komunizma uvedena je sovjetska planska ekonomija s naglaskom na
industriji.

Krajem 1970-ih došlo je do velikih gospodarskih problema, zbog kojih je dijelom
i propao komunizam.

Kad je pobijedila demokracija, uvedene su reforme radi prelaska na slobodno
tržište. Nakon početne krize, gospodarstvo je ravnomjerno raslo, kao i
privatizacija i strane investicije.

Bruto domaći proizvod stalno je rastao od 1993. do 2000. uz kraće usporavanje u
2001. i 2002. godini.

Približavanje članstva u Europskoj Uniji opet je potaklo gospodarstvo, koje je u
2003. poraslo za 3,7%.

63% ljudi živi u gradovima (podatak iz 2001. godine). 42 grada imaju više od sto
tisuća stanovnika, a 6 gradova više od petsto tisuća.

Poljska je nekad pokrivala mnogo naroda, kultura i vjera. Drugi svjetski rat i
teritorijalni pomak na zapad homogenizirali su stanovništvo.

Danas Poljaci čine 98% stanovnika, a glavne manjine su Nijemci, Ukrajinci i
Bjelorusi.

Poljski jezik, koji spada u zapadnu granu slavenskih jezika, jest službeni jezik
Poljske.

Većina Poljaka (95%) su katolici, a 75% se računa kao aktivni katolici.
Nekatoličkih 5% stanovništva uglavnom spada u pravoslavlje i protestantizam.

Poljska je uglavnom dijelila sva razdoblja kulturnog razvitka Zapada. Renesansa
je dovela do procvata poljske kulture, dok je reformacija ubrzala razvoj
književnosti na poljskom. Francuska je kultura jako utjecala na Poljsku u 18. i
19. stoljeću.

Na području današnje južne Poljske poznate i kao Małopolska postojala je u ranom
srednjem vijeku država Bijelih Hrvata. Poznato je da se još u 19. i 20. st. oko
sto tisuća poljskih imigranata u SAD prilikom ulaska izjasnilo kao Białochorwaty
("Bjelohrvati"), ali Poljaci nikad nisu čuli niti za Bjelohrvate, niti za Bijelu
Hrvatsku (osim sveučilišnih profesora i studenata slavistike).

Poljaci (kao i još neki europski narodi) nemaju pozdrav za "Dobro jutro". Njima
je od zore "Dzień dobry". ("Dobar dan.")

Kako je vinova loza u Poljskoj vrlo rijetka tako je, naravno, i vino. Tako,
zimi, Poljaci tradicionalno ne piju kuhano vino već čaj ili kuhano pivo (!).
"Grzane piwo z sokiem" je nacionalno zimsko piće - zgrijano pivo sa slatkim
sokom. Poljaci piju i hladno pivo sa sokom.

Poljaci su skloni stvari nazivati opisnim načinom; tako je najslavenskije piće
"medovina" kod Poljaka "miód pitny" ("pitki med").

Varšava je kroz čitavu povijest Poljske bila u "zapadnoj polovici države". Od
kraja 2. svjetskog rata kad su Poljaci definitivno ostali bez svojih istočnih
krajeva u korist SSSR-a, Varšava je u "istočnoj polovici države".

Poljaci se jako ponose svojim medenjacima koji su opako začinjeni svim i svačim
- od papra i cimeta do raznih drugih dodataka. To je dokaz da je Poljska nekad
bila moćna država koja si je mogla priuštiti obilan uvoz začina iz Azije.
Tijesto za prave tradicionalne medenjake, nakon što je zamiješeno, odležava 2
godine.

Letonija (Latvija), tada Kurlandska kneževina, kao poljski vazal imala je i
kolonije, npr. na Tobagu (danas Trinidad i Tobago) koje su kasnije postale
poljske.

U Šleskoj, Pomeraniji i Istočnoj Pruskoj, krajevima koje je Poljska nakon 2.
svjetskog rata dobila od Njemačke, Poljaka je bilo vrlo malo. Tek četvrtina
mjesta imala je i poljsko ime; danas u svim tim mjestima žive Poljaci, mahom
protjerani iz bivše istočne Poljske i sva mjesta imaju "prilagođena",
slavenizirana poljska imena.

Bjeloruse Poljaci smatraju Rusima, a Rusi se šale na račun njihova jezika i
pogrdno ih nazivaju Poljacima.

Grkokatolička kršćanska denominacija nastala je tako da su Poljaci natjerali
pravoslavce nad kojima su vladali u svojoj nekad divovskoj državi da prihvate
Papu kao vrhovnog crkvenog gospodara, ali su im dozvolili da zadrže pravoslavni
obred. Papa se složio u svrhu privlačenja duša "pravovjerstvu".

Lavov u današnjoj Ukrajini (ukr. Lviv, polj. Lwów, njem. Lemberg) svojevremeno
je bio jedan od najvećih i najprosperitetnijih poljskih gradova sa zamršenim
nacionalnim sastavom: Poljaci u većini + Ukrajinci + Rusi + Bjelorusi + Židovi u
gotovo jednakim omjerima i nešto Litvanaca. Danas u Lavovu gotovo da i nema
Poljaka - tek gdjekoji koji se obogatio na zapadu pa kao umirovljenik obnavlja
svoju rodnu ili roditeljsku kuću.

Južno od Chicaga postoji nekoliko okruga u kojima žive gotovo isključivo
Poljaci; College of Illinois svoje web stranice održava jednako kako na
engleskom tako i na poljskom.



https://hr.wikipedia.org/wiki/Namaz_(islam)

Namaz ili salat (arapski: صلوة) je islamska obredna molitva koja se sastoji od
različitih pokreta i položaja tijela i pobožnih učenja, uključujući učenje
Kur'ana. To je druga i osnovna praktična dužnost islama. Namaz je farz, obveza
strogo naređena od Alaha. Spomenut je na preko stotinu mjesta u Kuranu.

U hrvatskom jeziku se za ispunjavanje te obveze koristi riječ "klanjanje".
Stalno, redovno i na vrijeme klanjati ped propisanih dnevnih namaza (čiji su
nazivi kod nas preuzeti iz turskog jezika): sabah, podne, ikindija, akšam i
jacija namaz svaki dan obveza je svakog punoljetnog (u islamu se pod
punoljetnošću podrazumijeva pubertet) muslimana i muslimanke, dok su muškarci
petkom umjesto podne namaza dužni u džamiji u džematu (zajedno) klanjati džuma
namaz. Osim ovih obaveznih (farz) namaza, postoje i namazi koji nisu obavezni
pojedincu, već zajednici i kojih su izuzete žene, a to su bajram namazi i
dženaza namaz (koji se klanja kad netko umre), te dobrovoljni (nafila) namazi,
koje vjernik klanja kada ima neku neostvarenu želju, dvoumicu, problem, ili
jednostavno želi zadobiti Božje zadovoljstvo. Namaz se može klanjati sam ili u
grupi, kod kuće ili u džamiji ili na bilo kojem drugom čistom mjestu. Ako
vjernik propusti neki namaz, postoji mogućnost njegovog klanjanja u drugom
namaskom vremenu, kao iskup, tzv. naklanjavanje.

Uvjeti za namaz ili namaski šarti su skup uvjeta koji vjernik mora ispuniti kako
bi mogao pristupiti obavljanju namaza. Ti se uvjeti odnose na fizičku i psihičku
spremnost vjernika. Šest osnovnih uvjeta za namaz su:

Pod čistoćom kao uvjetom za namaz se podrazumjeva da bude čisto tijelo, odjeća i
mjesto gdje će se namaz klanjati. Odjeća mora biti čista nečistoća poput blata,
ostataka od hrane i pića, urina, izmeta, sperme, krvi i drugih tjelesnih
izlučevina, te ne smije biti previše oštećena na mjestima koja mora pokrivati.
Kako bi sa sigurnošću znali da im je odjeća čista, vjernici često imaju posebno
odijelo koje rabe za klanjanje, što nije obaveza. Mjesto gdje će se klanjati
također mora biti čisto od navedenih nečistoća, pa vjernici uglavnom koriste
molitvene prostirke - serdžade, na mjestima gdje klanjaju. Čistoća tijela se
postiže kupanjem, pranjem zuba, te ruku prije i nakon jela, pranjem poslije
izvršavanja fizioloških potreba, sječenjem nokata, te odstranjivanjem dlaka.
Kako bi tijelo bilo čisto za namaz, potrebno je izvršiti i obredno pranje -
abdest, što je drugi uvjet za namaz.

Kako bi vjernik postigao valjanu čistoću tijela, potrebno je da izvrši neko od
tri obredna pranja: abdest, tejemum ili gusul. Prije svakog pranja treba
izgovoriti bismilu i odluku (nijet).

Abdest je posebno vjersko pranje kod muslimana. Obavlja se prije namaza, čitanja
ili recitiranja Kurana, vjeronauka ili drugih pobožnih djela.

Kod pranja svakog pojedinog dijela tijela izgovaraju se posebne molitve (abdeske
dove), a ako ih vjernik ne zna, što je čest slučaj s obzirom na njihovu
složenost, dovoljno je da se izgovara kelimei- šehada. Ako je vjernik u žurbi,
ili će mu količina vode koju ima biti nedostatna za potpuno izvršavanje abdesta,
dovoljno je da izvrši farz (obavezna) pranja.

Tejemum je simbolično čišćenje tijela muslimana čistom zemljom kada nema vode
ili je nema dovoljno (npr. nužna je za piće ili kuhanje) te u slučaju bolesti
koja ne dozvoljava uporabu vode za abdest. Tejemum se također nijeti (odlučuje),
rukama se dotiče zemlja, potrese te prebriše lice jedanput. Još se jednom dotiče
zemlja te se lijevom rukom otare desna do iza lakta, a desnom lijeva. Kao zemlja
vrijedi i pijesak ili kamen ako su čisti. Osim onoga što kvari abdest, tejemum
će pokvariti još i kada se pojavi mogućnost uzimanja abdesta vodom, pa i kada je
vjernik u namazu.

Gusul je vjersko kupanje koje se vjerniku preporuča barem jednom tjedno ako ima
dovoljno vode. Gusul je obavezan nakon spolnog općenja i ejakulacije uzrokovane
snošajem, masturbacijom ili u snu, te za žene nakon prestanka menstruacije -
hajz i postporođajnog krvarenja - nihfas.

Prije uzimanja gusula preporuča se uzimanje abdesta. Gusul se obavlja uz odluku
(nijet) i tri obavezna (farz) pranja:

Muškarci trebaju biti pokriveni od iznad pupka do ispod koljena, a ako imaju i
drugu odjeću da bude pristojna, dok je najpoželjnije pokriti cijelo tijelo osim
glave, ruku do šaka i nogu do članaka. Mnogi muslimani nose i kape i druga
pokrivala za glavu u namazu i svakodnevnom životu.

Žene trebaju biti potpuno pokrivene, uz izuzetak lica, šaka i stopala. Osim u
namazu, žene bi i u svakodnevnom životu trebale prakticirati ovakav način
odijevanja, barem kada su na mjestima gdje su ljudi s kojima nisu u rodbinskim
vezama. Ovakav islamski način ženskog odijevanja naziva se hidžab.

Avret je dio tijela koji muslimani moraju pokriti odjećom kako bi obavljali
namaz i druge molitve, a od muslimana se traži da tako budu odjeveni i u
svakodnevnom životu, osobio žene, dok bi muškarci trebali pokriti i više od
svoga avreta. Obaveza pokrivanja tijela nastupa punoljetstvom u islamu odnosno
pubertetom. Cilj obaveze pokrivanja tijela u islamu je čuvanje od grijeha,
smirivanje strasti i neželjenih pogleda. Ipak, islam se danas često susreće sa
optužbama da je ovakva obaveza diskriminirajuća za žene.

Namaskih vremena ima pet: sabah, podne, ikindija, akšam i jacija. Njihov početak
se oglašava ezanom, pozivom mujezina s minareta džamije. Vrijeme tih namaza je:

Za obavljanje dragovoljnih (nafila) namaza kao najbolje vrijeme se preporuča
kasna noć, odnosno vrijeme između jacije i sabah namaza. Jedan od dragovoljnih
namaza je i duha namaz, odnosno prijepodnevni namaz, koji se klanja pola sata
nakon izlaska sunca. Teravih namaz se klanja samo u mjesecu ramazanu, i to u
sklopu jacije namaza, poslije drugog suneta, a prije vitr namaza. Dženaza namaz
nema određeno vrijeme, ali je poželjno da se klanja za dnevnog svjetla. Bajram
namazi se klanjaju prvi dan bajramskih blagdana, oko sat vremena poslije sabah
namaza.

Postoje tri vremena kada je pokuđeno i nepoželjno (mekruh) klanjanje namaza, a
to je vrijeme kada sunce izlazi, kada je na polovini neba i kada zalazi. Muhamed
je kao razlog naveo da u tim vremenima klanjaju džini.

Početak namaskih vremena i njihovo trajanje unaprijed određuju za to stručni
ljudi u Islamskoj zajednici, točno u minutu. Takav kalendar naziva se vaktija i
najčešće obuhvaća razdoblje od jednog mjeseca. Skup vaktija za svaki pojedini
mjesec islamskog kalendara naziva se takvim.

Kibla je Kaba u Meki, a to je mjesto prema kome se muslimani cijeloga svijeta
moraju okretati prilikom obavljanja namaza. Za muslimane je Kaba najstarija i
najsvetija džamija na svijetu, i zato je odabrana da bude Kibla. Dok je Meka još
bila pod vlašću politeista za doba Muhameda, i ispunjena kipovima njihovih
božanstava, muslimani su se u namazu okretali prema Jeruzalemu.

Ako niste sigurni gdje se Kaba točno nalazi i nemate koga pitati, ispravno je
okrenuti se onamo gdje pretpostavljate da se nalazi. Nikako nije dobro klanjati
prema slici čovjeka ili životinje. Također, nikako nije dobro da bilo tko
prolazi ili stoji ispred klanjača. Ako je to neizbježno, npr. na trgu ili drugim
javnim mjestima, osoba koja klanja dužna je ispred sebe zabosti u zemlju štap
ili postaviti neki drugi predmet, što se naziva sutrah.

Prije klananja svaki vjernik dužan je odlučiti klanjati namaz u ime Alaha
(učiniti nijet). Prije svakog djela potrebno je odlučiti (nijetiti) da se taj
posao ili radnja obavlja u ime i za zadovoljstvo Alaha. Muslimani to redovito
čine, prilikom počinjanja nekog posla, jela, buđenja ili lijeganja na počinak,
ulaska ili izlaska iz kuće... ukratko, što češće. Na nijetu se toliko inzistira
jer se vjeruje da će čovjeku na Sudnjem danu biti na čast samo ono što je radi
Alaha učinio. Za ono što se u ime Boga čini, od Boga se očekuje i nagrada.

Prilikom izgovaranja "Allahu ekber." muškarci opruženih dlanova palcem dodiruju
meki dio uha, a žene dižu opružene dlanove naspram ramena. Iako je poželjno da
se nijet za namaz izgovori na arapskom jeziku, to se može učiniti i na bilo
kojem drugom jeziku, dok se ostatak namaza isključivo izvodi na arapskom jeziku.

Namaz se mora izvoditi po utvrđenim pravilima, ruknima, nakon ispunjenih uvjeta
za namaz. Namaz se može klanjati pojedinačno ili skupno (džemat).

Namaski rukni ili sastavni dijelovi namaza su pokreti, položaji tijela i molitve
koje se moraju izvršiti kako bi namaz bio potpun i primljen od Boga. Šest je
glavnih namaskih rukna:

To je prvi, odnosno početni tekbir u namazu, koji se izgovara odmah po
izgovorenom nijetu, a naziva se tekbiretul-ihram ili iftitahi-tekbir. Tekbir je
svako izgovaranje riječi "Allahu ekber". Prilikom izgovaranja tekbira muškarci
opruženih dlanova (prema Kibli) palcem dodiruju meki dio uha, a žene dižu
opružene dlanove naspram ramena. Treba ga izgovoriti tiho, smireno.

Mirno stajanje u namazu se naziva kijam, a dolazi odmah nakon izgovorenog nijeta
i tekbira, pri čemu se izgovaraju molive i odlomci iz Kur'ana. Vjernici u namazu
stoje tako da lice i prsa okrenu prema Kibli, a stopala rastave za oko tri
prsta. Muškarci vežu ruke na pojas, a žene na prsa, i to tako da desni opruženi
dlan stave na poleđinu lijeve ruke. Lijepo je i poželjno, mustehab, da muškarci
palcem i malim prstom desne ruke obuhvate lijevu ruku, ostale prste držeći
opruženima, a žene smo da desnim dlanom preklope lijevu ruku. Na kijamu je
obavezno gledati u mjesto gdje se glava spušta na tlo pri činjeju sedžde, dakle
pognute glave gledati ispred sebe. Ako osoba zbog bolesti i starosti ne može
klanjati stojeći, može klanjati sjedeći, a ako ne može ni sjediti onda će
klanjati ležeći. Osoba koja klanja ležeći okrenuiće lice i podviti nožne prste
prema Kibli. Ako je osoba u potpunosti paralizirana i nije u mogućnosti kalnjati
na bilo koji od navedenih načina, može, ako želi, klanjati u mislima, odnosno
zamišljati sve radnje i molitve.

Kur'an i sve molitve u namazu recitiraju se obavezno na arapskom jeziku. Odmah
nakon početnog tekbira, na prvom rekatu, izgovara se molitva (dova) Subhaneke:

Potom se recitira prva sura Kur'ana, najvažnija molitva u islamu, sura
Al-Fatiha:

Na prva dva rekata poslije recitiranja Al-Fatihe obavezno je recitiranje još
najmanje tri ajeta iz Kur'ana, u farz dijelovima namaza. U sunet muekede
dijelovima recitiranje Kur'ana je obavezno na svim rekatima. Poslije recitiranja
ajeta, uz izgovaranje Allahu ekber! (Alah je najveći!) spuštamo se na naklon.

Naklon u namazu se naziva ruku'. Tijelo se nagne tako da se dlanovima mogu
obuhvatiti koljena. Pri tome se gleda u nožne prste i izgovara sljedeća molitva
tri puta:

Potom se uspravljamo na kratku stanku, koja se naziva i'tidal. Uspravljajući
tijelo, izgovara se sljedeća molitva, samo jedanput:

Potom, uz izgovaranje Allahu ekber! (Alah je najveći!) spuštamo lice na tlo, u
položaj sedžde.

Spuštanje lica na tlo u namazu se naziva sedžda. To je vrhunac namaza, jer u
islamu se smatra da je tada vjernik najbliži Bogu. Spuštajući se na sedždu,
vjernik se prvo pogne naprijed, obuhvati dlanovima koljena i spusti ih na tlo, a
zatim dlanove ispruženih ruku spusti na tlo i među njih spusti lice, tko da mu
čelo i nos dodiruju tlo. Na sedždi, i nožni prsti moraju biti na tlu, povijeni
prema Kibli, tako da se prsti opiru o tlo. Na sedždi se tri puta izgovara
sljedeća molitva:

Sedžda se izvrši dva puta, između njih je kratka stanka od nekoliko trenutaka,
koliko se može razgovijetno izgovoriti Subhanallah!. Na stanci vjernik može, ako
želi, izgovoriti molitve poput: " Allahum-magfirli, verhamnii, vedžburnii,
verfa'nii, verzuknii, vahdinii, va'afinii, va'fu'annii...", što približno sve
znači: "Bože, oprosti mi, budi Milostiv prema meni" i sl. Sa prve sedžde na
stanku se vraćamo izgovarajući Allahu ekber!, na drugu sedždu se spuštamo
izgovarajući Allahu ekber!. Položaj laktova na sedždi se razlikuje kod muškaraca
i žena. Muškarci laktove drže dignute od tla, a žene spuštene na tlo, pripojene
uz koljena.

Sa druge sedžde se dižemo na novo stajanje (kijam) ili sjedenje, ovisi na kojem
smo dijelu namaza, izgovarajući Allahu ekber! i opirući se rukama o koljena
(opiranje o tlo ili neki drugi predmet je nepoželjno).

Posljednje sjedenje u namazu se naziva kade-i ehireh. To je obavezno sjedenje
nakon posljednjeg rekata, četvrtog, trećeg ili drugog, ovisno o kojem se namazu
radi. Sjedi se na podvijenim nogama. Točnije, sjedi se na lijevoj nozi, dok se
desna noga izbaci. Muškarci treba da poviju prste desne noge u pravcu Kible, a
žene da pruže stopalo u pravcu suprotno od Kible. Dlanove ruku treba opružene
postaviti na bedra, i pri sjedenju gledati u krilo. Pri sjedenju se izgovara
posebna molitva Tešehhud, poznatija pod nazivom Et-Tehijjat, koji je dobila po
svojoj prvoj riječi. Ova molitva se sastoji od četiri dijela:

Poslije toga se "predaje" Selam, odnosno šalju pozdravi okretanjem glave prvo na
desnu, a zatim na lijevu stranu, pri čemu se pogled usmjeri preko ramena. Pri
okretanju glave i na desnu i na lijevu stranu, izgovara se sljedeći pozdrav:

Ovaj simbolični pozdrav se šalje svim vjernicima i melecima (anđelima), budući
da po islamu onoga koji klanja namaz prate tisuće anđela. Pozdravom je namaz
završen. Tko želi, poslije ovoga može izgovoriti tri puta: '"Estagfirullah!",
što znači "Bože, oprosti mi!".

Pored ovog posljednjeg sjedenja, postoji i neobavezno prvo sjedenje koje se
izvršava poslije svakog drugog rekata kod namaza koji imaju više od dva rekata.
Na ovom sjedenju se molitva Tešehhud izgovara djelomično: na svim farz
dijelovima namaza samo prvi dio Et-tehijjat, kao i na sunnet dijelovima podne i
akšam namaza, dok se na sunnet dijelovima ikindije i jacije namaza igovaraju
Et-tehijjat i Salavati. Kod teravih namaza, koji se klanja samo u svetom mjesecu
Ramazanu, na svakom prvom sjedenju se izgovaraju i Et-tehijjat i Salavati. Ovo
sjedenje nije obavezno, ali je poželjno.

Po završetku namaza prelazi se na zikr, odnosno veličanje Boga posebnim
molitvama.

Zikr u islamu predstavlja poseban vid veličanja Boga, ponavljanjem određenih
molitava ili Alahovih imena određeni broj puta, uglavnom 11, 33 ili 99 puta, te
se zbog lakšeg snalaženja i brojanja izgovorenih molitava koriste posebna
brojanica, tespih. Ova brojanica se najčešće sastoji od 33 ili 99 zrna. Zikr
poslije namaza se najčešće prakticira, smatra se izuzetno lijepim pobožnim
djelom za koje se dobija velika nagrada. Zikr poslije namaza se sastoji od
nekoliko dijelova:

Zikr u džematu predvodi mujezin izgovarajući uvodnu i završnu molitvu. Bismilu i
Ajetul-kursijj će klanjači proučiti sami za sebe, te tesbih, tehmid i tekbir, po
33 puta. Namasku dovu će proučiti imam, dok će ostali u sebi izgovarati Amin!,
dlanova uzdignutih prema nebu. Na kraju svatko će za sebe proučiti po Fatihu,
nakon čega će se klanjači u džematu međusobno pozdraviti selamom.

Rekati su zasebni dijelovi namaza koji se sastoje od jedne serije pokreta:
stajanje, recitiranje Kur'ana, naklon, uspravljanje tijela nakon naklona i
spuštanje lica na tlo dva puta, između kojih se sjedne jednom na nekoliko
sekundi. Pomoću rekata se određuje dužina namaza, koji je razdijeljen na cjeline
od dva, tri ili četiri rekata. Poslije svakog drugog rekata u namazima dužim od
dva rekata, poželjno je jedno kraće sjedenje, a na kraju svakog namaza obavezno
je sjedenje. Na sjedenjima se izgovara posebna molitva Tešehhud. Dnevni namazi
imaju dva glavna dijela:

Vitr namaz, koji se klanja u sklopu ili nakon jacije namaza, je po šerijatskim
stupnjevima obaveza vadžib, dakle i on je obavezan, no strogost kojom je naređen
farz je kod vadžiba nešto blaža, pa stoga njegovo propuštanje za sobom povlači
blažu kaznu. Propuštanje vadžbiba se nikako ne preporuča.

Džemat označava svako zajedništvo u islamu, bilo u izvršavanju vjerski ili
svakodnevnih obaveza, no ipak se najčešće odnosi na zajedničko izvršavanje
vjerski obaveza, poglavito namaza. Džemat se mora sastojati od najmanje dvije
osobe (dvije muške, muškarac i žena samo ako su u braku ili rodbinski povezani).
Namaz u džematu predvodi imam, koji tada ima ulogu neke vrste svećenika, koji je
obavezno muškarac (žena može predvoditi namaz samo ako su i ostali članovi
džemata žene, bez muškaraca). Imam treba biti najupućeniji u vjerska znanja kako
bi namaz mogao predvoditi što je bolje moguće. U džamijama se nalazi posebno
mjesto predviđeno za imama, u vidu niše u prednjem zidu džamije, koje se naziva
mihrab i koje je uvijek bogato ukrašeno i uočljivo, a ujedno je i smjernica za
Kiblu. Pored imama, za predvođenje džemata potreban je i mujezin, pomoćnik
imama, koji izgovara uvodni poziv na namaz, ikamet, predvodi zikr (slavljenje
Allaha) nakon namza, te po potrebi uči ezan pri početku namskog vremena. Ako
nitko od klanjača nije sposban obavljati ovu dužnost, imam je može preuzeti.
Imam se okrene prema Kibli, stojeći ispred ostalih, a o stali klanjači
(muktedije) se poredaju u pravilne redove (safove) iza njega, također okrenuti
prema Kibli. Prvo se redaju muškarci, a zatim žene iza njih, odmaknute. U većini
džamija prostor za klanjaje žena je odvojen od muškaraca, ili se nalazi
iznad.Obavezno je to da muškarci i žene klanjaju odvojeno u dvije prostorije,ili
ako klanjaju u istoj sobi treba biti odstojanja između njih. U slučaju
isključivo ženskog džemata, žena imam se ne izdvaja ispred džemata već stane u
središnji dio prvog saffa. Ako klanjaju samo dvije osobe, imam će stati samo na
korak ispred osobe koja ga prati, a koja će mu stati sa desne strane. Saffovi
moraju biti popunjeni što je više moguće, a klanjači poredani tako da su im
vrhovi prstiju u pravilnoj liniji. Vjeruje se da popunjenost saffova sprječava
šejtana (đavola) da dođe do imama, i ometa ga u predvođenju namaza.

Treba naglasiti i to da za svaki namaz postoji odredjena rijec pri izgovaranju
nijjeta. Zajedno s imamom učine početni tekbir, te sami za sebe izgovaraju
Subhaneke i Euzu. Ako imam uči Fatihu naglas, tiho će u sebi izgovoriti Amin!
kada imam završi. Klanjači za sebe izgovaraju i molitve koje se tri puta
ponavaljaju na ruku' (naklonu) i sedždi (spuštanju lica na tle), te Ettehijjatu
na svakom sjedenju. Selam će predati zajedno s imamom.

Putnici mogu skraćivati namaze. Ovo skraćivanje namaza se naziva kasr. Svi
farzovi se skraćuju s četiri rekata na dva, a sunnete je preporučeno izostaviti.
Putnik u prijevoznom sredstvu može klanjati onako kako sjedi. Također, putnicima
je dozvoljeno spajati namaze, što se naziva džem'bajn as-salatejn ili skraćeno
džem. Spajaju se podne i ikindija namaz, tako da se oba namaza skrate na po dva
rekata i klanjaju zajedno u periodu između podneva i večeri. Spajaju se i akšam
i jacija namaz, tako što se jacija skrati na dva rekata te se klanjaju zajedno u
periodu između zalaska sunca i zore. Spajanje i skraćivanje namaza se ne mogu
primjeniti na sabah namaz ni na koji način. Šafijski mezheb (pravna škola)
najčešće i najslobodnije koristi ovu metodu, dok su ostale pravne škole dosta
suzdržane prema ovakvom postupku.

Ako vjernik ne učini neku od ovih grešaka, već neku manju, primjerice ne
izgovori molitve na rukuu ili sedždi, ispravit će ih tzv. sehvi sedždom, a to je
dvostruka sedžda koja se izvrši prije predavanja selama. Zatim se ponovno
izgovori cijeli Tešehhud i namaz završi predavanjem selama. Ovo će ispraviti sve
manje greške u namazu.

Kada, također kod nas poznata kao "naklanjavanje", jeste vid iskupljenja za
propuštene namaze. Ako vjernik iz opravdanog razloga propusti namaz, taj propust
će nadoknaditi naklanjavanjem, čim bude u mogućnosti. Naklanjava se samo farz
namaza, osim u slučaju sabah namaza ako se naklanjava prije nastupanja vremena
podne namaza. Oni koji vitr namaz smatraju vadžibom (obvezom manje strožijom od
farza) preporučaju njegovo naklanjavanje. Namaz se naklanjava prije klanjanja
namaza čije je vrijeme trenutno, npr. ako vjernik propusti podne namaz, a
vrijeme je ikindije namaza, prvo će naklanjati podne (farz od 4 rekata), a zatim
ikindiju. Naklanjavanje nakon klanjanja namaza čije vrijeme je trenutno narušava
njegovu vrijednost, te ga neki čak smatraju zabranjenim.

Islam vjernicima naređuje ili preporuča veliki broj namaza koji mogu biti
različitih vrsta i načina izvođenja. Svi namazi se mogu razvstati u četiri
skupine, prema stupnju obveznosti: farz, sunnet, vadžib i nafila.

Džuma namaz se klanja petkom, u vrijeme podne namaza. Ovaj namaz je za muškarce
stroga obaveza, a za žene je dobrovoljan. Poseban je po tome što se je uz
klanjanje njegova obavezna dva rekata u džematu, obavezna (farz) i propovijed
(hutba).

Dženaza namaz se klanja prilikom pogreba, prije sahranjivanja umrloga. Ovaj
namaz je specifičan jer se klanja u potpunosti stojeći, u džematu.

Bajram namazi se klanjaju povodom dva velika islamska blagdana: Ramazanskog
bajrama (Eidul Fitr) i Kurban bajrama (Eidul Adha). Klanjaju se na isti način,
osim razlike u izgovaranju nijjeta, kao namazi od dva rekata. Osobiti su po tome
što se prije započinjanj prvog rekata izgovori sedam (po Imamu Ebu Hanifi tri)
tekbira uz podizanje ruku, te po završetku drugog rekata još pet (po Imamu Ebu
Hanifi tri) tekbira. Po zavreštku namaza imam drži propovijed (hutbu). Klanjaju
se u istom vremenu kad i duha namaz, dakle nakon izlaska sunca pa dok ono ne
bude na polovini neba, odnosno između sabah i podne namaza. Bajram namazi imaju
različit tretman, neki ih islamski učenjaci smatraju obaveznima za pojedina
(farz 'ajn), neki za zajednicu (farz kifaje).

Vitr namaz je namaz koji s klanja odmah po završetku jacije namaza, ili u noći
nakon jacije. Vitr je specifičan namaz, koji se najčešće klanja u varijanti od 3
rekata (postoje varijente i do 11 rekata). Iako ga mnogi smatraju nafilom, ovaj
namaz je u islamu vrlo uputno obavljati.

Sunnet namazi su neobvezni namazi koje je klanjao Poslanik Muhamed kao dodatak
dnevnim namazima. To su: sunnet-muekkede sabah, podne i akšam namaza, te sunnet
gajri-muekkede ikindije i jacije namaza. U ovu kategoriju, međutim, spadaju i
teravih namaz kao i neki nafila namazi. Dakle, status sunnet i nafila namaza je
gotovo isti.

Nafila su dragovoljni namazi koji se klanjaju u različita vremena, a svoje
utemeljenje imaju u sunnetu. Ti namazi imaju posebnu vrijednost jer nisu
obavezni, pa njihovo klanjanje znači samo Alahovo zadovoljstvo i nagradu, te se
vjeruje da donose bereket (Božji blagoslov) u kuću onoga ko ih klanja. Prva
kategorija nafila namaza jesu sunneti pet dnevnih namaza (koji su kod Sunita
ipak na većem stupnju obveznosti). Pored sunneta pet dnevnih namaza, nafila
namazi sa odeđenim vremenom su:



https://hr.wikipedia.org/wiki/Osijek

Osijek (mađ. Eszék, njem. Esseg an der Drau) je grad u istočnoj Hrvatskoj.
Smješten je u ravnici na desnoj obali rijeke Drave između 16-og i 24-og
kilometra od ušća u Dunav. Najveći je grad u Slavoniji, četvrti po veličini grad
u Hrvatskoj te sjedište Osječko-baranjske županije. Grad je industrijsko,
upravno, sudsko i kulturno središte.

U sastavu grada Osijeka nalazi se 11 naselja (stanje iz 2006), to su: Brijest,
Briješće, Josipovac, Klisa, Nemetin, Osijek, Podravlje, Sarvaš, Tenja,
Tvrđavica, Višnjevac .

Osijek čini 7 gradskih četvrti: Tvrđa (stari grad, izgrađen većinom u 18.
stoljeću), Gornji grad, Donji grad, Novi grad (uključujući naselje Sjenjak),
Industrijska četvrt, Retfala i Jug II. Osijek je grad s najviše zelenila i
zelenih površina u Hrvatskoj; na području grada nalazi se 17 parkova u ukupnoj
površini od 394.000 m².

U samome naselju Osijeku živi 84.104 stanovnika, a na području administrativnog
grada Osijeka 108.048 stanovnika (Popis stanovništva iz 2011. godine).

Prema podatcima o nacionalnosti iz 2011. god. 96.746 (89,54 %), stanovnika
Osijeka su Hrvati; 6.751 (6,25 %) Srbi; 979 (0,91 %) Mađari; 263 (0,24 %)
Nijemci i dr.

Osijek ima jedanaest katoličkih župa: sv. Petra i Pavla (Gornji Grad - Osijek
1), sv. Mihaela Arkanđela (Tvrđa - Osijek 2), Preslavnog Imena Marijina (Donji
Grad - Osijek 3), sv. Obitelji (Jug 2 - Osijek 4), sv. Josipa Radnika
(Industrijska četvrt - Osijek 5), Uzvišenja Sv. Križa (Retfala - Osijek 6), sv.
Leopolda Bogdana Mandića (Osijek 7), sv. Osječkih mučenika (Tvrđavica - Osijek
8), sv. Ćirila i Metoda (Sjenjak - Osijek 9), Mučeništva sv. Ivana Krstitelja
(Brijest - Osijek 10) i sv. Luke Evanđeliste (Josipovac - Osijek 11), jednu
evangelističku, dvije pravoslavne parohije, Evanđeoski teološki fakultet,
Židovsku općinu, muške samostane franjevaca Reda manje braće (OFM) u Tvrđi i
franjevaca kapucina (OFMCAP) u Gornjem gradu te rezidenciju Družbe Isusove
također u Gornjem gradu.

Na tlu današnjeg grada bilo je više lirskih i Andizetskih naselja, od kojih je
zacijelo najveću važnost imala Keltska Mursa. Njena lokacija na mjestu današnjeg
Donjeg Grada potvrđena je osobito nalazom keltskog svetišta iz 2. st.pr. Kr.
(Slavica Filipović). Rimski vojni logor iz vremena osvajanja Panonije potvrđen
je nalazom tegula VII Legije. Dvostruki opkopi i očuvani zemljani nasipi bedema
logora bili su vidljivi na površini sve do sredine 18. stoljeća, kada im je
položaj na zapadnoj strani zabilježen i u kartografskim prikazima, a nestali su
širenjem Donjeg Grada. Standardni pravokutni legijski Castrum imao je prema
Dravi utvrđeni dodatak koji je štitio luku i most preko Drave od kojega su još
uvijek za niskog vodostaja vidljivi temeljni ostaci kamenih stubova. Na most se
s druge strane Drave nastavljao dugački nasip ili sustav mostova preko močvara,
vjerojatno prema Kopačevu, svojevrsna preteča kasnijeg slavnog Osječkog mosta do
Darde sultana Sulejmana.

U vrijeme cara Hadrijana rimska Mursa uzdignuta je u status kolonije Colonia
Aelia Mursa (124. ili 133. g.), a grad se razvio u velikoj ekstenziji i izvan
zidina nekadašnjeg Castruma s njegove zapadne strane. Središnji dio te zapadne
ekstenzije istražuje se kontinuirano od 2001. godine vrlo opsežnim arheološkim
istraživanjima pod vodstvom Slavice Filipović, voditeljice antičkog odjela
Muzeja Slavonije. Otkrivena je vjerojatno središnja ulica u pravcu istok - zapad
(Decumanus Maximus) s kolovozom širokim 3 m te dubokim odvodnim jarcima s obje
strane ulice (s kojima njena širina narasta na 8 m) te širokim trijemovima na
obje strane (brojne baze stupova trijemova, kao i kapiteli nađeni su obrušeni u
jarcima). Ulica je otkrivena u dužini od oko 150 m, a uz nju s jedne i druge
strane iza trijemova i brojne građevine nekadašnjeg gradskog tkiva od kojih se
ističu tabernae, veliko svetište boga Silvana (s 5 žrtvenika i ostacima zidova i
trijema oko njih, dim. 57x34m), jedne veće građevine (površ. 1.600 m2) s
osobitio reprezentativnim pročeljem itd.

351. g. odigrala se pred zidinama Murse velika bitka između cara Konstancija
II., sina i nasljednika cara Konstantina Velikog i uzurpatora Magnencija, bitka
između suprotstavljenih rimskih vojski istočne i zapadne strane Carstva, jedna
od najkrvavijih međusobnih sudara rimske vojske u povijesti Rimskog carstva.
Nakon pobjede, koju je Konstancije dočekao u molitvi u arijanskoj crkvi sv.
Mučenika na groblju izvan zidina Murse, Konstancije je u Mursi podigao i
trijumfalni slavoluk (čiji ostaci još nisu pronađeni). U bitci je poginulo preko
40.000 ljudi, a tijela poginulih su se nalazila sve do današnje Trpinje.

U hrvatskoj historiografiji postoji tumačenje da su ime Osijek Hrvati naselju
dali zbog ponešto povišenog mjesta od okolih voda, mjesto gdje je "oseka", te je
suho i pogodno za izgradnju nastambi. U srednjovjekovnim dokumentima pisanim
latinskim jezikom pod utjecajem mađarskog jezika javlja se kao Eszek ili Ezeek.
Kasnije su varijante, Essegg, njemačka ili Essec, latinska, samo jezične
prilagodbe izvornom hrvatskom.

Najraniji spomen Osijeka u povijesnim izvorima datira iz 1196. godine. Radi se o
ispravi kralja Emerika, (1196. - 1204.), kojom se cistercitskom cikadorskom
samostanu potvrđuje pravo ubiranja pristojbi od carina i trgovine te skelarine
preko rijeke pošto je Osijek je bio poznat prijelaz preko rijeke Drave. Taj
dokument je vrlo važan jer svjedoči o tome da je Osijek već u 12. stoljeću bio
važno trgovačko mjesto na trasi stare rimske ceste koja je povezivala jugoistok
Europe s panonskom nizinom. Nažalost, pisani izvori za povijest Osijeka u 13.
stoljeću nisu sačuvani, tek gabariti romaničkog sloja temelja, najvjerojatnije,
župne crkve Sv. Trojstva mogu svjedočiti ponešto o veličini i značaj grada u to
doba. Temelji su pronađeni u dvorištu današnjeg franjevačkog samostana. Kasnijom
gotičkom dogradnjom, vjerojatno u 15. stoljeću, Osijek je dobio razmjerno veliku
trobrodnu crkvu u kojoj su pokapani i pripadnici plemićke obitelji Korogy, u
čijem se vlasništvu duže vrijeme gard nalazio. Znamo da se u Osijeku nalazio i
augustinski samostan, što je dodatna potvrda urbanog statusa mjesta.

Jedna zanimljivost je da je u praskozorje srednjega vijeka kralj Ludovik II.
(1516.-1526.) odobrio bosanskom biskupu Mihovilu Keserű i dvorskom komorniku
Ivanu Szerecsenyju u Osijeku otvoriti kovnicu novca. Nažalost, nema podataka je
ta kovnica ikada zaživjela.

Osvajači Osmanskog Carstva u grad su stigli 14. kolovoza 1526. kad je Osijek
predan bez borbe, no kažu da ga je Ibrahim-paša do temelja razorio. Kasnije ga
Sulejman Veličanstveni potpuno obnavlja te gradi čuveni pontonski most preko
Drave i obližnjih močvara do mjesta Darda u ukupnoj dužini od 8 km. Osijek
kasnije opet postaje čuven po obrtu, trgovini i velikim sajmovima.

Grad je ostao pod Turcima više od 150 godina,u sklop Požeškog sandžakata, i biva
oslobođen 29. rujna 1687. da bi uskoro, od 1690. pod turskom opsadom, bio
potpuno porušen, no ovoga puta ne i osvojen.

Od 1687. Osijek i istočno područje današnje Hrvatske nalazili su se u okviru
Habsburške Monarhije. Zbog strateškog položaja grada, nove su vlasti na obali
Drave izgradile vojno utvrđenje, koje čini današnju Tvrđu, (1712. - 1721.).
Unutar bedema nastao je grad građanskih kuća u baroknom stilu. Stanovništvo se
zbog vojnih razloga naseljavalo zapadno i istočno te su tako nastale nove
četvrti. Na zapadu, uzvodno uz Dravu Gornji grad te nizvodno od Tvrđe Donji
grad.

Početkom 18. stoljeća u Donjem i Gornjem gradu formiraju se zasebni magistrati
čime te dvije jedinice počinju funkcionirati kao samostalne gradske općine.
Zemljišni gospodar sve tri općine bila je Dvorska komora. Politike
dekameralizacije u Slavoniji, reforme i općenito politika Marije Terezije u ovim
krajevima dovela je do početka pregovora između tri komorske općine o
ujedinjenju, očito s namjerom da se Osijeku, kao i drugim značajnijim centrima u
regiji, dodijeli status slobodnog i kraljevskog grada. Međutim, zbog razmirica
oko održavanja sajmova do ujedinjena je došlo tek 2. prosinca 1786. godine,
ukazom Josipa II. Tijekom 18. stoljeća Osijek se razvio u najznačajnije
političko, gospodarsko i kulturno sjedište u Slavoniji, u kome su se djelovali
brojni obrtnici, trgovci, knjižnice, kazališta, a već 1729. godine otvorena je
isusovačka gimnazija. Godine 1735. Franjevci su osnovali tiskaru, a njihovim je
nastojanjima osnovan i studiji filozofije i teologije. Dana 28. kolovoza 1809.
godine Osijek je svečano proglašen slobodnim i kraljevskim gradom, a time
počinje novo doba grada Osijeka.

Sredina 19. stoljeća je doba bržeg razvoja Osijeka, osobito Gornjeg grada. U
Donjem je gradu 1874. godine sagrađena jedna od najvećih i najljepših bolnica u
ovom dijelu Europe. Godine 1846. podignuta je velika županijska palača, a
kasnije, 1866., nasuprot županijske palače i Hrvatsko narodno kazalište. Pod
kraj 19. stoljeća otvoraju se srednje škole - obrtna, realna, učiteljska i
trgovačka. Na potezu od Tvrđe do Gornjeg grada kasnije se grade vile i druge
građevine u secesijskom stilu.

Krajem 1918. i raspadom Austro-Ugarske, Osijek s današnjom istočnom Hrvatskom
ulazi u Kraljevinu Srba, Hrvata i Slovenaca, koja 1929. mijenja ime u Kraljevina
Jugoslavija. U travnju 1941., s početkom Drugog svjetskog rata u Jugoslaviji,
Kraljevina Jugoslavija se raspada te Osijek ulazi u sastav NDH. Od 1941. do
1945. hrvatski dio Baranje pripada Mađarskoj te je Osijek pogranični grad. Važno
je napomenuti da je Osijek u ratnom periodu bio žrtva Savezničkog bombardiranja
civilnih objekata. Nakon sloma fašizma, u travnju 1945., svi dijelovi današnje
Hrvatske i Osijek ulaze u sastav Federativne Narodne Republike Jugoslavije
(kasnije Socijalističke Federativne Republike Jugoslavije). Sam je grad
oslobođen 14. travnja 1945. godine. U Osijeku se osniva više fakulteta i viših
škola, a 1975. i sveučilište, koje od osnutka nosi naziv velikog biskupa
Đakovačko ili bosansko i srijemske biskupije (1855.-1905.) i hrvatskoga mecene
rođenog Osječanina Josipa Jurja Strossmayera.

Tijekom Domovinskog rata (1991.), posebno nakon pada Vukovara u studenom 1991.,
srpske paravojne snage i Jugoslavenska narodna armija (JNA) prodiru nadomak
grada. Grad je bio ratno ugrožen još mnogo prije. 11. srpnja 1991. je osječki
MUP RH nakon 10-satne akcije uhitila skupinu srpskih terorista. Pod topništvom
JNA i četnika Osijek trpi znatna razaranja, ali se uspijeva održati. Prije rata
u Osijeku je na nekoliko lokacija bio smješten garnizon JNA pod imenom 12.
proleterska mehanizirana brigada u sklopu 1. vojne oblasti (sa sjedištem u
Beogradu) a u sastavu tzv. Tuzlanskog korpusa. Na čelu garnizona (koji se
službeno zvao "Kasarna Milan Stanivuković - narodni heroj") u Osijeku nalazio se
tada pukovnik Bora Ivanović zvani Konj, koji se ne samo tijekom boravka u
Osijeku već i nakon izlaska iz grada aktivno uključio u rat protiv Hrvatske.
Osječko je Državno odvjetništvo protiv sada umirovljenog generala JNA i Vojske
Jugoslavije Bore Ivanovića i još trojice oficira iz tadašnjeg garnizona JNA u
Osijeku 2006. podigla optužnicu zbog razaranja grada Osijeka i civilnih
objekata.

Nakon žestokih borba, velikosrpske postrojbe su zauzele Paulin Dvor 16. prosinca
1991., 11 dana nakon što su okupirale Antunovac, a skoro pola godine otkad su (u
lipnju) u osječkoj neposrednoj okolici, u Bijelom Brdu, Tenji i Markušici
uspostavljene terorističke baze velikosrpskih ekstremista, odakle su isti
napadali Osijek (još 29. lipnja 1991. je bio žestoko napadnut[Pješačkim napadom
valjda, topnički su bili cijelog rata.] iz Tenje) i kontrolirali prugu i cestu
Osijek-Vinkovci (iz Markušice).

Napadi su počeli još 29. lipnja 1991. iz Tenje koju su držali pobunjeni Srbi i
JNA. JNA i pobunjeni Srbi granatirali su grad i iz inih iz okupiranih naselja.
5. srpnja 1991. dužnosnici Srbije i JNA (Milošević - Jović - Kadijević)
dogovorili su razmještaj postrojba JNA u Hrvatskoj na područja koja su Srbi
željeli izdvojiti iz Hrvatske, ako već ne uspiju zauzeti cijelu Hrvatsku. Osijek
se našao na planskoj ruti udara na Hrvatsku i odsijecanja dijelova Hrvatske:
"Glavne snage koncentrirati na liniji: Karlovac - Plitvice na zapadu; Baranja,
Osijek, Vinovci - Sava na istoku i Neretva na jugu. Na taj način pokriti sve
teritorije gde žive Srbi do potpunog raspleta". I kad su te dane (5.-6. srpnja)
hrvatski MUP i ZNG potisnuli četnike iz Stare Tenje, JNA, neusporedivo moćnija
od hrv. snaga, otvoreno se je stavila na stranu pobunjenih Srba, napadom na
Osijek. 19. kolovoza zrakoplovi JNA bombardirali su Osijek, dvije su žene
stradale smrtno, pogođena je osječka katedrala i industrijski pogoni. 21.
kolovoza JNA snažno topnički napale Osijek i okolna sela, ranivši mnoštvo
civila. Vođa srpskih terorista Željko Ražnatović zahtijevao je predaju grada u
roku od 24 sata. 3. rujna srpske su snage zauzele Bilje. Istog su dana unatoč
potpisane obustave paljbe, srpske snage topnički napale Osijek, ubivši 18, a
ranivši 28 osoba. 6. rujna u napadu JNA je oštetila crkvu sv. Petra u Osijeku.
10. rujna topničkim napadom JNA pogođen dječji vrtić i franjevački samostan. 15.
rujna srpske paravojne snage topnički su napale osječku bolnicu i ubile pritom 4
osobe. 16. rujna hrvatski su branitelji u Osijeku uništili 10 tenkova JNA, koja
je cijeli dan neprekidno napadala osječku bolnicu. Tog se dana predao Dom JNA u
Osijeku hrvatstkim snagama. Tijekom rujna JNA je nagomilala oklopno-mehanizirane
snage u osječkim predgrađima te u Baranji, tako da se mogao očekivati oubhvatni
napad na Osijek sa sjeverne strane. Rujna je JNA izvodila koordinirani udar radi
izvlačenja 12. pmbr koja je bila okružena u vojarni u Osijeku. Hrv. su snage
pokušale olakšati pritisak na grad manjom napadnom akcijom. 16. rujna na
Tenjskoj je cesti JNA srušila nadvožnjak, a tenkovi s poligona "C" pucali su na
Brijest, Reftalu i Dinaru. 17. rujna ZNG zauzeo je borbama poligon C i ine
vojarne, no iz svih je tih objekata JNA izvukla kompletno oružje, koje je
poslije rabila u napadu na Vukovar. ZNG je napustio položaje u Sarvašu. Opasnost
pješačko-tenkovskog napada dugo je visila Osijeku kao mač nad glavom. Vukovar je
nakon dugotrajne opsade pao 18. studenoga, vijesti o padanju hrvatskih naselja
stizale su odosvuda, a neprijatelj se primicao gradu. 5. prosinca pao je
Antunovac. Istog su dana snage JNA i četnici, nakon strahovite topničke
pripreme, krenuli u konačno osvajanja grada Osijeka općim oklopno-pješačkim
napadom, a hrvatske su snage uz velike žrtve u bitci na šumi Rosinjači na južnom
prilazu gradu malim postrojbama zaustavile udar. JNA i pobunjeni Srbi okupirali
su Paulin Dvor 16. prosinca 1991. Prosinačkih su dana hrvatske snage uspjele
olakšati pritisak na Osijek sa sjeverne strane, oslobađanjem 30 km2 u Baranji
napraviti mostobran za buduće vojnooslobodilačke akcije.

Tijekom Domovinskog rata je u obrani Osijeka od srpskih paravojnih snaga i
Jugoslavenske narodne armije (JNA) poginulo 1260, a ranjeno više od 5000
hrvatskih vojnika i civila. Među žestoke napade spada onaj od 3. travnja 1992.
kad je u napadu velikosrpskih snaga poginulo 20 (dvadeset), a ranjeno 100
(ljudi).

Osijek se 1990-ih proslavio u punkerskim krugovima. Za razliku od prvih
desetljeća kad je punk u Osijeku u usporedbi s ostatkom punk scene u Hrvatskoj
bio slabo zastupljen, tek bi vrijedilo spomenuti sastav Vibra Yunkers, sredinom
1990-ih slika se promijenila u potpunosti te osječak punk scena postala je
najjača u Hrvatskoj. Ističu se sastavi kao Debeli Precjednik, COG i drugi.

Gradsko vijeće je predstavničko tijelo građana i tijelo grada kao jedinice
lokalne samouprave. Ono u okviru svog djelokruga donosi akte kojima se uređuje
obavljanje poslova od lokalnog značaja, odnosno poslova koji Ustavom nisu
dodijeljeni državnim ili županijskim tijelima. Vijeće ima 36 članova.

Sadašnji saziv vijeća odabran je na lokalnim izborima u svibnju 2013. Trenutačni
predsjednik vijeća je Anto Đapić.

Osijek je bio veliko hrvatsko industrijsko središte. Svojevremeno se moglo reći
i da je bio industrijaliziraniji od Zagreba, a nazivalo ga se i hrvatskim
Manchesterom. Brojne poznate hrvatske robne marke, počevši od sitnih potrebština
u domaćinstvu, proizvode se u Osijeku.

U Osijeku je razvijena strojogradnja (poljodjelski strojevi), kemijska
industrija (Saponia), konditorska industrija (Kandit), šećerana (Tvornica šećera
Osijek), proizvodnja piva (Osječko pivo) i dr. Poznata je bila tvornica žigica
Drava koja je ugašena. Iako je nekada zastupljenost industrije bila mnogo veća
zadnjih godina glavno obilježje grada je velika nezaposlenost mladih i duboka
kriza gospodarstva.

Osijek se nalazi na međunarodnom prometnom koridoru Budimpešta-Sarajevo-Ploče.
Usprkos tome što koridor nema autocestu cijelom svojom dužinom, Osijek je spojen
na mrežu autocesta Hrvatske. Do njega se dolazi autocestom A5, tzv. Slavonikom.
U Osijek se može doći željeznicom, koristeći usluge hrvatskih željeznica, te
zračnim putem preko Zračne luke Osijek. Organizirani putnički riječni promet
Dravom do Osijeka ne postoji.

Autobusne tvrtke Panturist, Polet, Autoprijevoz Požega, Croatiatrans i druge
manje prijevozničke tvrtke prometuju do Osijeka, a gradski prijevoz obavlja
Gradski prijevoz putnika Osijek. Osijek je jedini hrvatski grad osim Zagreba
kojim prometuju tramvaji.

Podrobniji članak o temi: Tvrđa Tvrđa je povijesna jezgra Osijeka, ostatak
nekadašnje osječke tvrđave koji je postupno prerastao u gradski prostor.
Podignule su je austrijske vojne vlasti nakon oslobođenja od Turaka 1687.
godine, kao sjedište generalata i važnu obrambenu točku jugoistočnog dijela
carstva.

Središnji trg u Tvrđi je Trg sv. Trojstva na kojemu se ističu barokne zgrade.
Najznačajnija je palača Slavonske Generalkomande, zdanje podignuto za sjedište
generalata i Zemaljsku upravu Slavonije. Nije poznat arhitekt ove građevine, ali
se zna da je građena po nalogu kneza Eugena Savojskog od 1724. do 1726. godine.
Zgrada je izvorno imala arkade s toskanskim stupovima u dvorištu, a ističe se
velebnim pročeljem s portalom koji nose atlanti, monumentalnom vežom i
stubištima po uzoru na bečke barokne palače. Zanimljivo je da je drugi kat
zgrade nadograđen naknadno 1765. godine, ali je oblikovanje ponovljeno kao na
donjim etažama.

S lijeve strane trga je zgrada Glavne straže (danas Muzej Slavonije), podignuta
za tvrđavsku stražu, i karakteristična po zvoniku s terasom s koje se pružao
pogled na cijelu okolicu. S druge strane trga uglovno je smještena zgrada
Gradskog magistrata iz 1702. godine, odnosno bivša gradska vijećnica, a danas
Muzej Slavonije. Uz spomenute, cijelom Tvrđom dominiraju jednostavne barokne
zgrade 18. stoljeća, s nizovima prozora i arkadama prema dvorištu, koje su
služile kao vojarne i vojna spremišta. Od manjih objekata nalazimo i nekoliko
baroknih kuća iz 18. stoljeća, među kojima se naročito ističe kuća Plemić
(Franjevačka 5), s pročeljem u motivima rokajnih školjki, u duhu rokokoa.

Sredinom Trga sv. Trojstva uzdiže se Kužni pil, odnosno spomenik Presvetog
Trojstva, podignut u znak zavjeta protiv kuge koja je ranije često pogađala
Slavoniju. Dala ga je izraditi 1729.-1730. godine Marija Ana Petraš, supruga
zapovjednika osječke tvrđave, o čemu svjedoči natpis na postolju. Spomenik se
sastoji od središnjeg dijela s kipovima svetaca zaštitnika protiv kuge, sv.
Sebastijana, sv. Franje Ksavera, sv. Karla Boromejskog i sv. Rozalije, dok je na
vrhu stupa Presveto Trojstvo s kipovima Boga Oca i Krista te Duha Svetog
prikazanog u liku golubice. Pil je obnovljen 1784. godine, kada su mu dodana
četiri vanjska kipa (sv. Katarina, sv. Marija Bezgrešnog Začeća, sv. Ivan
Nepomuk i sv. Josip), za koje se vjeruje da su izvorno stajali na nekim od
gradskih vrata. Spomenik predstavlja kvalitetno kiparsko djelo baroknog doba, a
pripisuje se osječkom kiparu Josipu Gerupu. U Tvrđi se nalaze i dvije važne
sakralne građevine. Župna crkva sv. Mihovila (1725.-1748.) barokna je crkva s
dva zvonika građena za osječke isusovce. U njoj su bogati oltari i oltarne pale
austrijskog slikara Franza Xavera Wagenschöna. Druga je franjevačka crkva uz
koju se nalazio i samostan, kasnije pretvoren u vojarnu. Samostan je značajan po
tome što je u njemu djelovali studiji filozofije i teologije (1709.-1735.),
nakon čega je tu osnovana prva visoka škola u Slavoniji - teološki fakultet, kao
i prva tiskara.

Gornji grad je urbano središte Osijeka. Ondje je glavni gradski trg trokutnog
oblika - Trg Ante Starčevića. Gornji je grad izgrađen najvećim dijelom krajem
19. i početkom 20. stoljeća, pa ga karakterizira arhitektura historicizma.
Najistaknutija građevina je župna crkva sv. Petra i Pavla, građena 1894. do
1899. u neogotičkom stilu, prema projektu njemačkog arhitekta Franza
Langenberga, a na poticaj biskupa Josipa Jurja Strossmayera. U blizini je
neoklasicistička Palača županije (1834.-1846., arhitekt N. Hild), te Hrvatsko
narodno kazalište s elementima pseudomaurske arhitekture. Od baroknih građevina
može se istaknuti kapucinski samostan (1706.-10.) s crkvom sv. Jakova
(1723.-27.), te manja crkva sv. Roka, kojoj je naknadno početkom 19. stoljeća
dodan pročelni zvonik.

Osječki se Gornji grad ponosi vrhunskom arhitekturom secesije. U tom je pogledu
značajna Europska avenija, reprezentativna avenija s raskošnim secesijskim
palačama podignutima za osječke industrijalce i ugledne građane početkom 20.
stoljeća. Od zgrada u blizini, najoriginalnije secesijsko ostvarenje je Kino
Urania, djelo arhitekata Viktora Axmanna iz 1912. godine, te palača Glavne pošte
iz iste godine.Europska avenija ima najdulji secesijski niz u jugoistočnoj
Europi.

Donji grad obuhvaća velik istočni dio Osijeka. Iako je začet u ranije vrijeme,
obilježila ga je arhitektura 19. stoljeća. Značajna je barokna crkva Preslavnog
Imena Marijina. Tu je i kuća kotlara Kragujevića, lijep primjer malograđanske
prizemnice s arkadama iz 18. stoljeća. Na istom trgu nalazi se kapela sv. Roka
(1742.-44.) i barokni kip Blažene Djevice Marije (1757.)

Najzapadnija četvrt u gradu Osijeku. Broji oko 14.000 stanovnika i više od 5000
kućanstava. Dan gradske četvrti je 14. rujna. Također se tamo i nalazi se
znameniti klasicistički dvorac obitelji Pejačević.

Prve kazališne predstave održavale su se u baroknom Osijeku još u 18. stoljeću,
a prva kazališna zgrada, Hrvatsko narodno kazalište, sagrađena je 1866. godine.
HNK je i danas najznačajnija kazališna ustanova u Slavoniji. Osim nje, u gradu
djeluje i Dječje kazalište Branka Mihaljevića u Osijeku.

U Osijeku je i muzej od nacionalnoga značenja, Muzej Slavonije, u zgradi bivšeg
Gradskog magistrata u Tvrđi, gdje se čuvaju bogate zbirke predmeta vezanih za
povijest Slavonije. Muzej posjeduje i bogatu arheološku zbirku, a smještena je u
zgradi nekadašnje Glavne straže u Tvrđi, te se često, kolokvijalno, naziva
arheološkim muzejom jer je nekadašnji osječki Arheološki muzej 2012. godine
pripojen Muzeju Slavonije. Tim je činom osječki Arheološki muzej prestao
djelovati s radom, a Muzej Slavonije preuzeo je sve nekretnine, imovinu,
djelatnike, prava i obveze Arheološkoga muzeja.

U jednoj od bivših tvrđavskih vojarni, pisano blago slavonske povijesti čuva
Državni arhiv u Osijeku. Od drugih muzejskih ustanova, tu je Galerija likovnih
umjetnosti, u kojoj je vrijedna zbirka slikarstva od 18. do 20. stoljeća.
Konjička vojarna u ulici Kamila Firingera 3 zaštićeno je kulturno dobro.

U gradu su dva kina, Kino Urania u povijesnoj secesijskoj zgradi, te Kino
Europa.

Od 2004. godine održava se glazbeni festival Urban fest Osijek čiji je cilj
promoviranje mladih neafirmiranih sastava i DJ-a iz regije.

U Osijeku djeluju kulturne ustanove mađarske manjine u RH :Mađarsko kulturno
društvo Népkör i Prosvjetno-kulturni centar Mađara u RH.

Osijek je 2016. godine ušao u završni krug natjecanja za prestižnu titulu
"Europske prijestolnice kulture" (za 2020.) Osim Osijeka, u uži su krug ušli
gradovi Pula, Rijeka i Dubrovnik. Predsjednik Povjerenstva nezavisnih stručnjaka
za izbor hrvatske Europske prijestolnice kulture za 2020. godinu, Steve Green, u
četvrtak, 24. ožujka 2016. godine, u 17.15. sati na konferenciji za medije
održanoj u Muzeju Mimara objavio je odluku Povjerenstva prema kojoj će Europska
prijestolnica kulture 2020. godine biti Rijeka.

U Osijeku izlazi nekoliko dnevnih novina. Najznačajniji je Glas Slavonije. Više
regionalno je bio orijentiran Slavonski dom (proistekao iz nekadašnjeg Osječkog
doma) koji je pod utjecajem gospodarske krize ugašen zadnjeg dana 2009. Od 2006.
izlazi i besplatni regionalni poslovni časopis BIZdirekt.

Nekolicina radijskih postaja emitira se iz Osijeka: HRT – Radio Osijek,
Slavonski radio, Gradski radio, ali i studentski radio osječkog Sveučilišta -
Radio UNIOS te studentski radio Elektrotehničkog fakulteta Sveučilišta u Osijeku
- Radio ETFOS.

Tu su i dvije lokalne televizijske postaje: Slavonska televizija i Osječka
televizija.

Veći športski objekti u Osijeku su: Stadion Gradski vrt, Dvorana Gradski vrt,
Športska dvorana Zrinjevac te Športska dvorana Jug. Među ostalima, tu su:
Sokolski dom, Gradski bazeni, Teniski centar Osijek, Atletski klub Slavonija
žito, Streljana Pampas, te Rekreacijski centar Copacabana.



https://hr.wikipedia.org/wiki/Banglade%C5%A1

Bangladeš, službeno Narodna Republika Bangladeš je država u južnoj Aziji. Leži
na sjevernoj obali Bengalskog zaljeva (dijela Indijskog oceana), na delti rijeka
Ganges, Brahmaputra i Meghna. Graniči s Indijom na zapadu, sjeveru i istoku te s
Mianmarom na jugoistoku.

Procjenom za 2006. godinu navodi se broj od 144,437,000 stanovnika i sa oko 370
raznih narodnosti, od kojih većinu čine maloljudne zajednice koje se služe
bengalskim jezikom. Narodi što su ovdje naseljeni indoeuropske su jezične
porodice, a dijelom i kinesko-tibetske. Bengalaca, u pravom smislu, ima
99,568.000, a samo ime Bangladeš znači 'zemlja Bengalaca. Kod ostalih
narodnosnih skupina brojčano znatno je manje, to su: Rohingya (13,781.000), po
vjeri muslimani, ima ih i u Mianmaru; Sylhetti bengalci (3,839.000), koji ne
govore bengalski, a ispovijedaju islam; Kayastha (2,913.000), najviše ih ima u
Indiji, i čine posebnu kastu; Mahishya, poznati i kao Sadgop ili Chasa
(1,039.000); Kaibartta (692.000); Yadava (317.000); pleme Chakma (251.000);
Burmanci (290.000); pleme Tangchangya (31.000); Patani (545.000); Munda
(92.000). Ima i nešto Urdu muslimana (1300)

U Bangladešu je gustoća stanovnika veoma visoka. U mnogim dijelovima je čak
iznad 5,000 stanovnika po km². Najgušća regija je Narsingdi sa skoro 2,000 st.
po km², a najgušće naseljen grad je glavni grad Bangladeša Dhaka sa čak preko
40,000 st. po km²

Bangladeš je sve do 1947. bio dio Britanske Indije. Kad se Britanska Indija
podjelilia na Pakistan i Indiju, Bangladeš je postao dio Pakistana. I onako
siromašni Bangladeš, postao je kroz Pakistansko-indijski rat zbog doline Kašmir
još siromašniji. Osim toga, u politici su stanovnici Bangladeša, tj. Bengali
bili veoma malo zastupljeni i trpili nepravdu. Zbog tih razloga, uz dugu i
napornu proceduru, Bangladeš je 26. ožujka 1971. proglasio neovisnost od
Pakistana. Malo pomalo, mnoge države svijeta su priznavale neovisnost
Bangladeša, te je 1974. i Pakistan konačno priznao Bangladeš kao nezavisnu i
suverenu državu. Nakon proglašenja neovisnosti, Bangladeš je postao
parlamentarna demokratska država sa premijerom Mujibom. 1973. dobila je njegova
stranka apsolutnu većinu u parlamentu. No ubrzo je u Bangladešu zavladala glad.
Mujib ukida demokratski i parlamentarni sustav te proglašava jednostranački
režim. 15. kolovoza 1975. nakon ustanka vojske, Mujib je sa svojom obitelji
ubijen. U sljedećem vremenskom razdoblju uslijedile su razne pobune i neredi,
sve dok general Ziaur Rahman nije došao na vlast. On je ponovno uveo
višestranačku demokraciju, i osnovao Bangladešku nacionalnu stranku BNP. No i on
je nakon ustanka 1981. ubijen od strane vojne sile. Nakon njega došao je General
Hossain Mohammad Ershad na vlast. On je bio na vlasti sve do narodnog ustanka
1990., kada je smijenjen. Od tada pa do danas, Bangladeš je parlamentarna,
višestranačka i demokratska država, koja od tada nije imala većih ustanka i
nereda.

Bangladeš je jedna od država koje su veoma snažno pogođene problemom globalnog
zatopljenja. Čak više od 10 milijuna ljudi su direktno pogođeni povećanjem
razine mora. To je razlog zasto je Bangladeš često pogođen olujama i poplavama.

Bangladeš je od 1991. republika. Zadnja promjena parlamenta se dogodila 1996.
Predsjednika bira parlament svakih 5 godina. Pravo glasa se dobiva navršenom 18.
godinom. Bangladeš je član Commonwealtha. Zanimljivo je da Indija već 6 godina
gradi zid u granicu, koji će biti dugačak oko 4000 km, da bi spriječili ilegalne
migracije iz Indije u Bangladeš i obratno. Ilegalne migracije su problem, zato
što u Indiji živi oko 20 milijuna benglaca.

Bruto domaći proizvod Bangladeša iznosi 460 američkih dolara po glavi stanovnika
i to ga čini jednom od najsiromašnijih zemalja svijeta. Stanovništvo se većinom
bavi poljoprivredom, no unatoč tomu poljoprivreda čini samo oko 20% BDP-a.

Gospodarstvo u Bangladešu, za razliku od drugih siromašnih zemalja, je u
prilično dobrom porastu. Rast gospodarstva iznosi 5%. 2006. godine doseglo je
brojku od čak 6,2%, što je ujedno nada za bolje dane u Bangladešu.

Korupcija je jedan od najvećih problema u gospodarstvu Bangladeša. Prema zadnjem
istraživanju, Bangladeš se nalazi na 156. mjestu od ukupno 163 države, koje su
bile ispitane.

Godine 2000. Bangladeš je ostvario uvoz robe u vrijednosti 8,403 milijarde
dolara, dok je izvoz nešto manji, oko 5700 milijardi dolara. To pokazuje
negativnu bilancu, što se tiče uvoza i izvoza. 75% robe koju Bangladeš izvozi je
tekstil.



https://hr.wikipedia.org/wiki/Registarske_oznake_za_vozila_u_Republici_Hrvatskoj

Standardna registarska pločica vozila u Republici Hrvatskoj sastoji se od dva
slova koja označavaju iz kojega grada vozilo dolazi koje je grbom Republike
Hrvatske odvojeno od tri ili četiri broja, a na kraju se nalaze jedno ili dva
slova koja su od brojeva odvojena povlakom.

Na standardnim registarskim pločicama sva slova i brojke su crna, dok su kod
inozemnih državljana koji privremeno borave u Republici Hrvatskoj i kod
privremeno registriranih vozila ona zelena. Na velikim kamionima i većim
vozilima koja su prevelika za neke manje ceste slova i brojke registarske
pločice moraju biti crvena.

Registarske pločice MUP-a Republike Hrvatske sastoje se od šest plavih brojki
koja su na dva jednaka dijela podijeljena grbom Republike Hrvatske. Na vozilima
vojske Republike Hrvatske podloga je žuta, a slova su crna. No, vojna vozila
nemaju oznaku iz kojega su grada, nego oznaku HV. Registracija kod diplomatskih
vozila je ponešto drugačija, odnosno podloga je plava, a slova i brojke su žute.

Sve navedene pločice su napravljene od metala, dok su probne registarske pločice
od papira. To su privremene oznake koje se koriste dok se vozilo ne registrira i
osigura.

Prema novome pravilniku, koji je trebao stupiti na snagu 1. srpnja 2015., svi su
gradovi trebali imati svoje pločice. No taj je rok zbog raznih neslaganja
poslije natječaja bio odgođen.

Dolaskom nove Vlade (2016.) odlučeno je da će zbog štednje pločice ostati
nepromijenjene odnosno da svaki grad ipak neće dobiti svoje pločice već će se na
postojeće pločice, na lijevoj strani, dodati prepoznatljiva HR/EU naljepnica.

Od 4. srpnja 2016. u Hrvatskoj se izdaju nove registarske oznake s europskim
logom.



https://hr.wikipedia.org/wiki/%C4%8Ce%C5%A1ka

Češka Republika (češki: Česká republika) ili samo Češka (češki: Česko) je država
u Srednjoj Europi koja graniči s Poljskom na sjeveroistoku, Slovačkom na
jugoistoku, Austrijom na jugu i Njemačkom na zapadu i sjeverozapadu. Glavni grad
Češke je Prag. Današnja Češka sastoji se od dvije povijesne regije, Češke i
Moravske, te dijela treće povijesne regije, Šleske.

Češko ministarstvo vanjskih poslova objavilo je 1993. da se u svim međunarodnim
situacijama osim službenih dokumenata kao engleski naziv države treba koristiti
Czechia, ali u svijetu se i dalje češće koristi naziv "Czech Republic".

Češka se pojavila krajem 9. stoljeća, kad se ujedinila pod dinastijom
Přemyslovići. Češko (Bohemsko) kraljevstvo (Bohemija) bilo je važna lokalna
sila, ali njegova je moć opala zbog razaranja tijekom vjerskih sukoba kao što su
bili Husitski ratovi u 15. stoljeću i Tridesetogodišnji rat u 17. stoljeću.
Kasnije je Češka potpala pod kuću Habsburg i postala dio Austro-Ugarske. Od 16.
stoljeća do kraja 1. svjetskog rata Češka i Moravska pripadale su Habsburškom
Carstvu i dijelile njegovu povijest.

Austro-Ugarska je propala u prvom svjetskom ratu, a Česi i susjedni Slovaci
ujedinili su se 1918. godine u neovisnu republiku Čehoslovačku. Suživot
različitih etničkih sukoba (Čeha, Slovaka, Mađara, Nijemaca) u jednoj državi
izazvao je opće nezadovoljstvo koje je 1938. Hitler iskoristio i pripojio
Njemačkoj područje Sudeta sa stanovništvom njemačke tradicije i jezika
(Münchenski sporazum). Vojna intervencija u Sudetima bila je jedna od uzroka 2.
svjetskog rata, a prethodila je pripojenju cijele Čehoslovačke Reichu. U
razdoblju njemačke okupacije Čehoslovačka je prestala postojati, a premijer
Edvard Beneš (1935.-1946.) odlazi u u London, gdje 1940. postaje predsjednik
Nacionalnog vijeća Čehoslovačke republike, koje saveznici priznaju kao legitimnu
vladu u izbjeglištvu.

Nakon drugog svjetskog rata opet je stvorena Čehoslovačka, koja je bila pod
utjecajem Sovjetskog Saveza od 1948. godine, pa nadalje. Kada su češki politički
vođe pokušali liberalizirati vlast tijekom "Praškog proljeća", vojska Varšavskog
pakta okupirala je zemlju 1968. godine. Čehoslovačka je stekla slobodu od
Sovjetskog Saveza 1989. godine u mirnoj "Baršunastoj revoluciji". Zatim se 1.
siječnja 1993. mirno podijelila na dvije neovisne republike, današnju Češku i
Slovačku.

Djelujući u pravcu regionalne suradnje, Češka je ostala članica Srednjoeuropske
inicijative i Višegradske skupštine koja se od 1993. god. preorganizirala u
Srednjoeuropsko područje slobodne trgovine – CEFTA. Godine 1999. je postala
članica saveza NATO, a članica Europske unije postala je 1. svibnja 2004.
godine.

Prema ustavu, Češka je parlamentarna demokracija, a šef države je predsjednik,
kojeg biraju građani svakih pet godina. Predsjednik ima određene ovlasti, kao
što je pravo da predlaže suce Ustavnog suda, raspušta parlament u određenim
uvjetima, te ulaže veto na zakone. Osim toga, predsjednik imenuje predsjednika
vlade, koji usmjerava najveći dio domaće i vanjske politike, a predsjednik
imenuje i druge članove kabineta na prijedlog predsjednika vlade.

Češka ima dvodomni parlament sa Zastupničkim domom (Poslanecká sněmovna) i
Senatom (Senát). Prvi dom ima 200 zastupnika, koji se biraju svake četiri godine
proporcionalnim biranjem. Drugi dom ima 81 člana, koji imaju mandat šest godina,
a jedna trećina se bira svake dvije godine na temelju većinskog glasovanja u dva
kruga. Biračko pravo je opće i jednako, a imaju ga svi građani s navršenih 18
godina života. Najviši državni prizivni sud je Vrhovni sud. Predsjednik imenuje
Ustavni sud, koji sudi o pitanjima ustava. Suci Ustavnog suda imaju mandate od
deset godina.

Češka ima 13 pokrajina (kraje, jednina kraj) i jedan glavni grad (hlavní město),
ovdje označen zvjezdicom (*):

Češki (bohemski) reljef je vrlo raznolik. Na zapadu je velika nizina kroz koju
teku rijeke Laba i Vltava, te koja je okružena niskim planinama Krkonoše (u
Sudeti), na kojima je i najviši vrh države, Sněžka (1,602 m).

Moravska, istočni dio zemlje, više je brdovita i kao glavnu rijeku ima Moravu,
ali u njoj izvire i Odra. Rijeke iz Češke teku u tri različita mora: Sjeverno
more, Baltičko more i Crno more. Klima je umjerena, ljeta su topla, a zime
hladne, oblačne i vlažne. Osjećaju se i morski i kontinentalni utjecaji.

Češka i Moravska, regije s jakom industrijom još u doba Habsburškog Carstva,
bile su najrazvijenija područja još u komunističkom bloku, što se osobito odnosi
na sekundarni privredni sektor. Prijelaz na slobodno tržište, započet 1990.,
dovršen je mnogo brže nego u ostalim zemljama toga područja zahvaljujući krupnim
stranim ulaganjima. Češka se od sredine 1999. oporavlja od recesije.
Gospodarstvo je živnulo u razdoblju od 2000. do 2001. godine zbog izvoza u
Europsku uniju, pogotovo u Njemačku, te zbog investicija iz inozemstva, dok je
domaća potražnja sve jača.

Češko je poljodjelstvo intezivno i iskorištava visoki stupanj mehanizacije u
proizvođačkim sustavima. Na više od polovine obradivih površina proizvode sve
žitarice; obilata je i proizvodnja krumpira, povrća, duhana i šećerne repe, dok
se na kraju oko Plzena, u Češkoj, uzgaja hmelj, sirovina za proizvodnju piva.
Radi se na dovršenju privatizacije bankarstva, telekomunikacija i energetike,
što će povećati strane investicije, dok će preustroj velikih kompanija i banaka,
te modernije financije, trebali povećati proizvodnju.

Iako su ležišta nafte gotovo iscrpljena, u zemlji rade velika postrojenja za
njezinu preradu; Ostravom prolazi ruski naftovod dug čak 4 500 km. Energetskim
potrebama udovoljavaju brojne termoelektrane, hidroelektrane i nuklearne
centrale. Obilje sirovina omogućilo je razvoj teške i lake metalurgije u blizini
rudarskih područja.

Cestovne i željezničke prometnice u republici Češkoj dobro su razgranate diljem
zemlje, dok se autocestovna mreža širi i razvija. Prag je dobro povezan s
glavnim gradovima središnje Europe: s Budimpeštom, Bečom, Moskvom, Varšavom,
Berlinom. Dobro je razvijen i zračni promet. Kroz zračne luke Praga, Brna i
Ostrave prolazi veliki dio trgovačkoga prometa.

U Češkoj prema popisu stanovništva iz 2011. živi 10,436,560 stanovnika odnosno
ili 134 st./km². Većina stanovnika Češke su Česi (64,3%), Moravci (5,0%),
Slovaci (1,4%), Ukrajinci (0,5%), Poljaci (0,4 %), Vijetnamci (0,3%), Nijemci
(0,2%), Romi i dr. Službeni jezik je češki, a govore se i jezici brojnih
etničkih manjina. Glavne religije kao postoci ukupnog stanovništva su:
Rimokatolici (10,3%), protestanti (0,8%) te ireligiozni (34%), ostali (9%). 45%
populacije se nije izjasnilo po pitanju vjere.

Karlovo sveučilište u Pragu, osnovano 1340-ih (vjerojatno 1348.), bilo je prvo
sveučilište u srednjoj Europi i u svim slavenskim zemljama. Neki od njegovih
studenata i profesora su bili: Franz Kafka, Milan Kundera, Nikola Tesla, Albert
Einstein, Ernst Mach, Edvard Beneš i dr. Wolfgang Amadeus Mozart je bio vezan za
Prag, jer je u njemu nalazio na više razumijevanja za svoj rad, nego u Beču. U
Narodnom kazalištu u Pragu je održana premijera njegove opere "Don Giovanni" 29.
listopada 1787. Vila Bertramka u kojoj je stanovao, danas je pretvorena u muzej.

Poznati su češki kompozitori nacionalne škole iz 19. stoljeća, Bedřich Smetana i
Antonin Dvořak. Među književnicima izdvajaju se Karel Čapek, Franz Kafka i Milan
Kundera. Slikar i grafičar Alfons Mucha bio je jedan od predvodnika umjetničkog
pravca secesije (ili Art Nouveau). Česi su bili među najaktivnijim umjetnicima u
pokretu kubizma. Čuveni znanstvenik, Gregor Mendel, otac genetike, živio je i
istraživao u Brnu.



https://hr.wikipedia.org/wiki/Sun%C4%8Danica

Sunčanica nastaje izlaganjem glave, a posebno potiljka, visokoj temperaturi -
odnosno utjecaju sunčeve topline.

Tijelo regulira temperaturu radom kardiovaskularnog sustava i znojenjem. Kako bi
znojenje bilo efikasnije, za vrijeme visokih vrućina, kroz kožu protječe veća
količina krvi. Dio tekućine iz krvi se izlučuje i hlapi, a nakon toga se
ohlađena krv vraća u tijelo. U ovom mehanizmu je važno uočiti dvije stvari: (1)
kako više krvi odlazi u kožu na hlađenje, mogući su problemi s tlakom, jer se u
ostatku organizma dešava manjak krvi - i osim toga (2) bilo se ubrzava kako bi
se što više krvi rashladilo i procirkuliralo tijelom.

Koristeći krv kao rashladnu tekućinu, tijelo prvenstveno štiti najvažnije organe
- kao što je mozak.

Pri izlaganju glave utjecaju sunca, temperatura u lubanji će se povećati .
Tijelo će pokušati rashladiti mozak, na način da se što više hladne krvi uputi u
glavu. Posljedica ovoga je da žilice u mozgu nabreknu i mozak natekne od
relativno naglog povećanja volumena. Simptomi ovakve pojave su jako slični
potresu mozga i nisu bezazleni. Ozbiljni slučajevi sunčanice mogu završiti i
dugotrajnom nesvjesticom, pa i komatoznim stanjem i smrću.

Sunčanica je vrlo ozbiljno stanje - koje može završiti dugotrajnom nesvjesticom,
a na koncu i komom i smrću.

Bolesniku dati mlake napitke (ako je pri svjesti) te mu ne davatipića koji
utječu na tlak i krvotok - ponajprije kavu i alkohol.

Tekst je preuzet sa Obiteljskog foruma Mama-mami. Originalni članak možete
pročitati ovdje.



https://hr.wikipedia.org/wiki/%C5%A0vicarska

Švicarska Konfederacija ili Švicarska (njem. Schweizerische Eidgenossenschaft,
fra. Confédération suisse, tal. Confederazione Svizzera, retoromanski
Confederaziun Svizerra) je savezna država u središnjoj Europi. Graniči s
Lihtenštajnom i Austrijom na istoku, Francuskom na zapadu, Italijom na jugu i
jugoistoku, te Njemačkom na sjeveru.

Confoederatio Helvetica je latinska inačica službenog naziva države, čime se
izbjegava izbor između jednog od četiri službena jezika. Akronim CH se, među
ostalim, koristi kao internetski nastavak.

Švicarska se nalazi u Srednjoj Europi i prostire se između Ženevskog i Bodenskog
jezera. Graniči s Njemačkom, Austrijom, Italijom, Lihtenštajnom i Francuskom.
Ukupna površina iznosi 41 285 km2. Glavni grad je Bern, a ostali veći gradovi su
Zürich, Ženeva, Lausanne i Basel.

Sastoji se od tri geografska različita djela: Jure na sjeverozapadu, Švicarske
visoravni u srednjem dijelu i Alpa na jugu i jugoistoku. Oko 10% državnog
teritorija zaprema vapnenačka Jura (prosječna visina 700 - 800 m) s krškim
formama reljefa, 30% Švicarska visoravan (500 - 1000 m), građena od pješčenjaka
i konglomerata koje pokrivaju glacijalni nanosi, a 60% Alpe. Dolinom Rhone,
Gotthardskim masivom i dolinom Rajne odvojene su Bernske i Glarnske Alpe na
sjeveru od Peninskih ili Valiških (najviši vrh u Švicarskoj Dufour, 4 633 m),
Lepontskih i Retijskih na jugu. Na Peninskim i Bernskim Alpama, nalazi se
najveće alpsko područje ledenjaka (Altschgletscher).

Klimatske razlike uvjetovane reljefom. Na Švicarskoj visoravni klima je uglavnom
topla. Klima južnih alpskih dolina približuju se sredozemnoj. Viši dijelovi
Švicarske imaju izrazito planinsku klimu; u Davosu (na 1 560 m visine) prosječna
siječanjska temperatura -7 °C, srpanjska 12,1 °C. Najveću godišnju veličinu
oborina (više od 2000 mm) imaju rubni dijelovi Alpa. Unutrašnji planinski
dijelovi sa zatvorenim dolinama znatno su suši (do 600 mm u dolini gornje
Rhone). Na sjevernoj strani Alpa i na Švicarskoj visoravni karakterističan je
suh i topao vjetar fen, koji uzrokuje nagle promjene temperature. Izuzetno blaga
klima jest na obalama jezera.

Gusta riječna mreža pripada slivu Sjevernog mora i Sredozemnog mora s Jadranskim
morem i Crnim morem. U Gotthardskom masivu izviru velike rijeke zapadne Europe:
Rajna (Vorderrhein), duga 375 km (u Švicarskoj) i Rhone, 264 km. Rajna odvonjava
oko 4/5 švicarskog teritorija. Veći su vodeni tokovi Tessin (pritok pada) i Inn
(pritok Dunava). Rijeke se ističu hidroenergetskim potencijalom koji se u
velikoj mjeri iskorišćuje. Mnoga jezera pretežno su glacijalnog podrijetla. Na
sjeverozapadu Nešatelsko jezero (Lac de Neuchatel) u srednjem dijelu Ciriško
(Zürichsee), Firvaldštetsko (Vierwaldstätter See) i druga manja jezera. Lugansko
jezero i Lago Maggiore Švicarsku dijele od Italije, Ženevsko od Francuske,a
Bodensko jezero (Bodensee) od Njemačke i Austrije. Prirodna vegetacija nižih
područja uglavnom nije sačuvana; do 800 m prevladavaju kulture. Iznad 800 m
rasprostranjena je lišćarska šuma, koja visinom prelazi u četinarsku. Pojas
četinara pruža se u središnjem dijelu Alpa do 2300 m, a visogorske livade i
pašnjaci do snježne granice (oko 3000 m).

Švicarska ima vlastitu trgovačku mornaricu s matičnom lukom u Baselu. U vanjskoj
trgovini Švicarska se služi stranim lukama, u prvom redu Rotterdamom. Unutrašnja
plovidba razvijena je na jezerima. Zbog svog geografskog položaja Švicarska ima
veliko značenje u međunarodnom avionskom prometu (glavni je aerodrom Zürich).
Kopnene prometnice ulaze u sustav čvorišnog dijela europske prometne mreže.

Švicarska je razvijena industrijska i poljoprivredna zemlja. Najviše ljudi je
zaposleno u uslužnim djelatnostima te u poljoprivredi. Razvijena je industrija
čelika, metala, aluminija, mašinska, preciznih instrumenata, elektrotehnika,
kemijska, farmaceutska, tekstilna, kože, prehrambena, keramička, betonskog
materijala... Zemljište nije naročito pogodno za razvitak poljoprivreda mada
ostaje važan faktor u Švicarskoj. Razvijeno je stočarstvo, a naročito se
uzgajaju mliječne krave te svinje. Također je razvijen zimski turizam. Razvijena
je industrija čokolade, najpoznatija marka švicarske čokolade je Lindt, smatra
se jednom od najboljih. Švicarska spada u red gospodarski najrazvijenijih država
s najvišim standardom života u svijetu. Dugogodišnja liberalna gospodarska
politika te financijske prednosti vojne neutralnosti, neposredne demokracije i
otvorenoga gospodarstva omogućili su Švicarskoj da postane najbogatija europska
zemlja.

Najslabije je naseljeno Alpsko područje (25 - 50 stanovnika na km2). Glavnina
stanovništva okupljena je na prostoru Švicarske visoravni; tu se nalaze
najvažniji gradovi s glavnim granama industrije i najveći dio poljoprivredne
površine. Glavni je grad Bern (141 300 stanovnika veliki Bern 282 400
stanovnika, 1980.), a najveći Zürich (374 200 stanovnika, Veliki Zürich 707 300
stanovnika, 1975.); ostali su istaknuti gradski centri Basel, Ženeva (Geneve),
Losana (Lausanne) i Luzern. Prema popisu iz 1970. god. 64,9% stanovnika govori
njemački (Schwyzerdütsch), 18,1% francuski, 11,9% talijanski i 0,8% retoromanski
(4,3% otpada na ostale jezike). U Švicarskoj boravi 1 012 710 stranih državljana
(1975.). Među sveučilištima (od ukupno sedam) najstarije je u ono Baselu
(osnovano 1460. godine).

Tragovi ljudskih naselja na području Švicarske potječu iz ranog paleolitika. U
2. stoljeću naseljavali su zapadni dio zemlje kelti Helveti, koji su ratovali s
Rimom, i nakon Cezarove pobjede kod Bibracte potpali pod njegovu vlast. U 3. i
4. stoljeću istočnu Švicarsku počinju zaposjedati Alemani, a zapadni su dio u
drugoj polovici 5. stoljeću zauzeli Burgundi. Od 6. stoljeća Švicarska je uz
prekide bila u sastavu franačke države. Od 11. do 13. stoljeća gotovo su cijelim
teritorijem sjevernim od Ženevskog jezera vladali grofovi, poslije vojvode od
Zahringena. U drugoj polovici 12. stoljeća dominiraju u jugozapadnom dijelu
zemlje grofovi Savojski, a na sjeveroistoku grofovi Habsburški. Za vrijeme Prvog
svjetskog rata neutralnost Švicarske nije bila ugrožena. Švicarska je 1920.
stupila u Ligu naroda, zadržavši i dalje položaj neutralne zemlje. Za vrijeme
Drugog svjetskog rata Švicarska je održala svoju neutralnost pomažući prvo na
obje strane, a kasnije samo Njemačku i Italiju. 1946. godine uspostavljeni su
diplomatski odnosi sa Sovjetskim Savezom. Švicarska nije tražila primanje u UN,
jer joj je priznat status stalno neutralne države. Na referendumu 1959. godine
odbijen je prijedlog da žene dobiju pravo glasa. Godine 1960. Švicarska je
pristupila Europskom udruženju za slobodnu trgovinu (EFTA). 1971. godine žene su
dobile pravo glasa. Švicarska je ušla u UN 10. rujna 2002. (odlukom A/RES/57/1).
Krajem 2008. godine Švicarska je postala i punopravna članica Schengenskog
prostora.



https://hr.wikipedia.org/wiki/Islamski_kalendar

Islamski kalendar ili hidžretski kalendar je kalendar po kojem se ravnaju
muslimani prilikom određivanja svojih dnevnih dužnosti i blagdana, a u mnogim
islamskim državama ovo je službeni kalendar.

Riječ je o je lunarnom (mjesečevom) kalendaru. On se ravna prema mjesečevim
mijenama. Jedna puna mjesečeva mijena (transformacija od mjeseca mlađaka na nebu
do punog mjeseca i potom opet do mlađaka) označava protok jednog mjeseca po
kalendaru. Jedna hidžretska godina ima 354 ili 355 dana. Zbog toga dan
hidžretske Nove godine nikad ne pada na isti dan po gregorijanskom kalendaru
(sunčevom kalendaru) nego kruži kroz sva godišnja doba. Na taj je način,
također, izbjegnuto eventualno poklapanje islamskih i poganskih svetkovina na
isti dan.

Za početak islamskog kalendara uzima se Hidžra, preseljenje Muhameda i muslimana
iz Meke u Medinu 622. godine uslijed progona i pritisaka koje su nad njima
vršili mekanski idolopoklonici. Od Hidžre do danas (2016.) navršilo se 1436
hidžretskih godina, te se nalazimo u 1437. hidžretskoj godini. S obzirom da je
početak islamskog kalendara fiksiran kasnije odnosno da godine prolaze brže zbog
manjeg broja dana, po broju godina preklopiti će se s gregorijanskim 20874.
godine.

Muslimani, osim vlastitog kalendara, imaju i vlastite blagdane među kojima su
najveći Ramazanski i Kurban-bajram.

Nedovršeni članak Islamski kalendar koji govori o religiji treba dopuniti.
Dopunite ga prema pravilima Wikipedije.



https://hr.wikipedia.org/wiki/Haiku

Haiku (jap. 俳句, hrvatski. smiješni stih; mn.: haiku) tradicionalan je Japanski
oblik poezije, koja se proširila diljem svijeta. Smatra se najkraćim oblikom
poezije na svijetu.

Među najvažnije haiku pjesnike se smatra Matsuo Bashō (1644.-1694.), Yosa Buson
(1716.-1783.), Kobayashi Issa (1763.-1827.) i Masaoka Shiki (1867. - 1902.).
Bashō je obnovio sa svojom učenicima haikai pjesništvo, i uspio da bude
prepoznata kao ozbiljna literatura. Shiki se smatra osnivačem moderne haiku. On
je skovao izraz Haiku(u odnosu na starije haikai ili hokku).

Haiku pokazuje iznimno koncentrirani moment prirode, koji je povezan s
događajima u ljudskoj unutrašnjosti. Prvi stih haiku idealno ilustrira osnovne
sliku, atmosferu, osjećaja ili mislil.

Haiku vrlo često sadrži riječi koje se odnose na određeno godišnje doba. Riječi
se mogu odnositi na biljke ili životinje, ljude aktivnosti ili svečanosti.
procvala japanska trešnja ukazje na proljeće, ljiljani na ljeto, krizantema na
jesen i repa na zimu.



https://hr.wikipedia.org/wiki/Marko_Babi%C4%87_(branitelj)

Marko Babić (Vukovar, 16. veljače 1965. - Zagreb, 5. srpnja 2007.) legendarni
hrvatski branitelj Domovinskog rata i pukovnik Oružanih snaga Republike
Hrvatske.

Borio se u bitci za Vukovar i drugim bojištima diljem Hrvatske do konačnog
oslobođenja.

Marko Babić je nekoliko godina proveo na privremenom radu u Švicarskoj. Uoči
agresije na Hrvatsku, u travnju 1991. godine vraća se u Vukovar. Priključuje se
hrvatskim braniteljima na Trpinjskoj cesti.

Bio je zamjenik zapovjednika 3. bojne 204. vukovarske brigade i jedan od
najbližih suboraca i zamjenik legendarnog zapovjednika, general-bojnika Blage
Zadre. Uništio je na Trpinjskoj cesti 14 tenkova. Organizirao je iznimno
uspješnu protuoklopnu borbu u zoni odgovornosti 3. bojne, posebno protuoklopne
vodove "Žuti mravi" (od čijih pripadnika nitko nije preživio) i "Pustinjski
štakori".

Pukovnik Marko Babić napustio je HV do 1997. godine kada se časno skinuo.
Zajedno s redateljem Eduardom Galićem i producentom Dominikom Galićem producirao
je dokumentarac Heroji Vukovara. Na poticaj Mladena Pavkovića, UBIUDR Podravka
mu je 2012. godine dodijelila posthumno priznanje - Junak hrvatskog Domovinskoga
rata. Priznanje su primili članovi njegove obitelji u Vukovaru.

Umro je od posljedica moždanog udara. Marko Babić pokopan je na vukovarskom
Memorijalnom groblju Hrvatskih branitelja 9. srpnja 2007.



https://hr.wikipedia.org/wiki/Bol_u_donjem_dijelu_le%C4%91a

Bol u donjem dijelu leđa, križobolja ili lumbago je učestali poremećaj mišića i
kostiju leđa. Zahvaća oko 40% ljudi u nekom trenutku života. Bol u donjem dijelu
leđa (često skraćeno LBP, eng.: low back pain) može se klasificirati prema
trajanju kao akutna (bol koja traje kraće od 6 tjedana), sub-kronična (6 do 12
tjedana), ili kronična (više od 12 tjedana). Bolest je moguće dalje
klasificirati prema temeljnom uzroku kao mehaničku, ne-mehaničku, ili prenesenu
bol.

U većini slučajeva epizoda boli u donjem dijelu leđa, specifični uzrok ne bude
identificiran, pa ga se čak niti ne traži, a vjeruje se da je bol posljedica
mehaničkih problema poput istezanja mišića ili istezanja zgloba. Ako se bol ne
povuče nakon konzervativnog liječenja ili je popraćena upozoravajućim simptomima
kao što je neobjašnjeni gubitak tjelesne mase, vrućica, ili značajni problemi
osjeta ili pokretljivosti, mogu biti potrebni dodatni testovi u svrhu traženja
ozbiljnog podležećeg problema. U većini slučajeva, slikovna dijagnostika poput
računalne tomografije nije korisna te nosi vlastite rizike. Unatoč tome,
primjena slikovne dijagnostike u dijagnostici boli u donjem dijelu leđa je
povećana. Bol u donjem dijelu leđa može biti prouzročena oštećenjem
intervertebralnog diska, te je u tom slučaju test podizanja pružene noge korisno
u identifikaciji ovog uzroka. U onih s kroničnom boli, sustav za obradu
informacije o boli može neispravno interpretirati informacije, te prouzročiti
jaku bol kao odgovor na neznačajan podražaj.

Liječenje akutne nespecifične boli u donjem dijelu leđa u pravilu podrazumijeva
konzervativne mjere poput primjene jednostavnih analgetika te nastavak što je
više moguće normalne aktivnosti, koliko to bol dopušta. Lijekovi se preporučuju
dok god su djelotvorni, a preferirani lijek prvog izbora je acetaminofen
(također poznat kao paracetamol). Simptomi boli u donjem dijelu leđa obično se
poprave tijekom nekoliko tjedana od njihovog početka, a 40-90% ljudi se potpuno
oporavi u vremenu do šest tjedana.

Za one čije se stanje ne popravi nakon uobičajenog liječenja postoji nekoliko
drugih opcija. Opioidi mogu biti korisni kada jednostavni lijekovi protiv boli
nisu dovoljni, ali nisu općenito preporučeni zbog svojih nuspojava. Kirurško
liječenje može biti korisno za one s kroničnom boli i invaliditetom vezanim uz
oštećenje intervertebralnog diska. Ono može biti preporučeno i za one sa
spinalnom stenozom. Za ostale slučajeve nespecifične boli u donjem dijelu leđa
nije pokazana jasna korist kirurgije. Bol u donjem dijelu leđa često utječe na
raspoloženje, koje se može popraviti uz savjetovanje i/ili antidepresive. Uz to,
postoje mnoge terapije iz područja alternativne medicine, uključujući Alexander
tehniku te ljekovito bilje, ali ne postoji dovoljno dokaza da bi ih se moglo
preporučiti sa sigurnošću. Dokazi o kiropraktičarskim tehnikama i manipulaciji
kralježnicom su mješoviti.

Tipičan prikaz akutne boli u donjem dijelu leđa je razvoj boli nakon pokreta
koji uključuju podizanje, uvijanje ili naginjanje prema naprijed. Simptomi mogu
početi brzo nakon pokreta ili nakon buđenja sljedećeg jutra. Opis simptoma može
se kretati od osjetljivosti u određenoj točki do raširene boli. Može se
pogoršavati s određenim pokretima, poput podizanja noge, ili u pozicijama, poput
sjedenja ili stajanja. Može biti prisutno i širenje boli niz nogu poznato kao
išijas. Prvo iskustvo akutne boli u donjem dijelu leđa javlja se tipično između
20-te i 40-te godine, te je često prvi razlog za posjetu liječniku u odrasloj
dobi. Ponavljajuće epizode javljaju se u više od polovice ljudi, s time da su
ponovljene epizode obično bolnije od prve.

Drugi se problemi mogu javiti kao posljedica boli u leđima. Kronična bol u
donjem dijelu leđa može biti povezana s problemima sa spavanjem, uključujući
produljeno vrijeme potrebno za usnivanje, nemiran san, kraće spavanje, i
smanjeno zadovoljstvo snom. Uz to, većina ljudi s kroničnom boli u donjem dijelu
leđa pokazuje simptome depresije ili anksioznosti.

Bol u donjem dijelu leđa nije određena bolest, već simptom koji može biti
prouzročen velikim brojem podležećih problema različitih razina ozbiljnosti.
Većina slučajeva križobolje nema jasan uzrok, ali vjeruje se da je rezultat
manje značajne ozljede mišića ili kostiju, poput uganuća ili istegnuća.
Pretilost, pušenje, dobitak na tjelesnoj masi za vrijeme trudnoće, stres, loše
fizičko stanje, loše držanje tijela, te loš položaj pri spavanju također mogu
doprinijeti boli u donjem dijelu leđa. Puna lista mogućih uzroka uključuje mnoge
rjeđe bolesti. Fizički uzroci uključuju osteoartritis, reumatski artritis,
degeneraciju diska između kralježaka ili hernijaciju spinalnog diska, frakturu
kralješka (primjerice zbog osteoporoze) ili, rijetko, zbog infekcije ili tumora
kralješnice.

Žene mogu patiti od akutne boli u donjem dijelu leđa koja je posljedica
medicinskih poremećaja koji zahvaćaju ženski spolni sustav, uključujući
endometriozu, ciste jajnika, tumore jajnika, ili fibrome maternice. Gotovo pola
svih trudnih žena žali se na bol u donjem dijelu leđa ili u dijelu križne kosti
tijekom trudnoće, zbog promjena u držanju tijela i centra gravitacije što
uzrokuje istezanje mišića i ligamenata.

Lumbalno područje (ili donji dio leđa) sastoji se od pet kralježaka (L1-L5).
Između ovih kralježaka su vezivno-hrskavični diskovi, koji služe kao jastuci, te
sprečavaju trljanje kralježaka jednih o druge dok u isto vrijeme štite
kralježničku moždinu. Živci izlaze iz i ulaze u kralježničku moždinu kroz
specifične otvore između kralježaka, te osiguravaju koži osjet i signale za
mišiće. Stabilnost kralježnice održana je pomoću ligamenata i mišića leđa te
abdomena. Mali zglobovi koji se zovu fasetni zglobovi ograničavaju te
usmjeravaju pokrete kralježnice.

Mišići multifidusi nalaze se duž stražnje strane kralježnice, te su važni za
održavanje kralježnice ravnom i stabilnom tijekom puno uobičajenih pokreta poput
sjedenja, hodanja i podizanja. Problemi s ovim mišićima često se nalaze u ljudi
s kroničnom boli u donjem dijelu leđa, jer bol u leđima rezultira time da osoba
upotrebljava mišiće leđa na neispravan način u pokušaju izbjegavanja boli.
Problemi s mišićima multifidusima nastavljaju se i nakon što bol prestane, te je
to vjerojatno jedan od važnih razloga zbog kojih se bol vraća. Kao dio programa
oporavka u ljudi s kroničnom boli u donjem dijelu leđa preporučuje se učenje
pravilne uporabe ovih mišića.

Intervertebralni disk ima želatinoznu jezgru okruženu fibroznim prstenom. U
svojem normalnom, neoštećenom stanju, većina diska nije opskrbljena cirkulacijom
niti živčanim sustavom – krv i živci nalaze se samo s vanjske strane diska.
Specijalizirane stanice koje mogu preživjeti bez izravne opskrbe krvlju nalaze
se u sredini diska. Tijekom vremena, disk gubi svoju fleksibilnost te sposobnost
apsorpcije fizičkih sila. Ova smanjena sposobnost suočavanja s fizičkim silama
povećava pritisak na druge dijelove kralježnice, uzrokujući zadebljanje
ligamenata kralježnice te razvoj koštanih izraslina na kralješcima. Kao
rezultat, prostor kroz koji prolazi kralježnička moždina i živčani korijeni
postaje manji. Kada dođe do degeneracije diska kao rezultat ozljede ili bolesti,
sastav diska se mijenja: krvne žile i živci mogu urasti u središte diska i/ili
prolabirani material može stvarati izravan pritisak na korijen živca. Bilo koja
od ovih promjena može prouzročiti bol u leđima.

Bol je općenito neugodan osjećaj koji nastaje kao odgovor na događaj koji ili
oštećuje ili potencijalno oštećuje tkivo u tijelu. Postoje četiri glavna koraka
u procesu osjećanja boli: transdukcija, transmisija, percepcija, te modulacija.
Živčane stanice koje prepoznaju bol imaju stanična tijela u ganglijima stražnjih
korjenova te vlakna koja prenose signale u kralježničku moždinu. Proces
osjećanja boli počinje kada događaj koji uzrokuje bol aktivira krajeve
prikladnih osjetnih živčanih stanica. Ova vrsta stanica pretvara događaj u
električni signal procesom transdukcije. Nekoliko različitih vrsta živčanih
vlakana vrše transmisiju električnog signala od transdukcijske stanice do
stražnjeg roga kralježničke moždine, od tamo do moždanog debla, te zatim od
moždanog debla do različitih dijelova mozga kao što su talamus i limbički
sustav. U mozgu, signali boli se obrađuju te dobivaju kontekst u procesu
percepcije boli. Kroz modulaciju, mozak može modificirati slanje daljnjih
živčanih impulsa tako da poveća ili smanji otpuštanje neurotransmitera.

Dijelovi sustava za osjet i obradu boli mogu neispravno funkcionirati;
stvarajući tako osjećaj boli kada tome ne postoji vanjski uzrok, signalizirajući
previše boli nakon nekog uzroka, ili signalizirajući bol nakon nekog inače
nebolnog događaja. Uz to, mehanizmi modulacije boli mogu nepravilno
funkcionirati. Ovi su fenomeni uključeni u mehanizam kronične boli.

Kako je građa leđa kompleksna, a tuženje na bol je subjektivno te ovisno o
socijalnim faktorima, dijagnoza boli u donjem dijelu leđa nije jednostavna. Dok
je većina boli u donjem dijelu leđa prouzročena problemima s mišićima i
zglobovima, ovi uzroci moraju se odijeliti od neuroloških problema, tumora
kralježnice, prijeloma kralježnice, te infekcija, između ostalog.

Postoji više načina podjele boli u donjem dijelu leđa, bez suglasnosti o tome
koja je najbolja. Postoje tri glavne vrste boli u donjem dijelu leđa prema
uzroku: mehanička bol u leđima (uključujući nespecifična istezanja
muskuloskeletnog sustava, herniju diska, kompresiju korijena živca, degeneraciju
diska ili bolesti zglobova, te prijelome kralježaka), nemehanička bol u leđima
(tumori, upalni poremećaji poput spondilooartritisa, te infekcije), te prenesena
bol iz unutarnjih organa (bolesti žučnjaka, bubrežni kamenac, upale bubrega, te
aneurizme aorte, između ostalih). Mehanički ili muskuloskeletni problemi podloga
su većini slučajeva (oko 90% ili više), a od njih, većini (oko 75%) ne bude
identificiran specifični uzrok, a smatra se da je uzrok u istezanju mišića ili
ozljedi ligamenata. Rijetko, pritužba na bol u donjem dijelu leđa javlja se kao
posljedica sistemskih ili psiholoških problema, poput fibromijalgije te
somatoformnih poremećaja.

Bol u donjem dijelu leđa može se podijeliti prema simptomima i znakovima.
Difuzna bol koja se ne mijenja s određenim pokretima, te je lokalizirana na
donji dio leđa, bez širenja dalje od stražnjice, klasificira se kao
nespecifična, što je najčešća klasifikacija. Bol koja se širi niz nogu do ispod
koljena, nalazi se s jedne strane (u slučaju hernije diska), ili obje strane (u
spinalnoj stenozi), te čija se jačina mijenja s određenim pokretima i manevrima
jest radikularna, te čini oko 7% slučajeva. Bol koju prate upozoravajući
čimbenici poput traume, vrućice, tumora u povijesti bolesti ili značajna slabost
mišića može ukazivati na ozbiljniji problem u podlozi boli te se klasificira kao
bol koja zahtjeva hitnu pozornost ili pažnju specijalista.

Simptomi se također mogu klasificirati prema trajanju kao akutni, subkronični
(također poznato kao subakutni), ili kronični. Određeno trajanje potrebno za
pripadanje ovim grupama nije univerzalno dogovoreno, ali općenito bol koja traje
kraće od šest tjedana klasificira se kao akutna, bol koja traje šest do dvanaest
tjedana je subkronična, a ona koja traje duže od dvanaest tjedana je kronična.
Liječenje i prognoza mogu se mijenjati ovisno o vremenu trajanja simptoma.

Prisutnost određenih znakova, nazvanih upozoravajući znakovi, ukazuje na potrebu
za daljnjim testovima u potrazi za ozbiljnijim problemom u podlozi boli, koji
mogu zahtijevati neposredno ili specifično liječenje. Prisutnost upozoravajućeg
znaka ne znači da postoji bitan problem. Njegovo je značenje sugestivno, te
većina ljudi s upozoravajućim znakovima nemaju ozbiljnijih problema u podlozi
boli. Ako nisu prisutni upozoravajući znakovi, podvrgavanje slikovnoj
dijagnostici ili laboratorijskim testovima tijekom prva četiri tjedna od početka
simptoma nije se pokazalo korisno.

Korisnost upozoravajućih znakova je slabo podržano dokazima. Najkorisniji
znakovi za detekciju prijeloma su: starija dob, upotreba kortikosteroida, te
značajna trauma, pogotovo ako rezultira oznakama na koži. Najbolja determinanta
za utvrđivanje prisutnosti tumora su prethodni tumori u povijesti bolesti.

Nakon isključivanja drugih uzroka, ljudi s nespecifičnom boli u donjem dijelu
leđa liječeni su simptomatski, bez određivanja točnog uzroka boli. Korisni mogu
biti napori za otkrivanje čimbenika koji bi mogli komplicirati dijagnozu, poput
depresije, zloporabe lijekova i droga, ili namjera vezanih za isplatu
osiguranja.

Slikovna je dijagnostika opravdana kada su prisutni upozoravajući znakovi,
neurološki simptomi koji ne prolaze, te kontinuirana bol ili bol u pogoršanju.
Konkretno, rana upotreba slikovne dijagnostike (MRI ili CT) preporuča se kod
sumnje na tumor, infekciju ili cauda equina sindrom. MRI ima veću osjetljivost
od CT-a za identifikaciju bolesti diska; obje tehnologije su jednako korisne u
dijagnostici spinalne stenoze. Samo nekoliko fizikalnih dijagnostičkih testova
je korisno. Test podizanja pružene noge je gotovo uvijek pozitivan u onih s
hernijom diska. Lumbalna provokativna diskografija može biti korisna u
identifikaciji specifičnog uzroka boli u onih s jakom kroničnom boli u donjem
dijelu leđa. Slično tome, terapijski postupci poput blokade živca mogu se
koristiti u određivanju specifičnog izvora boli. Neki dokazi podupiru primjenu
injekcija u fasetne zglobove, transforminalnih epiduralnih injekcija, te
sakroilijačnih injekcija kao dijagnostičkih testova. Većina drugih fizikalnih
testova, poput procjene skolioze, slabosti ili trošenja mišića, poremećaja
refleksa, od male su koristi.

Pritužba na bol u donjem dijelu leđa jedan je od najčešćih razloga za posjet
liječniku. Za bol koja traje tek nekoliko tjedana, vjerojatno je da će se povući
sama od sebe. Prema tome, ako povijest bolesti te fizikalni pregled osobe ne
ukazuju na specifičnu bolest kao uzrok, medicinska društva savjetuju da se
pacijenti ne upućuju na slikovnu dijagnostiku poput rendgena, CT-a, te MRI-ja.
Pojedinci mogu željeti biti podvrgnuti ovakvoj dijagnostici, ali ako nisu
prisutni upozoravajući znakovi, to se smatra nepotrebna zdravstvena
skrbnepotrebnom zdravstvenom skrbi. Rutinska primjena slikovne dijagnostike
povećava troškove, povezana je s većom učestalosti operacija bez ukupne koristi,
te zračenje koje se koristi može biti štetno za zdravlje pacijenta. Manje od 1%
testova slikovne dijagnostike pronalazi uzrok problema. Slikovna dijagnostika
može detektirati i bezopasne abnormalnosti, što potiče traženje daljnjih
nepotrebnih testova i zabrinutost. Ipak, korištenje MRI-ja lubmalne regije
povećano je za više od 300% među korisnicima United States Medicare zdravstvenog
osigurnja između 1994. i2006.

Učinkovite metode za prevenciju boli u donjem dijelu leđa nisu dobro razvijene.
Fizička vježba je vjerojatno učinkovita u prevenciji vraćanja boli u onih čija
je bol trajala više od šest tjedana. Srednje tvrd madrac blagotvorniji je kod
kronične boli od tvrdih madraca. Postoji vrlo malo dokaza da pojas za leđa
pomaže u prevenciji boli u donjem dijelu leđa više od edukacije o pravilnim
tehnikama podizanja tereta. Ulošci za cipele ne pomažu u prevenciji boli u
donjem dijelu leđa.

Nošenje s boli u donjem dijelu leđa ovisi o kategoriji: mehanički problemi,
ne-mehanički problemi, ili prenesena bol. Za akutnu bol koja uzrokuje samo blage
do srednje probleme, cilj je vratiti normalnu funkciju, osposobiti pojedinca za
povratak na posao, te smanjiti bol. Bol obično nije ozbiljna, prolazi bez mnogo
terapije, a oporavak je olakšan ako se pokuša vratiti normalnim aktivnostima što
je prije moguće s obzirom na bol. Pružanje vještina za suočavanje kroz potporu i
potvrđivanje prethodno navedenih činjenica korisno je u ubrzavanju oporavka. Za
one sa subkroničnom ili kroničnom boli u donjem dijelu leđa, multidisciplinarni
programi liječenja mogu biti od koristi.

Općenito, preporuča se povećanje tjelesne aktivnosti, ali njena jasna povezanost
sa boli ili invalidnosti nije utrđena u primjerima u kojima se primjenjivala za
liječenje akutnog stanja boli. Kod akutnih bolova, slabih do umjerenih,
kvalitetni pokazatelji govore u prilog aktivnosti hodanja. Liječenje po
McKenzijevoj metodi je donekle učinkovito kod bolova koji se ponavljaju u donjem
dijelu leđa, ali njene prednosti kratkoročno ne izgledaju značajne. Postoje
nesigurni dokazi u korist upotrebe terapije toplinom za akutne i sub-kronične
bolove u križima, ali je općenito vrlo malo dokaza za primjenu bilo topline bilo
hladnoće za terapiju kronične boli. Slabi su dokazi koji pokazuju da bi pojasevi
za leđa mogli smanjiti broj propuštenih radnih dana, ali ne postoji ništa što bi
sugeriralo da će oni pomoći kod umanjivanja boli. Ultrazvučne terapije i udarni
val nisu se pokazali učinkovitima pa se stoga niti ne preporučuju.

Terapija vježbama je učinkovita u smanjenju bolova i poboljšavanju
funkcionalnosti kod osoba s kroničnim bolovima u donjem dijelu leđa. Također se
čini da smanjuje stopu učestalosti ponovljenih bolova u tijeku šest mjeseci
nakon završetka programa i poboljšava funkcionalnost na dulja razdoblja. Nema
dokaza da bi jedna određena vrsta terapije vježbom bila učinkovitija od druge.
Alexanderova tehnika se pokazala korisnom pri kroničnim bolovima u leđima, a
postoje i uvjetni dokazi koji podupiru primjenu joge. Transkutana električna
stimulacija živaca (TENS) se nije pokazala učinkovitom pri kroničnoj boli leđa.
Dokazi za upotrebu uložaka za cipele kao tretman nisu uvjerljivi. Stimulacija
perifernih živaca, minimalno invazivan postupak, bi mogao biti koristan u
slučajevima kronične boli kad taj ne reagira na druge poduzete mjere, premda
pokazatelji koji bi ga potvrdili nisu konačni i nije djelotvoran kod boli koja
se širi u nogu.

Ublažavanje križobolje često uključuje lijekove tako dugo dok su od pomoći. Kad
je križobolja tek počela nastoji se postići potpuni prestanak boli; međutim, ako
problem postane kroničan, ciljevi se mogu promijeniti u umanjivanje boli i
vraćanje najviše moguće funkcije. Budući da su lijekovi protiv bolova samo
donekle učinkoviti, očekivanja pacijenata što se tiče njihove korisnosti mogu
biti drukčija nego što je stvarna učinkovitost, a to može dovesti do smanjenja
zadovoljstva terapijom.

Lijek koji se najprije preporučuje je acetaminofen ili nesteroidni protuupalni
lijekovi (NSAID) (ali ne aspirin), i, za većinu ljudi je to dovoljno. Standardne
doze acetaminofena su veoma sigurne; ipak, vrlo visoke doze mogu izazvati
probleme s jetrima. NSAID-i su djelotvorniji od acetaminofena za akutne epizode.
Međutim oni nose veći rizik od popratnog djelovanja uključujući: otkazivanje
bubrega, čir na želucu i čak možda probleme sa srcem. Stoga, NSAID-i su tek na
drugom mjestu, iza acetaminofena i preporučuju se tek kad ovi prvi ne pomažu.
NSAID-i su dostupni u nekoliko različitih razreda; ne postoji ništa što bi
preporučivalo upotrebu COX-2 inhibitora prije nego li drugu vrstu NSAID-a s
obzirom na djelotvornost. S obzirom na sigurnu upotrebu najbolji bi mogao biti
naproksen. Muišićni relaksansi mogu također biti korisni.

Ako bol ipak nije učinkovito tretirana prethodnom terapijom mogu se upotrijebiti
i opioidi kao što je morfin. Ti lijekovi mogu biti opasni zbog toga što nose u
sebi rizik od ovisnosti, mogu imati negativne interakcije s drugim lijekovima i
rizičniji su zbog popratnih pojava uključujući vrtoglavicu, mučninu i zatvor.
Opioidi mogu poslužiti za kratkotrajno savladavanje jake, akutne boli koja
prouzrokuje značajne probleme. Grupe specijalista ne preporučuju dugotrajno
uzimanje opioida za kronične bolove u donjem dijelu leđa. Za starije osobe s
kroničnom boli, opijati mogu trošiti osobe za koje NSAID-i predstavljaju
prevelik rizik, poput onih s dijabetesom, s problemima s želucem ili srčanim
problemima. Također mogu biti korisni za izabranu skupinu ljudi s neuropatskom
boli.

Antidepresivi mogu biti učinkoviti u liječenju kroničnih bolova povezanih sa
simptomima depresije, ali nose u sebi rizik od nuspojava. Iako se
antikonvulzivni lijekovi gabapentin i karbamazepin ponekad primjenjuju protiv
kroničnih bolova u donjem dijelu leđa i mogu ublažiti bolove išijasa, premalo je
dokaza koji bi poduprli njihovu upotrebu. Sistemski oralni steroidi se nisu
pokazali uspješnima pri bolovima u donjem dijelu leđa. Davanje injekcija u
međukralježne zglobove i sterodne injekcije u diskove se nije pokazalo korisnim
kod osoba s ustrajnim bolovima koji se ne šire; ipak mogli bi biti djelotvorni u
osoba s stalnim išijasem. Epiduralne injekcije kortikosteroida pružaju blago i
upitno kraktotrajno poboljšanje pri išijasu, ali nisu dugotrajno korisni.

Operacija može biti djelotvorna kod osoba s hernijom diska koja uzrokuje jaku
bol koja se širi u nogu, koja izaziva znatnu slabost u nozi, probleme s mjehurom
ili gubitak kontrole nad crijevima. Može biti korisna i za osobe sa spinalnom
stenozom. Ako nema takvih problema, ne postoji jasan dokaz o koristi operacije.

Diskektomija (djelomično uklanjanje diska koji uzrokuje bol u nozi) oslobađa od
bolova učinkovitije od nekirurškog liječenja. Diskektomija daje bolje rezultate
nakon godine dana, ali ne i nakon četiri do deset godina. Manje invazivna
mikrodiskektomija nije pokazala drukčiji ishod od obične diskektomije. Za većinu
drugih stanja nema dovoljno dokaza koji bi govorili u prilog tome da se
preporuči kirurško rješenje. Nije posve jasan ni dugoročan učinak koji operacija
ima na oboljeli disk. Manje invazivne kirurške operacije poboljšale su vrijeme
oporavka, ali su dokazi o njihovoj djelotvornosti nedovoljni.

Za osobe kod kojih je bol lokalizirana u donjem dijelu leđa zbog degeneracije
diska, ima dosta dokaza koji govore da je spinalna fuzija isto tako učinkovita
kao i intenzivna fizikalna terapija i nešto bolja od nekirurških mjera niskog
intenziteta. Fuzija dolazi u obzir kod pacijenata koji imaju bolove u donjem
dijelu leđa prouzročene stečenim iskliznućem kralješka, a pri kojima ne dolazi
do poboljšanja uz konzervativnu terapiju. Istina je da samo malen broj onih na
kojima je provedena spinalna fuzija dožive dobre rezultate. Brojni su i
različiti kirurški postupci kojima se postiže fuzija, ali nema jasnih dokaza o
tome da bi jedan bio bolji od drugih. Dodavanje implantata u kralježnicu tijekom
fuzije povećava rizik, ali ne pruža nikakvo dodatno poboljšanje u boli ili
poboljšanje funkcije.

Nije jasno da li kiropraktično liječenje ili terapija spinalne manipulacije
(SMT) poboljšava rezultate više ili manje od ostalih tretmana u osoba s bolovima
u donjem dijelu leđa. Neke ocjene govore da SMT pokazuje jednake ili bolje
rezultate u savladavanju boli i u poboljšanju funkcije u usporedbi s drugim
često korištenim intervencijama u kratkoročnim, srednjeročnim i dugoročnim
kontrolama; druge pak kažu da nisu djelotvornije u smanjenju boli od bilo koje
druge inertne intervencije, lažne manipulacije ili drugih tretmana i zaključuju
da dodavanje SMT tretmana zaista poboljšava rezultate. Terapijske smjernice u
različitim zemljama dovode do različitih zaključaka. Neki ne preporučuju
spinalnu manipulaciju, neki opisuju manipulaciju kao opciju, a drugi preporučuju
kratki tečaj za one kod kojih nema poboljšanja s drugim tretmanima.Za
manipulaciju pod anestezijom ili medicinski potpomognutu manipulaciju, još nema
dovoljno dokaza da bi je sa sigurnošću prepručili. Akupunktura nije učinkovitija
od placeba, opće njege, ili placebo akupunkture za tretman nespecificirane
akutne ili subkronične boli. Kod kronične boli, akupunktura poboljšava stanje sa
smanjenjem boli više od manjka bilo kakve terapije i podjednako kao i uporaba
lijekova, ali nema učinka na funkcionalnu nesposobnost. Ovo poboljšanje u
osjećaju boli je prisutno samo neposredno nakon tretmana, ali ne u daljem
praćenju bolesti. Akupunktura može biti razuman izbor kod pacijenata s kroničnom
boli koji ne reagiraju na druge vrste terapije, kao neinvazivne metode ili
lijekove. Iako se terapija masažom ne čini posebno učinkovitom u smanjenju
akutne boli u donjem dijelu leđa, može pomoći pacijentima sa subkroničnom i
kroničnom boli, pogotovo ako se kombinira s fizičkom aktivnošću i edukacijom.
Noviji rezultati navode veću učinkovitost pri kombinaciji akupunkture i masaže
od tretmana samom masažom.

Proloterapija, tretman injektiranja lijekova u kompromitirane zglobove lumbalnih
kralježaka kako bi se izazvala upala i time stimulirao odgovor organizma u
smjeru izlječenja, nije se sama po sebi pokazala učinkovitom, ali bi mogla biti
od pomoći u asocijaciji s drugom terapijom. Neurorefleksoterapija, pri kojoj se
mali komadići metala postavljaju plitko ispod kože uha ili donjih leđa, prividno
su učinkoviti u smanjenju boli u leđima i funkcionalnom poboljšanju, iako
postoji vrlo malo dokaza tome u prilog. Terapija biljem, kao npr. vražjom
kandžom i bijelom vrbom može umanjiti broj pojedinaca koji percipiraju visoku
razinu boli, međutim za one koji već troše analgetike ova je razlika beznačajna.
Capsicum se dokazao učinkovitim i u smanjenju boli i u povećanju
funkcionalnosti, kako u obliku gela, tako i u obliku flastera koji sadrži
aktivnu tvar.

Behavioralna therapija bi mogla biti učinkovita protiv kronične boli. Postoji
više vrsta bihevioralne terapije kondicionirane operatorom, koji koristi
pojačanje kako bi umanjio nepoželjno ponašanje i ojačao ono poželjno; kognitivna
behavioralna therapija, koja pomaže pacijentu identificirati i ispraviti
negativno razmišljanje i ponašanje; i bihevioralna terapija kondicionirana
pacijentom, koje modificira pacijentov psihološki odgovor na bol. Bolničko
osoblje u pravilu predlaže pacijentu integrirani program različitih
bihevioralnih terapija. Dokazi da redukcija stresa temeljena na punoj svjesnosti
smanjuje intenzitet kronične boli u križima ili asociranu funkcionalnu
ograničenost nisu konačni, iako ova terapija može biti korisna u boljem
prihvaćanju postojeće boli.

Prognoza za akutnu bol u donjem djelu leđa je uglavnom pozitivna. Bol i
motorička ograničenost se najčešće uvelike poboljša u prih šest tjedana i u
potpunosti nestaje u 40 do 90 % slučajeva. U slučajevima kod kojih su simptomi
prisutni nakon šest tjedana, poboljšanje je općenito sporije s vrlo malim
napretkom u prvoj godini. Kod ogromne većine pacijenata, razina boli i
motoričkog ograničenja je mala ili zanemariva nakon prve godine od napadaja
akutne boli. Određeni psihološki problemi, kao npr. psihološki stres, depresija
ili nezadovoljstvo gubitkom posla mogu produljiti trajanje boli u leđima. U više
od polovice slučajeva križobolje, nakon prve epizode dolazi do ponovljenih
epizoda boli u narednim godinama.

Kod perzistentne boli u leđima, kratkoročni ishod je također pozitivan, s bitnim
poboljšanjem u prvih šest tjedana, ali vrlo malim poboljšanjem nakon ovog toga.
Nakon godine dana, pacijenti s kroničnom boli najčešće i dalje pate od umjerene
boli i motoričkog ograničenja. Osobe s većim rizikom od kroničnih posljedica
križobolje su one s negativnim pristupom prema bolesti i lošom sposobnošću
prihvaćanja boli i funkcionalnog ograničenja, osobe koje loše slijede upute
medicinskog osoblja i pacijenti sa strahom da će fizička aktivnost ponovo
izazvati bol (2,5 veća vjerojatnost negativnog ishoda u prvoj godini),, osobe s
lošim općim zdravstvenim stanjem ili s bitnim psihološkim i psihijatrijskim
poremećajima (Waddellovi znakovi).

Bol u donjem dijelu leđa koja traje najmanje jedan dan i ograničava aktivnost
pojedinca vrlo je česta tegoba. Oko 40% svjetske populacije je bar jednom u
životu imalo križobolju, dok se postotak u razvijenom svijetu penje i do 80%. U
svakom trenutku, od 9 do 12 % svih ljudi u svijetu (oko 632 milijuna) trenutno
pate od boli u donjem dijelu leđa, a gotovo četvrtina ljudi (23.2%) se žali da
je u posljednjih mjesec dana patila od iste boli. Prvi simptomi često počinju
između 20. i 40. godine života. Najčešće je prisutna u dobi od 40. do 80.
godine, s konstantnim trendom povećanja ukupnog broja slučajeva zbog povećanja
starosti populacije.

Nejasno je pate li više od boli u leđima žene ili muškarci. Pregled studija iz
2012. pokazuje učestalost od 9.6 % među muškarcima i 8,7 % među ženama. Druga
studija iz 2012. pokazala je veću učestalost žaljenja na bol u lumbalom dijelu
među ženama u odnosu na muškarce, što bi moglo biti posljedica česte asocirane
boli od osteoporoze, krivo interpretirane boli vezane za menstrualne tegobe i
bol u leđima od trudnoće, kao i opće tendencije izbjegavanja traženja lječničke
pomoći od muškaraca u odnosu na žene. Procjenjuje se da 70 % žena pate od
križobolje za vrijeme trudnoće s povećanjem učestalosti s napretkom trudnoće.
Pušači, pogotovo adolescenti, imaju veću vjerojatnost pojave boli u leđima od
bivših pušača, koji pak imaju veću vjerojatnost pojave boli u leđima od osoba
koje su oduvijek bili nepušači.

Bol u donjem dijelu leđa je kod čovjeka bila prisutna najmanje od brončanog
doba. Najstariji poznati traktat o kirurgiji, Edwin Smithov papirus, procijenjen
na oko 1500. pr. Kr. opisuje dijagnostički postupak i terapiju za iščašenje
kralježaka. Hipokrat je bio prvi koji je upotrebljavao pojam križobolja, dok ju
je Galen detaljnije opisao. Tijekom prvog tisućljeća nove ere, liječnici su
izbjegavali bilo kakav pokušaj kirurškog postupka i preporučivali su samo
kontrolu kroz vrijeme. Tijekom srednjeg vijeka, narodni su liječnici temeljili
terapijske postupke boli u leđima na vjerovanju da je ona izazvana utjecajem
duhova.

Početkom 20. stoljeća, liječnici su vjerovali da je križobolja izazvana upalom
ili oštećenjem živaca, tako da je pojam neuralgija ili neuritis spominje kao
najčešća dijagnoza u medicinskoj literaturi onog doba. Popularnost ovog navodnog
uzroka počela je opadati kroz cijelo 20 stoljeće. U ranom 20. stoljeću, američki
neurokirurg Harvey Williams Cushing povećava prihvaćenost kirurških tretmana za
bol u leđima. Tijekom 1920-ih i 1930-ih, javljaju se nove teorije o nastanku ove
tegobe. Liječnici su tvrdili da je to kombinacija psiholoških bolesti s
patologijama živčanog sustava, kao neurastenije (živčane slabosti) i ženske
histerije. Mišićna reuma, danas poznata kao fibromijalgija, je također sve više
citirana kao uzrok križobolje.

Nove tehnologije u medicini, kao otkriće rendgenskih zraka omogućili su
liječnicima nove i preciznije dijagnostičke postupke, stavljajući u prvi plan
patološke promjene na intervertebralnim diskovima kao glavne razloge bolova u
leđima. Godine 1938., ortopedski kirurg Joseph S. Barr izvjestio je o
slučajevima poboljšanja ili nestanka križobolje kirurškim zahvatom na
krelježnici. Kao rezultat ovog pionirskog tretmana, tijekom 1940-ih, model
patologije intervertebralnih diskova postaje prevladavajuć, te dominira
medicinskom literaturom kroz cijele 1980-te, dodatno potpomognut novim dokazima
dobivenih razvojem dijagnostičkih tehnika CT i MRI. Ovaj je model djelomično
izgubio na važnosti nakon što su istraživanja dokazala da je patologija diskova
relativno rijetki uzrok boli. Od tada su liječnici shvatili da je manje
vjerojatno da se specifični uzrok križobolje može identificirati kod većine
slučajeva, te propituju smislenost ispitivanja spacifičnog uzroka, budući da u
većini slučajeva bol prolazi sama od sebe unutar šest do dvanaest tjedana,
neovisno o terapijskom postupku.

Bol u donjem dijelu leđa uzrokuje velike gospodarske gubitke. U Sjedinjenim
Američkim Državama ona je jedan od najčešćih uzroka boli kod odraslih osoba, što
ima za posljedicu gubitak velikog broja radnih dana i najčešća je tegoba
mišičnog i koštanog sustava zbog koje se osobe obraćaju odjelima hitne pomoći.
Procijenjeno je da je u 1998. godini, utrošeno 90 milijardi USD u troškove
liječenja križobolje, a 5 % pacijenata je podnijelo većinu (75 %) ukupnih
troškova. Između 1990. i 2001. u SAD-u se izvelo dvostruko više kirurških
zahvata spinalne fuzije, usprkos činjenici da nije bilo promjena u indikaciji za
kirurški zahvat, niti novih dokaza o učinkovitosti njegove primjene. Dodatni se
troškovi javljaju u obliku izgubljenih prihoda i produktivnosti, s križoboljom
odgovornom za 40% svih izgubljenih radnih dana u Sjedinjenim Američkim državama.
Križobolja uzrokuje veći postotak radne nesposobnosti kod radne snage u Kanadi,
Ujedinjenom Kraljevstvu, Nizozemskoj i Švedskoj, nego u SAD-u i Njemačkoj.

Intervertebralna artroplastika diska je eksperimentalna opcija, ali ne postoje
značajniji dokazi da je učinkovitija u odnosu na lumbalnu fuziju. Znanstvenici
istražuju mogućnost induciranja ponovnog rasta intervertebralnih struktura putem
injektiranja ljudskih faktora rasta, implantiranih tvari, stanične terapije, i
inženjering tkivainženjeringa tkiva.



https://hr.wikipedia.org/wiki/Slovenija

Republika Slovenija je podalpska, a vrlo malim dijelom i sredozemna i panonska
država na jugu Srednje Europe, koja na zapadu graniči s Italijom, na sjeveru s
Austrijom, na sjeveroistoku s Mađarskom, na istoku i jugu s Hrvatskom, a na
jugozapadu ima izlaz na Jadransko more.

Slovenija je članica Ujedinjenih naroda, a od 1. svibnja 2004. i Europske Unije
i saveza NATO.

Slovenija se nalazi u Srednjoj Europi na dodiru Alpa, Dinarskog gorja, Panonske
nizine i Sredozemlja. Klimu čini mješavina alpskog, sredozemnog i kontinentalnog
podneblja. U sjeverozapadnom dijelu države prevladavaju Alpe s najvišim vrhom
Triglavom (2864 m). U smjeru prema moru se prostire pokrajina Kras. Njen
podzemni svijet skriva najveličanstvenije podzemne galerije u Europi, a to su
Postojnska jama i Škocjanske jame koje su isklesale podzemne vode. Potonja se
nalaze na Unescovom popisu kulturne i prirodne baštine. Više od polovine
površine pokrivaju šume - 1.163.812 ha (u Europi veći postotak šuma imaju samo
Finska i Švedska). U Sloveniji je zakonom zaštićeno približno 8 % ozemlja.
Najveće područje zauzima Triglavski nacionalni park (83.807 ha). Geološka
prošlost, različitosti u reljefu (od morske površine do 2864 m nadmorske visine)
te činjenica, da se Slovenija rasprostire na četiri biogeografska područja,
omogućili su bogatstvo biljnih i životinjskih vrsta. U Sloveniji uspijeva 3000
papratnjača i cvjetnjača te 50.000 različitih životinjskih vrsta. Brojni su i
razni biljni i životinjski endemi.

Slavenski preci današnjih Slovenaca vjerojatno su se doselili na područje
Slovenije u 6. stoljeću. U 7. stoljeću je nastala Karantanija, prva država
Slovenaca i jedna od prvih slavenskih država. 745. godine Karantanija gubi
neovisnost i pada pod vlast Bavarske, koja opet postaje dio franačke države.
Stanovništvo se pokrštava. Oko 1000. godine napisani su Brižinski spomeniki,
prvi pisani dokument na slovenskom. U 14. stoljeću veći dio današnje Slovenije
pada pod vlast Habsburgovaca, koji kasnije postaju Austro-Ugarska. Slovenija se
tada dijeli na četri pokrajine: Kranjsku, Gorišku, Štajersku i Korošku. Godine
1848. brojne narode zahvaća narodni preporod, pa i Slovenci imaju politički
program koji traži ujedinjenu Sloveniju. Kad se 1918. godine raspala
Austro-Ugarska, a Italija zauzela pokrajine Primorsku i Istru, kao i dijelove
Dalmacije, osnovana je Država Slovenaca, Hrvata i Srba koja se brzo ujedinila sa
Kraljevinom Srbijom u Kraljevinu Srba, Hrvata i Slovenaca i ta se 1929.
preimenovala u Kraljevinu Jugoslaviju. Kraljevina Jugoslavija se raspala u 2.
svjetskom ratu, a Slovenija je potom postala dio socijalističke Jugoslavije,
službeno proglašene 29. studenog 1943. Današnja Slovenija je na temelju
plebiscita proglasila neovisnost od SFRJ 25. lipnja 1991.

Slovenski šef države je predsjednik, koji se bira svake četri godine. Izvršnu
vlast ima predsjednik vlade i njegov kabinet ministara.

Parlament ima dva doma: Državni zbor i Državni svet. Državni zbor ima 90
zastupnika, koji se dijelom biraju izravno, a dijelom razmjerno.

Prema popisu stanovništva iz 2002. Slovenija je imala 1.964.036 stanovnika.
Etnički sastav je bio sljedeći: Slovenci 83,1%, Srbi 2%, Hrvati 1,8%, Bošnjaci
1,1% i drugi.

Velike razlike u broju stanovnika srpske, hrvatske i bošnjačke nacionalnosti
između zadnja dva popisa imaju izvor u činjenici da su slovenske vlasti 26.
veljače 1992. brisale iz registra stalnih stanovnika 18.305 građana navedenih
nacionalnosti s popisa stanovnika, oduzele im državljanstvo te ih proglasile
stranim državljanima. Slučaj je dospio i do Europskoga suda za ljudska prava u
Strasbourgu. "Izbrisani" već preko desetljeće i pol ne mogu ostvariti svoja
građanska i ljudska prava u Sloveniji.

Slovenija ima visoko razvijeno gospodarstvo te je procjena BDP-a per capita za
2008. godinu 28,010.76 $. Nalazi se na drugom mjestu, iza Cipra, među novim
članicama EU te iznosi 93% prosjeka EU. Relativno visoka inflacija je 2006. pala
na 2,3% (prije prihvaćanja eura), ali je u listopadu 2007. ponovno narasla na
5,1% što jer bilo više od prosjeka eurozone. Slovensko gospodarstvo je počelo
jače rasti u zadnje četiri godine i to 4,3% u 2004. i 2005., 5,9% u 2006. te
6,8% u 2007., nakon relativno slabog rasta u 2003. godini (2,8%). U prva tri
tromjesečja 2008. gospodarsvo je raslo 5% na godišnjoj razini.

Unatoč gospodarskom uspjehu, Slovenija se još uvijek suočava s različitim
izazovima. Veliki dio ekonomije je ostalo u rukama države, a direktna strana
ulaganja su među najmanjima u EU. Porezi su relativno visoki, tržište rada je
nefleksibilno te je industrija manje konkurentna. Tijekom posljednjih 10 godina
došlo je do privatizacije banaka, telekomunikacija i javnih usluga te se očekuje
da će se strana ulaganja povećati. Slovenija je vodeća među novim članicama EU i
prva je nova članica koja je prihvatila novu europsku valutu euro 1. siječnja
2007.

Slovensko je gospodarsko vrlo razvijeno, najbolje među tranzicijskim državama,
sa starom rudarskom, industrijskom i obrtničkom tradicijom. Poljoprivreda je od
manjeg značaja, a obrađeno je samo 12 % površine. U turizmu su značajna
primorska ljetovališta (Piran, Portorož, Izola, Koper, Ankaran, Debeli rtič),
skijaška središta (Maribor, Kranjska Gora, Vogel, Kanin, Rogla) i toplice
(Radenci, Moravske Toplice, Terme Čatež, Terme Dobrna, Lendava, Maribor, Ptuj,
Šmarješke Toplice).

Oko 1000. godine napisani su Brižinski spomeniki, prvi pisani dokument na
slovenskom jeziku. Slovensku prvu knjigu je tiskao protestantski reformator
Primož Trubar (1508.-1586.). To su u biti bile dvije knjige: (katekizam) i
abecedarij koje su izdane 1550. u Tübingenu u Njemačkoj. Središnja pokrajina,
Kranjska (koja je postojala kao dio Austro-Ugarske sve do početka 20. stoljeća),
je bila etnografski i povijesno dobro opisana u knjizi Slava vojvodine Kranjske
(Die Ehre deß Herzogthums Crain) koju je izdao 1689. Janez Vajkard Valvasor
(1641.-1693.).

Najveći slovenski književnici su bili pjesnici France Prešeren (1800.-1849.),
Oton Župančič, Srečko Kosovel, Edvard Kocbek i Dane Zajc te pisci Ivan Cankar
(1876.-1918.), Vladimir Bartol i Prežihov Voranc, dok su Alojz Rebula, Drago
Jančar, Boris Pahor, Tomaž Šalamun, Aleš Debeljak i Aleš Šteger vodeći
književnici suvremene slovenske književnosti.

Najvažniji slovenski slikari su Jurij Šubic i Anton Ažbe koji su djelovali
krajem 19. stoljeća. Ivana Kobilca, Rihard Jakopič, Ivan Grohar su djelovali
početkom 20. stoljeća, a Avgust Černigoj, Lojze Spacal, Anton Gojmir Kos, Riko
Debenjak, Marij Pregelj, a posebno Gabrijel Stupica i Janez Bernik obilježili su
drugu polovicu 20. stoljeća. Suvremeni slikari su Emerik Bernard, Metka
Krašovec, Ivo Prančič, Gustav Gnamuš, grupa IRWIN i Marko Peljhan. Zoran Mušič,
koji je radio u Parizu i Veneciji, postao je slavan i diljem svijeta. Neki od
važnjijih slovenskih kipara su Fran Berneker, Lojze Dolinar, Zdenko Kalin,
Slavko Tihec, Janez Boljka i danas Jakov Brdar i Mirsad Begić. Poznati slovenski
arhitekti su Jože Plečnik i Max Fabiani, Edo Ravnikar, Milan Mihelič.

U Sloveniji su djelovali i brojni glazbenici i skladatelji kao što je renesansni
skladatelj Jacobus Gallus (1550.-1591.) koji je utjecao na tadašnju europsku
glazbu i violinski virtuoso Giuseppe Tartini. Bojan Adamič, poznati filmski
skladatelj i Ivo Petrić, skladatelj europske klasične glazbe djelovali su
tijekom 20. stoljeća.

Suvremeni popularni glazbenici su Slavko Avsenik, Laibach, Vlado Kreslin, Pero
Lovšin, Pankrti, Zoran Predin, Lačni Franz, New Swing Quartet, DJ Umek,
Valentino Kanzyani, Siddharta, Big Foot Mama,Terrafolk, Katalena, Magnifico i
drugi.

Za slovensku kinematografiji značajni su Karol Grossmann, Janko Ravnik, Ferdo
Delak, France Štiglic, Mirko Grobler, Igor Pretnar, France Kosmač, Jože
Pogačnik, Matjaž Klopčič, Jane Kavčič, Jože Gale, Boštjan Hladnik i Karpo
Godina. Suvremeni filmski redatelji Janez Burger, Jan Cvitkovič, Damjan Kozole,
Janez Lapajne i Maja Weiss su najznačajniji predstavnici tzv. renesanse
slovenske kinematografije.

Od znanstvenika se ističu nobelovac Friderik - Fritz Pregl, fizičar Joseph
Stefan, psiholog i antropolog Anton Trstenjak, filozof Slavoj Žižek i Milan
Komar, lingvist Franc Miklošič, liječnik Anton Marko Plenčič, matematičar Jurij
Vega, sociolog Thomas Luckmann, teolog Anton Strle i raketni inženjer Herman
Potočnik.

Prema Ustavu Repubike Slovenije, općina (slovenski občina) je samoupravna
lokalna zajednica (tj. jedinica lokalne samouprave), koja obuhvaća područje
jednog ili više naselja koja su povezana zajedničkim potrebama i interesima
stanovnika.

Po slovenskom Zakonu o lokalnoj samoupravi, općina mora imati najmanje 5000
stanovnika, ali ima i onih koje zbog zemljopisnih, pograničnih, nacionalnih,
povijesnih ili gospodarskih razloga imaju taj status iako imaju manje od 5000
stanovnika. U djelokrug općine spadaju poslovi lokalnog značaja koje općina može
obavljati samostalno i koji se tiču samo stanovnika općine. Grad može dobiti
status gradske općine (slovenski mestna občina) ako ima više od 10000 stanovnika
te predstavlja zemljopisno, gospodarsko i kulturno središte područja koje mu
grvitira. Međutim taj status može dobiti i općina zbog povijesnih razloga. Na
gradsku općinu država može prenijeti poslove iz svoje nadležnosti, a koji utječu
na razvoj grada.

Slovenija je od veljače 2011. godine podijeljena na 212 općina, među kojima njih
11 ima status gradske općine (označene s *).

Osim na općine, kao jedinice lokalne samouprave, Slovenija je podjeljena i na 58
upravnih jedinica (koje se mogu usporediti s uredima državne uprave u županijama
u Hrvatskoj) koje obavljaju poslove državne uprave i ne zadiru u samoupravne
poslove općina.

Među najpopularnije momčadske sportove u Sloveniji ubrajaju se nogomet, košarka,
hokej na ledu i skijanje.

Slovenska nogometna reprezentacija dva puta je izborila nastup na završnici
Svjetskog prvenstava u nogometu (2002 i 2010), a jednom na završni turnir
Europskog prvenstva u nogometu (2000).

Slovenska košarkaška reprezentacija u više navrata je nastupila na Europskom
prvenstvu u košarci, a najveći uspjeh je osvojeno četvrto mjesto (2009). Među
poznatijim slovenski košarkašima se ističe, danas trener Jure Zdovc koji je sa
reprezetacijom bivše Jugoslavije osvoji brojne medalje, a poznati moderni
slovenski košarkaši nastupaju u NBA ligi: Goran Dragić, Sasha Vujačić, Radoslav
Nesterović i Beno Udrih.

Brigita Bukovec je slovenska atletičarka koja je na 100m sa preponama osvojila
srebrnu medalju na olimpijskim igrama u Atlanti 1996., a na otvaranju 1996.
olimpijsku baklju je nosio slovenski gimnastičar Leon Štukelj tada kao jedan od
najstarijih živućih olimpijaca.

Najuspješnija skijašica Slovenije je svjetska rekorderka i najbolja skijašica
svjeta Tina Maze.



https://hr.wikipedia.org/wiki/Hrvati

Hrvati su jedini konstitutivni narod u Republici Hrvatskoj i jedan od tri
konstitutivna naroda u Bosni i Hercegovini. Manjim dijelom nastanjeni su i u
susjednim i drugih zemaljama srednje i jugoistočne Europe; u Austriji,
Slovačkoj, Sloveniji, Mađarskoj, Srbiji (poglavito u Autonomnoj Pokrajini
Vojvodini), Rumunjskoj, Crnoj Gori (poglavito u Boki Kotorskoj), Makedoniji,
Kosovu, Italiji, te u drugim državama na svim kontinentima. 2005. godine brojali
su oko 6 do 7 milijuna popisanih pripadnika razasutih diljem svijeta.

Hrvati govore hrvatskim jezikom, koji spada u skupinu južnoslavenskih jezika. Po
vjeroispovijesti, dominantno su katolici. Svecem zaštitnikom hrvatskog naroda
smatra se sveti Josip.

Procjene govore da Hrvata izvan domovine ima gotovo isti broj kao i u Hrvatskoj.
Pretežno žive u Sjevernoj i Južnoj Americi, Zapadnoj Europi i Oceaniji. Postoje
stare i organizirane hrvatske manjine u obližnjim državama: gradišćanski Hrvati
u Austriji, Bunjevci i Šokci u Vojvodini, moliški Hrvati u Italiji, Bokelji ili
bokeljski Hrvati u današnjoj Crnoj Gori, te Krašovani u Rumunjskoj.

Prema legendi, Hrvati su se doselili pod vodstvom petero braće (Klukas, Lobel,
Muhlo, Kosjenac i Hrvat) i dvije sestre (Tuga i Buga), pa je moguće da od jednog
od braće koji se zvao Hrvat potječe i ime za narod Hrvati. Osim te legende
postoji i vrlo vjerojatna teorija s kojom se slaže večina povijesničara, a po
kojoj su plemena Hrvata, koji su obitavali na brdovitom ozemlju Karpata u
Bijeloj Hrvatskoj između Krakova u Poljskoj i Lavova u Ukrajini, slavenska
plemena u močvarnim nizinama bila nazvala Hrbati ili Hrvati, po riječi "hrbat"
koja u staroslavenskom znači "vrhovi brijega". Međutim, dio povjesničara se ne
slaže s navedenim teorijama, jer su nevjerodostojne te drže kako ime Hrvati
najvjerojatnije nije slavenskog podrijetla, što potkrepljuju činjenicom o vrlo
srodnom imenu perzijskoga plemena Harvati kod kojih se nalaze slični ornamenti
koje neki poistovječuju sa šahovskim pločama, a drugi s hrvatskim grbovima. Bilo
kako bilo, suvremeni Hrvati ipak govore hrvatskim jezikom, koji je iz
(južno)slavenske jezične grane, koja pak spada u indo-europsku, odnosno
indo-perzijsku skupinu, što govori u prilog karpatskoj teoriji o slavenskom
podrijetlu, po kojem ime nosi i Slavonija - nekadašnje ozemlje cjelokupne
panonske Hrvatske.

O nastanku hrvatskoga naroda - njegovoj etnogenezi - još uvijek postoji više
teorija. Slavenska teorija dugo je bila jedina i smatrala se nepobitnom.
Međutim, u 19. i 20. stoljeću javile su se i druge teorije, a u zadnje vrijeme
veliku popularnost stekle su gotska teorija, i tzv. iranska teorija.

Danas etnički prostor Hrvata obuhvaća cjelokupan prostor Republike Hrvatske, od
rijeke Dragonje na zapadu u Istri do Prevlake i Boke Kotorske na jugoistoku, te
od rijeke Sutle na sjeverozapadu do rijeke Dunava na istoku. Zatim, obuhvaća
značajne dijelove Bosne i Hercegovine;

Osim autohtonih hrvatskih zajednica, postoji i značajna ekonomska dijaspora
Hrvata širom svijeta, čiji su preci tražeći posao odselili u razne zemlje i
kontinente, te se tamo nastanili.

Po dolasku u novu domovinu, Hrvati su nastanili područje između Drave i
Jadranskog mora. S obzirom na fluktuacije istočne granice ona se ne može točno
odrediti, no na cijelom bosanskohercegovačkom prostoru se mogu naći tragovi
ranije hrvatske nazočnosti. Na južnoj jadranskoj obali, pleme Neretvani je
oformilo svoju kneževinu.

Područje sjeverne Hrvatske između Drave i Save poznato kao Panonska Hrvatska
(danas Slavonija), u vrijeme prije kralja Tomislava nazivano je imenom
Sklavinija, a narod koji ju je naselio nazivan je Sklavinima, što je svakako
varijanta imena Slaveni. Hrvati su još vjerojatno za vrijeme saveza s Antima,
ili možda i malo kasnije, poprimili slavenski jezik. Ovakvom lingvističkom
slavenizacijom nametnuto im je i slavensko ime. Područje koje su naselili,
Slavonija ili Sklavinija, sačuvala je ime do danas. Današnji Šokci koje nalazimo
u Slavoniji nemaju biti kojeg drugog podrijetla nego onog sklavinskog. Šokci
imaju svoj poseban mentalitet, te su poznati kao radišan narod koji je na
području Slavonije našao plodnu i rodnu zemlju kojoj se posvetio. Veoma su
uspješni ratari i uzgajivači kukuruza (nakon otkrića Amerike), pšenice i drugih
žitarica. Poznati su i po uzgoju stoke (napose svinja), od kojih potječe
glavnina mesne hrane.

Na području Bijele i Crvene Hrvatske nalazimo opet drugačiji tip Hrvata.
Zemljopisne prilike nesumnjivo su utjecale na drugačiji mentalitet i tip
kulture. Kamen, more i sunce potaklo je razvoj uzgoja maslina i grožđa. Blizina
mora djelovala je i na razvoj brodarstva, te gusarstva kao oblika privređivanja.
Poznato je da su još stari Neretvani, i nešto mlađi Kačići, bili strah i trepet
slobodnom pomorstvu dalmatinskih gradova, napose Veneciji. Hrvati s obale
Jadrana postali su poznati pomorci, a to za njih vrijedi još i danas. Dubrovčani
i Bokelji na glasu su kao vješti pomorci. Značajna je proizvodnja vina, pršuta i
maslinovog ulja. To su ujedno i glasoviti specijaliteti potomaka Bijelih i
Crvenih Hrvata.

Poznati hrvatski mariolog o. isusovac Ante Katalinić je u svom djelu Marija -
velika nada Hrvata. Marijina nazočnost u povijesti hrvatskog naroda iz 1998.
dokumentirao činjenicu da se je tijekom cijele svoje povijesti hrvatski narod
osobito žarko utjecao Majci Božjoj i u nju polagao sve svoje nade da ih sačuva
od zla i propasti, a s druge strane se Blažena Djevica Marija Hrvatima pokazala
najvjernijom zagovornicom i pomoćnicom.

Hrvata ima oko četiri milijuna u Hrvatskoj i oko 500.000 u Bosni i Hercegovini,
te oko 100.000-200.000 u ostalim zemljama bivše SFRJ, te u Gradišću u Austriji.
Njihov broj u inozemstvu se može samo procijeniti, ali pretpostavlja se da u
iseljeništvu živi barem jednako mnogo Hrvata kao u domovini, no taj broj najviše
ovisi o tome smatraju li se više Hrvatima i kako se etnički izjašnjavaju. Mnogi
potomci iseljenika poženili su se pripadnicima raznih drugih naroda, a njihovi
današnji unuci i praunuci jedva da nešto više znaju o svojem podrijetlu.
Zaboravili su jezik, asimilarali u nove zajednice i prihvatili tamošnju kulturu.
Znatan je također i onaj dio hrvatskih iseljenika koji ne govore više hrvatskim
jezikom ali su svjesni svoje etničke pripadnosti. Najveće emigrantske skupine
žive u Zapadnoj Europi, ponajviše u Njemačkoj, a zatim u Italiji, Švedskoj,
Francuskoj, Velikoj Britaniji itd. Od drugih kontinenata, Amerika ima
najbrojniju hrvatsku populaciju, i to u Sjedinjenim Državama (Ohio, Kalifornija;
Pittsburgh je do pred raspad SFRJ bio drugi grad na svijetu po broju Hrvata) i
Kanadi (Mississauga), kao i u Argentini, Čileu (krajnji sjever, zatim oko
Santiaga i na jugu na Ognjenoj zemlji), Peruu, Brazilu i Boliviji. Postoje i
značajne hrvatske manjine u Australiji (Perth, Sydney) i Novom Zelandu, kao i u
Južnoj Africi.



https://hr.wikipedia.org/wiki/Vikinzi

Riječ Viking danas označava stanovništvo koje je u ranom srednjem vijeku živjelo
na prostoru Skandinavije, točnije na prostorima današnje Švedske, Norveške i
Danske. Često se upotrebljava i naziv Normani (»ljudi sa Sjevera«), no on je
ipak više korišten za one Vikinge koji su zaposjeli današnju Normandiju, kao što
je naziv Varjazi često korišten za srednjovjekovne skandinavske doseljenike u
današnjoj Rusiji, Ukrajini i nekadašnjem Bizantu.

U posljednje se vrijeme čuju mišljenja da bi se naziv Viking trebao koristiti
samo za one stanovnike Skandinavije (Skandinavskog poluotoka i Danske) koji su u
srednjem vijeku izvodili pljačkaške pohode diljem tada poznatog svijeta. No
ovdje nećemo koristiti takovo, reducirano, značenje jer su »oni koji su
pljačkali« i »oni koji nisu« teško razdvojivi iz više razloga, od toga da ni svi
koji su plovili nisu pljačkali, nego su trgovali, ili naseljavali nenastanjena
područja, do toga da je cjelokupna kultura i ratnika i neratnika nerazdvojiva,
dobar je primjer umjetnost: rezbarije u drvetu se nalaze i na vikinškim lađama i
na kršćanskim crkvama što su nicale potkraj vikinškog razdoblja.

Razdoblje njihovih aktivnih pohoda diljem Europe naziva se vikinškim dobom i
traje oko 250 godina. Prvi zabilježeni napad zbio se godine 793. kada su napali
samostan Lindisfarne na engleskoj obali, a posljednji 1066. kada Vilim Osvajač
napada Englesku.

Vrijeme je to vrhunca i propasti Franačke države, nakon propasti Zapadnog
Rimskog Carstva životari još ono Istočno, Bizant, sa središtem u tadašnjem
Konstantinopolu (današnji Carigrad), a preko Gibraltara se na područje današnje
Španjolske širi Kalifat.

Često kontroverzni podaci mogu se iščitati iz nordijskih mitova i islandskih
saga (ne zaboravimo da su one zapisivane tek od 13. st., kada su Islanđani bili
kršćani već više od dva stoljeća).

Jedini pisani spomenici koje su izradili sami Vikinzi su runski zapisi. Pisali
su ih na drvetu, metalu, a danas ih je ponajviše sačuvanih (nekoliko tisuća) na
kamenim stijenama. Osim što su često teško čitljivi (zbog načina pisanja –
neodvojeno, zbog oštećenja ili čisto zbog nepoznatog značenja pojedinih riječi),
runski su zapisi i vrlo kratki, upravo lakonski, te kao takvi poprilično
neinformativni.

U smjeru istoka europskog kontinenta odlazila su plemena koja su naseljavala
prostore današnje Švedske. To se prije svega odnosi na pohode prema prostorima
današnje Ukrajine, Rusije i nekadašnjeg Bizanta. Interesantno je da su upravo
Vikinzi uz pomoć istočnoslavenskog plemena Poljana osnovali prvu kijevsku
kneževinu u današnjoj središnjoj Ukrajini, koja se potom proširila na prostore
Bjelorusije i zapadne Rusije. Kneževina se postepeno forimrala kao država
Kijevska Rus' i tijekom 11. stoljeća je postala jedna od najuspješnijih
europskih država. Možda je zgodno reći da su imena poput Igor (Ihor) ili Olga
(Olha) koja danas smatramo tipično ruskima ili ukrajinskima potječu od
skandinavskih Ingvar i Helga. Što se kurioziteta u vezi Bizanta tiče, Vikinzi su
ondje vjerojatno kao i kod Poljana radili kao svojevrsni tjelohranitelji
vladara, a bili su poznati pod imenom Varjazi ili Varangici. O njihovim pohodima
svjedoče mnogi kameni stećci ispisani runama.

Norveški su se Vikinzi isprva naselili na otoke sjeverno od Škotske.
Naseljavanje na, na primjer Shetland ili Orkney proteklo je u miroljubivu
ozračju. Ti su naseljavatelji bili seljaci koji su zbog nepogodne klime,
neplodne zemlje, a moguće i zbog bolesti napustili svoje naseobine na sjeveru.

Uskoro su se na put dala i danska plemena, a pohodi su se ubrzo proširili i na
prostore današnje Irske (gdje su osnovali brojne gradove, između ostalih i
Dublin) i Ujedinjenog Kraljevstva. Tako je kralj Alfred od Wessexa bio uskoro
primoran da se dogovori s njima da će pohoditi samo krajeve sjeverno od Temze.
Vikinzi koji su se nastanili na ovima prostorima ubrzo su primili kršćanstvo,
osnovali su mnoge gradove i postupno se asimilirali.

Osim samog pljačkanja, postoje zapisi da su običavali tražiti novac za sigurnost
da neće napasti, uvelike slično današnjoj mafijaškoj praksi.

Nakon smrti franačkog kralja Karla Velikog ulaze i na područje današnje
Francuske i zauzimaju Pariz na Uskrs 885. Nakon dugotrajnog teroriziranja
francuski je kralj Karlo Jednostavni godine 911. spasio zemlju jednim
ingenioznim planom. Naime, ponudio je jednom od najproblematičnijih vikinških
vođa, Rollu, dio svoje zemlje oko Seine u zamjenu za zaštitu ostatka zemlje od
ostalih Vikinga. Ime Normandija je to područje dobilo upravo po njima. I ovi su
se Vikinzi počeli baviti poljoprivredom i trgovinom i uskoro se asimilirali.

Manji posjedi u Skandinaviji su se postupno ujedinili i nastale su prve države.
No već u 9. stoljeću, u Norveškoj, za kralja Haralda Lijepokosog, dolazi do
nezadovoljstava njegovim pokušajima da uspostavi kraljevsku vlast nad lokalnim
vladarima, konunzima. Tako se skupilo nekoliko tisuća porodica koje su između
870. i 930. krenule na zapad. Stigli su na nenaseljeni Island i osnovali
koloniju.

Islanđanin Erik Crveni protjeran s Islanda zbog ubojstva plovi na zapad do
Grenlanda.. On ni tada nije bio, iako mu to ime govori, zelena zemlja. Prosječna
je ljetna temperatura bila viša od današnje za 1°C, no vjerojatnije je da je ime
marketinški produkt Eirika Crvenog kako bi pridobio ljude da krenu s njim i
osnuju koloniju. I zaista, 985. godine 25 brodova s nekoliko stotina ljudi kreće
prema Grenlandu kamo stiže svega 13 brodova.

Tamo su osnovali dvije kolonije koje su postojale oko 500 godina prije nego su
nestale, najvjerojatnije zbog toga što kroz nekoliko stoljeća Norveška, pod čiju
je vlast Grenland bio pao, nije slala brodovlje s namirnicama. Norveška je uvela
monopol na trgovinu s Grenlandom, a kako je stanovništvo postupno siromašilo
nisu mogli plaćati danak još nekome da im šalje namirnice. Pomogla nije ni
promjena klime koja je došla u 14. stoljeću; područje leda sve se više širilo, a
s njim stižu i Eskimi. Grenlanđani se nisu asimilirali s Eskimima, niti su
prihvatili njihov način života, i čini se da je upravo to bilo kobno po
kolonije. Pronađeni su ostaci 300-tinjak farmi, 17 crkvi i 2 samostana.

Danas se pretpostavlja da je Leif Ericsson zvani Sretni, inače sin Erika Crvenog
krenuo iz Grenlanda dalje na zapad došavši do zemlje koju su nazvali Vinland
(što, čini se, ipak nema veze s riječi vin (vino), već označava travnatu
dolinu). Osim priča iz islandskih saga, postoje i materijalni dokazi, ostaci
kuća u zaljevu L'Anse aux Meadows u Newfoundlandu. Čini se da su Vikinzi ondje
boravili svega nekoliko godina, a razlog zašto su otišli nije pouzdano utvrđen.
I u Labradoru je pronađeno nekoliko predmeta koji bi mogli pripadati Vikinzima.
Interesantno je i da je u indijanskoj naseobini u američkoj državi Maine
pronađena norveška kovanica koja datira između 1067. i 1093.

Podrobniji članak o temi: Vikinški brodovi Vikinzi su pravili dva tipa brodova:
dugačke i uske, za rat i kraće,široke i stabilnije za trgovinu i transport.
Razvili su brod bez palube, s kobilicom i ojačanim koritom koji se naziva
drakar.

Ne zna se pouzdano što im je služilo za navigaciju. Pretpostavlja se da su
plovili u blizini obale što su dulje mogli, a na pučini su se vjerojatno
orijentirali prema pticama, zvijezdama, smjerom valova, o čemu svjedoči Haukova
saga.

Najvažnije vikinško oružje bio je mač. Oštrica mača bila je duga oko 90 cm, a
široka oko 10. Čini se da su vrlo cijenili oštrice uvezene iz Franačke; njima bi
sami dodavali balčake koji su često bili ukrašeni raznim ornamentima.

Koristili su i luk i strijele. Postojali su različiti lukovi za različite svrhe.
Neki su bili dugi i do 2 metra! Uglavnom su ih izrađivali od tise.

Vikinzi su se prije no što su počeli kovati vlastite kovanice služili kovanicama
naroda s kojima su došli u doticaj. Prva vikinška kovnica novca bila je u
Hedebyju, na granici Danske i Njemačke. Motivi vikinških kovanica bili su
brodovi, životinje, kuće.

Osim vikinških, pronađene su i kovanice Bizantskog Carstva, Kalifata, Svetog
Rimskog Carstva Njemačkog Naroda, Engleske (čak više nego u samoj Engleskoj! No
ne zato što su ih Vikinzi toliko poharali, nego zato jer su se za engleskog
kralja Edgara sve kovanice talile i nanovo kovale svakih pet do šest godina).
Pronađene su još i franačke i frizijske kovanice. Sve su ove kovanice, kao i
originalne vikinške, Vikinzima vrijedile isključivo prema svojoj težini.

Osim kao platežno sredstvo, kovanice su Vikinzima služile i kao − nakit. Neke bi
probušili i nizali na razne načine, a neke bi rastopili i stvarali nešto potpuno
novo (narukvice, ogrlice, broševe…).

Uzgajali su zob, raž, ječam, pšenicu, sakupljali su razne plodove poput šljiva,
divljih jabuka, orašasto voće. Također su uzgajali i krave, koze, ovce, svinje i
perad: kokoši, guske, patke. Važan izvor hrane bili su im i lov i ribolov.
Vjerojatno najpoznatije vikinško piće je medovina koju su pravili od meda;
dakle, bavili su se i pčelarstvom.

Trgovina je bila važan izvor prihoda. Vikinzi su nudili krzna divljih životinja
(lisica, medvjeda, vjeverica, risova, kuna...), pčelinji vosak i med, katran,
sušenu ribu, željezo i predmete od njega.

Smještena u središnjoj Švedskoj na jezeru Mälaren (nedaleko današnjeg
Stockholma) imala je strateški važan položaj jer se nalazila u sjecištu nekoliko
trgovačkih ruta. A kako je vodostaj u vrijeme Vikinga bio oko 5 m viši no danas,
Birki je tada bilo lakše prići no danas. Tu se moglo naći proizvode od stakla,
vune, svile.

Također je bila smještena na jezeru Mälaren, a na važnosti je dobila u 10.
stoljeću. Zbog podizanja razine tla pristup Birki postaje otežan te Sigtuna
postaje najjači trgovački centar.

Prva vikinška kovnica novca na prostoru današnje Švedske bila je upravo u
Sigtuni oko 995.−1000. Dakle, ovdje je iskovan prvi švedski novac, a prvi
poznati kovači novca bili su Olof Skötkonung i njegov sin Anund Jakob.

Položaj žena je, kad uzmemo u obzir srednjovjekovne prilike u Europi, prilično
dobar. Bile su neovisne i jake, a postoje i indicije da su bile i zajedljive i
drske. (Hogarova je Helga, dakle, vjeran primjer). Kada je glava kuće bio
odsutan, bilo zbog lova, pljačkaških pohoda, trgovine ili čega drugoga, žene su
vodile posjed. Imale su pravo same izabirati supruga, a smjele su se i odlučiti
na razvod. Pritom je bio običaj da muž i dalje skrbi o ženi i obitelji (bilo je
to pitanje časti na koju su Vikinzi mnogo polagali). Mnoge sage i runski zapisi
svjedoče o moćnim vikinškim ženama.

Iako su podaci još uvijek nedostatni, danas se pretpostavlja da su se tijekom
11. st. lokalni posjedi formirali u veće cjeline koje su vremenom postale
kraljevstva, dansko, švedsko i norveško.

Ne zna se pouzdano kada su svećenici s kontinenta počeli širiti kršćanstvo po
Skandinaviji, no budući da se godinom kristijanizacije Skandinavije smatra 1050.
(nekoliko stoljeća kasnije nego u ostatku Europe), čini se da je to bio polagan
i mukotrpan posao.

Prije kršćanstva, Vikinzi su imali bogatu mitologiju (danas je zovemo
nordijskom) i štovali su niz bogova prinoseći im razne žrtve. Čini se da se
ponekad prinosila i ljudska žrtva.

Nakon kristijanizacije u 11. stoljeću prevlast preuzima romanski stil s
dominacijom biljnih ornamenata.

Jezik kojim su se Vikinzi služili danas nazivamo staronordijskim, njime su se
bez većih problema mogli sporazumijevati na cijelom skandinavskom prostoru. A
dugo se zadržao i na prostorima na koje su se Vikinzi naselili: Orkney,
Shetland, mjestimično u Irskoj, Novgorodu i na otocimakoje su Vikinzi naselili:
Island i Ferojski otoci.

Grafemi kojima su se služili nazivaju se runama. Runama se zapravo nije pisalo,
one su se urezivale. Najstariji runski alfabet (koji se prema prvim slovima
naziva futhark) sadržavao je 24 znaka. Od oko 360 zapisa starijim futharkom na
Kontinentu je pronađeno 60-ak. nalaze se na oružju, nakitu i stijenama.
Pretpostavlja se da su se rune ponajviše urezivale u drvo, no ostatci nisu
sačuvani.

U 7. i 8. stoljeću dolazi do mnogih jezičnih, prije svega fonetskih, promjena. S
njima se mijenja i futhark. Nastaje tzv. mlađi futhark kojeg karakterizira
reduciranje broja znakova na svega 16.

Latinica se počela širiti s kršćanstvom i postupno potisnula rune, ali one su se
sporadično upotrebljavale i u 19. stoljeću.



https://hr.wikipedia.org/wiki/Facebook

Facebook je internetska društvena mreža koju je 2004. godine osnovao Mark
Zuckerberg, bivši student Harvarda. U svojim početcima Facebook je bio
namijenjen samo studentima sveučilišta na Harvardu koji su tim putem mogli
međusobno komunicirati i razmjenjivati informacije. Kasnije, mnoga druga
sveučilišta, srednje škole i velike kompanije diljem svijeta priključile su se
mreži. Danas ova web stranica ima više od 1.550,000,000 aktivnih korisnika.
Facebook je ujedno najpopularnije mjesto za objavljivanja fotografija, s više od
14 milijuna novih dodanih fotografija dnevno.

Od samog svog osnivanja, Facebook je započeo svoju ekspanziju, no najveća se
dogodila nakon 2006. godine. Osim toga, važno je napomenuti kako je između svake
značajnije ekspanzije tvrtka uvela neke tehničke novosti za sve bolje i lakše
korištnje ovog servisa.

Valjana e-mail adresa jest sve što je potrebno za registraciju i kreiranje
profila na Facebooku. Jednom kada se korisnik registrira, može uređivati svoj
profil i priključiti se regionalnoj mreži gdje upoznaje ljude iz svoje okoline.

Korisnike se potiče na to da šalju osobne informacije, fotografije, da
odgovaraju na pitanja o omiljenim filmovima, knjigama, glazbi. Profili s pravim
imenom i prezimenom te autentične informacije o pojedinim korisnicima razlozi su
planetarne popularnosti Facebooka jer svi žele znati što više o svojim
poznanicima i prijateljima.

Glavna posebnost Facebooka su brojne aplikacije koje se mogu dodati u profile.
Tako je moguće imati virtualne kućne ljubimce, slati virtualna pića, darove,
zagrljaje i čestitke, igrati videoigre (npr. CityVille ili FarmVille) u Flashu,
organizirati dražbe, rješavati psihološke testove i kvizove, dodavati omiljenu
glazbu, komunicirati putem privatnih poruka te još mnogo toga.

Jedna od posebnosti Facebooka je mogućnost kontrole privatnosti svakog
korisnika. Prema vlastitim željama korisnik može sakriti svoj profil i
fotografije od nepoznatih ljudi. Unatoč tome, Facebook se tijekom svog
postojanja našao na meti brojnih kritičara upravo zbog problema privatnosti
korisnika, ali također i zbog pitanja cenzure. Kritike dolaze i zbog toga što su
informacije koje korisnici odaju o sebi korištene za marketinška istraživanja,
interne istrage sveučilišta i kompanija, pa čak i policije.

Unatoč kritikama, Facebook je danas najpopularniji servis za socijalizaciju s
rastućim brojem korisnika te je čak prozvan i "novim Internetom", a Mark
Zuckerberg ima nadimak "novi Bill Gates". O vrijednosti Facebooka najbolje
govori podatak da je Microsoft krajem 2007. godine platio 240 milijuna dolara za
1,6 % udjela u dionicama.

Dana 12. travnja 2012. Facebook je kupio Instagram za cijenu od milijardu
američki dolara.

Dana 19. veljače 2014. Facebook kupuje mobilnu aplikacija WhatsApp za razmjenu
poruka, fotografija i videozapisa putem mobilnog interneta pametnim telefonima
za 19 milijardi američkih dolara.



https://hr.wikipedia.org/wiki/Autizam

Autizam je biološki razvojni poremećaj mozga. Zbog prirode nastanka i
manifestacije, autizam je vrlo složeni poremećaj. Glavne karakteristike autizma
su slaba ili nikakva socijalna interakcija i komunikacija, ograničeni i
ponavljajući obrasci ponašanja. Po tim karakteristikama autizam se razlikuje od
ostalih poremećaja iz grupe poremećaja autističnog spektra (engl. ASD)

nasljednost autizma je velika; genetika poremećaja je složena i zasada se još ne
zna koji geni su općenito odgovorni. U rijetkim slučajevima, autizam se povezuje
s činiocima koji uzrokuju defekte pri rođenju. Postoje i drugi predloženi uzroci
prema kojima autizam uzrokuju cjepiva korištena u dječjoj dobi, takve su pak
hipoteze kontroverzne i nemaju podršku kod uvjerljivih znanstvenih dokaza.

Nedavna istraživanja pokazuju rasprostranjenost od jedan do dva slučaja na 1000
ljudi za autizam, i otprilike 6 na 1000 za spektar autizma (SA); s prosjekom SA
od 4.3:1 za populaciju muškaraca. Broj registriranih ljudi s autizmom dramatično
se povećao od 1980-ih, to je i dijelom zbog unaprijeđenog postupka dijagnoze
autizma, stoga se još tek nagađa dali je postotak autista zaista narastao.

Autizam utječe na mnoge dijelove mozga, ali kako dolazi do toga nije sasvim
razjašnjeno. Roditelji su obično ti koji uoče prve znakove i to u prvoj ili
drugoj (do treća) godini djetetova života. Rano otkrivanje autizma može pomoći
djetetu da stekne određene socijalne vještine i samostalnost; iako je nekoliko
terapija zasnovano na znanstvenim istraživanjima, zasada nema lijeka za autizam.
Kod težih oblika autizma, samostalan život je malo vjerojatan, ali kod blažih
oblika moguće je živjeti samostalno. Danas je razvijena i tzv. autistična
kultura, gdje neki od njih traže lijek, dok drugi vjeruju kako je autizam samo
stanje (drugi način postojanja u smislu življenja), a ne poremećaj.

Autizam je razvojni poremećaj ljudskog mozga kod kojega se prvi znaci vide još
tijekom ranog djetinjstva; autizam se prepoznaje u prve tri godine djetetova
života. Kod autizma nema remisija (smanjenja) ili povrata, on je ravnomjeran u
svom intenzitetu i tijeku. Autizam je jedan od pet pervazivnih razvojnih
poremećaja (engl. PDD) ili poremećaja autističnog spektruma (engl. ASD), koji su
okarakterizirani široko rasprostranjenim abnormalnostima u socijalnoj
interakciji i komunikaciji, izrazito ograničenim interesima i čestim
ponavljajućem ponašanju.

Od ostala četiri poremećaja iz spektra autizma, najsličniji samom autizmu po
simptomima i uzroku je Aspergerov sindrom. Drugi koji dijele neke od znakova,
ali vjerojatno imaju različite uzroke, su Dječji disintegrativni poremećaj i
Rettov sindrom. Pervazivni razvojni poremećaj ne drugačije određen (engl.
PDD-NOS) se dijagnosticira kada nema kriterija za uspostavljanje dijagnoze
određenog, više specifičnog poremećaja.

Za razliku od autizma, Aspergerov sindrom nema bitnog zadržavanja u razvoju
jezika. Terminologija autizma može biti prilično zbunjujuća, zajedno s autizmom,
Aspergerov sindrom i PDD-NOS znaju se nazivati autističnim poremećajima, a sam
autizam se često naziva autističnim poremećajem i dječjim autizmom
(infantilnim). U ovom članku govori se u klasičnom autističnom poremećaju; dok
drugi izvori često koriste autizam kao poveznicu za spektar autizma (engl. ASD).
ili za izjednačavanje ASD-a s PDD-om. Dok s druge strane, ASD je podskupina
šireg autističnog fenotipa (engl. BAP) koji opisuje osobe koje vjerojatno nemaju
ASD, ali imaju neke autistične karakteristike poput izbjegavanja kontakta očima.

Autizam se vrlo široko manifestira. Dok se kod jednih vide teža oštećenja poput
mentalne retardacije, izražene šutljivosti, ponavljajuće motorike poput lupkanja
rukama ili ljuljanja; kod drugih s blažim oštećenjima može postojati aktivan no
prepoznatljivo neobičan socijalan pristup, usko ograničeni interesi i opširno
pedantna komunikacija. Autistični sindrom se zna dijeliti na laki-, srednji- i
visoko funkcionalni autizam (engl. po redu.: LFA, MFA, HFA), i to po IQ
kvocijentu ili po tome koliko trebaju pomoć u svakodnevnom životu; ove podjele
su prijeporne i nisu standardizirane. Autizam se također može podijeliti u
sindromski i ne-sindromski, gdje je za sindromski uvjet teža do potpuna mentalna
retardacija ili prirođeni sindrom s fizičkim simptomima kao što je Tuberous
sclerosis TSC. Opseg preklapanja između Aspergerova sindroma, visoko
funkcionalnog autizma i ne-sindromskog autizma nije jasan; iako neki pojedinci s
Aspergerovim sindromom su u stanju izvoditi bolje kognitivne procese za razlika
onih s autizmom.

Neke studije su pokazale dijagnozu autizma kod djece izazvanog gubitkom jezika
ili socijalnih vještina, a ne zbog neuspjeha u razvoju. Nekoliko termina je
korišteno za ovaj fenomen, uključujući regresivni autizam, zadržavajući autizam
i razvojna stagnacija. Neospornost ovih razlika ostaje prijeporna; moguće je da
je regresivni autizam specifični podtip.

Autizam se ne razlikuje po određenom simptomu već po skupini simptoma. Glavne
karakteristike su vrlo slaba socijalna interakcija i komunikacija, ograničeni
interesi i ponavljajuće ponašanje (sklonost rutinama). Drugi činioci poput
atipičnog jedenja su također česti, ali nisu glavni uvjet za dijagnozu.
Individual symptoms of autism occur in the general population and appear not to
associate highly, without a sharp line separating pathological severity from
common traits.

Ljudi s autizmom nemaju razvijene socijalne vještine i često im nedostaje
intuicija ili osjećaj za druge ljude u svom okruženju. Temple Grandin, poznata
osoba s autizmom, svoju nesposobnost u razumijevanju socijalne komunikacije
opisuje kao osjećaj "antropologa na Marsu".

Nedostatak socijalnih vještina se počinje uočavati još u ranom djetinjstvu i
vidi se u odraslih osoba. Autistične bebe pokazuju manje pažnje na socijalnu
stimulaciju, manje je interakcijskih gesta osmijehom i pogledom, slabije
odgovaraju na poziv vlastitim imenom. Kod mlađe djece s autizmom često je
prisutan nedostatak kontakta očima, govor tijela i manje su skloni korištenju
tuđe ruke ili tijela kao alat. Autistična djeca stara tri do pet godina,
najvjerojatnije neće spontano prilaziti drugima, imitirati i odgovarati na
emocije, neverbalno komunicirati, ipak, mogu razviti privrženost osobama koje su
im primarni njegovatelji i davatelji sigurnosti (što je obično jedan ili oba
roditelja). Pokazuju umjereno manje privrženosti zbog sigurnosti nego
uobičajeno, premda takova privrženost nestaje u djece koja su više mentalno
razvijena ili s lakšim ASD-om. Starija djeca i odrasli s ASD-om imaju lošije
rezultate na testovima prepoznavanje lica i emocija.

Suprotno uobičajenom razmišljanju, autistična djeca ne vole biti sama. Stvaranje
i održavanje prijateljstava često se pokazalo kao problem, jer za njih je
mjerilo kvaliteta prijateljstva, a kvantiteta prijateljstava; to je mjerilo
njihove usamljenosti.

Manji dio ljudi s ASD-om je sklon agresiji i autoagresiji, o tome postoje
izviješća no ne i konkretna studija. Mali ograničeni izvor podataka sugerira da
kod djece s mentalnom retardacijom, autizam se povezuje s agresijom, nanošenjem
materijalne štete i nastupima gnjeva. Dominick K.C. i dr. je intervjuirao
roditelje 67-ero djece s ASD-om i otprilike dvije trećina ima periode s
nastupima gnjeva, a jedna trećina ima povijest agresije s nastupima gnjeva
češćim nego u djece s oštećenjem jezika (ne u organskom smislu).

Otprilike trećina do polovice osoba s autizmom ne razvije dovoljno govor
potreban za dnevnu komunikaciju, uobičajenu komunikaciju

Razlika u komunikaciju može biti prisutna od prve godine djetetova života, što
može uključivati zadržavajuće napadaje nesmislenog govora, neobične geste,
usporeno reagiranje i desinkronizacija vokalnih obrazaca s njegovateljem. U
drugoj i trećoj godini života, učestalost i nejednakosti je manja kod
nesmislenog govora, konsonanata, riječi i kombinacija riječi; njihove geste su
rjeđe integrirane s riječima. Djeca s autizmom obično nemaju molbe odnosno
potraživanja i potrebu dijeljenja doživljaja ili iskustva, a češće su sklona
jednostavnom ponavljanju tuđih riječi, što se zove eholalija, i suprotnom
izgovaranju. Također su prisutne poteškoće u igrama imaginacije odnosno
zamišljanja i razvijanju jezičnih simbola. Mogući je problem s razumijevanjem u
pokazivanju i to u smislu kada bi se prstom pokazao neki predmet dijete će
vjerojatno prije gledati u ruku, a ne u predmet.

Na jezičnim testovima s vokabularom i izgovorom postoje dobri rezultat kod
autista u dobi 8 do 15 godina, no na složenijim jezičnim testovima koji
uključuju figurativni jezik, razumijevanje i zaključivanje rezultati su slabiji.
Događa se da se prilikom obraćanja osobi s autizmom često precjenjuje ono što
slušatelj razumijeva.

Osobe s autizmom pokazuju različite oblike ponavljajućeg (iz engl.:
repetitivnog) i ograničavajućeg ponašanja koje se kategorizira prema: Skala
ponavljajućeg ponašanja - dopunjena (engl. RBS-R):

Za autizam nije specifično jedno određeno ponavljajuće ponašanje, no jedino kod
autizma postoji povišena učestalost i težina ovih obrazaca ponašanja.

Kod osoba s autizmom su mogući i simptomi nezavisni od dijagnoze, ali koji imaju
utjecaj na pojedinca ili obitelj. Mali dio osoba s ASD-om pokazuje neobične
sposobnosti poput pamćenja trivijalnosti do iznimno rijetkih tzv. autističnih
znanstvenika

Kod autistične djece više je uobičajena i poznata netipična reakcije na senzornu
stimulaciju, iako nema pouzdanih dokaza da ovi simptomi razlikuju autizam od
drugih razvojnih poremećaja. Ove reakcije bi mogle biti "normalne" samo za
djecu; nekoliko studija je pokazalo da je kod autistične djece prisutno
oštećenje taktilne percepcije dok kod odraslih ljudi s autizmom nije. Iste
studije pokazuju da osobe s autizmom imaju više problema sa složenom memorijom i
zadacima objašnjenja; ove karakteristike su uobičajenije kod odraslih ljudi s
autizmom. U nekoliko studija se vidi da kod autizma postoje i određeni motorički
problemi poput slabijeg mišićnog tonusa, slabijeg motoričkog planiranja ili
"hodanja na prstima"; ASD nije povezan s teškim motoričkim smetnjama.

Kod otprilike tri četvrtine djece s ASD-om javlja se atipično ponašanje kod
jedenja, što je prije bio jedan od pokazatelja za dijagnozu. Iako se odbijanje
hrane i rituali jedenja također javljaju, češći je problem izbirljivost, no to
ne rezultira lošom prehranom. Kod neke djece također su prisutni različiti
probavni problemi (GI), međutim za koje za sada nema dovoljno podataka koji bi
to mogli poduprijeti.. Rezultati studija su konfliktni, veza između GI problema
i ASD nije jasna.

Postoje određeni dokazi da problem spavanja, inače uobičajen kod djece s
razvojnim poremećajem, je još više prisutan kod djece s ASD-om nego kod druge
djece s drugom vrstom razvojnih poremećaja. Kod autistične djece su mogući
problemi s uspavljivanjem, čestim buđenjem za vrijeme noći i rano jutarnjim
buđenjem. Dominick K.C. i dr. otkriva da otprilike dvije trećine djece s ASD-om
ima povijest problema sa spavanjem.

Teorija uzročnika autizma još uvijek nije potpuna, predloženi su razni uzroci od
genetskih do okolišnih. Kod nekih istraživača postoje razmirice zbog toga zato
što autizam nije jednostrani poremećaj, već se gleda kao jedinstvo tri glavna
činioca (socijalni, komunikacijski, ponavljajuće ponašanje) koji imaju različite
uzroke ali se često preklapaju.

Najznačajniji uzrok poremećaja iz spektra autizma je genetski čimbenik. U
ranijim studijima s blizancima se pokazalo da je taj čimbenik odgovoran ili
važan u mjeri od čak 90%. Ipak i ovo može biti precijenjeno, jer nema novijih
modela strukturne genetske varijacije kod blizanaca. Kada je jedan identični
blizanac autističan, drugi često ima određene poteškoće u učenju i
socijalizaciji. Kod odrasle braće, rizik za jedan ili više simptoma šireg
autističnog fenotipa je oko 30%.

Genetika autizma je izrazito složena. Za svaku osobu s autizmom moguća je
mutacija više gena. Mutacije različitih setova gena mogu kod svakog biti
drugačije. Moguće su važne interakcije između mutacija u nekoliko gena, ili
između okoliša i mutiranih gena. Identificirajući genetske markere naslijeđene s
autizmom u obiteljskim studijama, locirano je nekoliko gena kandidata, većina
njih je odgovorna za kodiranje proteina uključenih u živčani razvoj i
funkcioniranje. Ipak, kod većine takvih gena, mutacija koja bi bila odgovorna za
autizam nije pronađena. Normalno, autizam nije moguće otkriti Mendelovim putem
(praćenje jednog gena) ili jednom kromosomskom abnormalnošću kao što je fragilni
X kromosom ili sindrom delecije 22q13.

Veliki broj osoba s autizmom bez obiteljske povijesti autizma mogu biti rezultat
engl. copy number variations (CNVs) spontane promjene strukture genetskog
materijala za vrijeme mejoze poput delecije ili duplikacije. Hence, a
substantial fraction of autism may be highly heritable but not inherited: that
is, the mutation that causes the autism is not present in the parental genome.
Pojedinačni, ne naslijeđeni, slučajevi su proučavani za otkrivanje genetskog
lokusa uključenog u autizam. Korištenjem Array komparativne genomske
hibridizacije (engl. aCGH), tehniku za uočavanje CNV-a, jedna studija ih je
pronašla 10% u obiteljima s jednim autističnim djetetom. Neki od izmijenjenih
lokusa su otkriveni u ranijim studijima na naslijeđenom autizmu; većina je
jedinstvena u pojedinačnim slučajevima ispitanim u studiji. Važan dio autizma je
visoko nasljedan, ali ne i naslijeđen; mutacija koja uzrokuje autizam nije
prisutna u roditeljskom genomu. Premda, dio autizma kojeg se može genetski
pratiti može narasti do 30-40% kao rezolucija unaprjeđenja aCGH, nekoliko
istraživanja je nepažljivo opisano, navodi javnost na mišljenje kako je veliki
dio autizma uzrokovan CNV-om i moguć je za otkriti putem aCGH; te da je
otkrivanje CNV-a jednako vrijedno genetskoj dijagnozi. Autism Genome Project
baza sadrži genetic linkage i CNV podatke koji povezuju autizam s lokusom, što
predlaže kako je možda svaki ljudski kromosom uključen u autizam.

Teratogeni (tvari koje uzrokuju defekte ploda) povezani s rizikom od autizma
uključuju izloženost embrija talidomidu, valproičnoj kiselini ili mizoprostolu,
ili infekciji rubeole; ovakvi slučajevi su rijetki. Svi poznati teratogeni
djeluju tijekom prvih osam tjedana od začeća, iako ovo ne isključuje mogućnost
pojavljivanja autizma i kasnije, svi čvrsto utemeljeni dokazi govore da se
autizam javlja izrazito rano u razvoju.

Iako su dokazi za ostale okolišne uzroke anegdotski i nisu još potvrđeni
pouzdanim studijama daljnja istraživanja su u tijeku.

Postoje vrlo snažni znanstveni dokazi koji pokazuju da nema uzročno posljedične
veze između cjepiva za ospice, zaušnjake, rubeole i autizma, te nema uvjerljivih
dokaza da cjepivo zaštite s tiomersalom pomaže u uzrokovanju autizma. Premda,
prve autistične simptome roditelji mogu vidjeti kod svoje djece za vrijeme
rutinskog cijepljenja, tako je roditeljska briga dovela do smanjenja uzimanja
imunizacijskih[ sredstava za djecu i istovremeno vjerojatno povećanje epidemije
ospica, poput slučaja ospica u Britaniji u vrijeme ljeta 2007.

U tijeku je velik broj istraživanja u potrazi za drugim okolišnim uzrocima,
dokazi su tek anegdotski utemeljeni i do sada nisu potvrđeni vjerodostojnom
studijom. Nekoliko drugih prije- i poslije- porođajnih okolišnih čimbenika je
privuklo pažnju znanstvenika zbog mogućeg utjecaja na razvoj autizma ili za
pogoršanje njegovih simptoma; ili bi mogli biti važni za buduća istraživanja.
Oni uključuju: infekcijske bolesti, teške metale, otapala, ispušne plinove
dizela, poliklorirani bifenil, fenole korištene u proizvodnji plastike,
pesticide, alkohol, pušenje i zabranjene droge.

Unatoč napornim istraživanja još nije najbolje shvaćeno kako se autizam javlja.
Taj mehanizam se može podijeliti u dva dijela: patofiziologija strukture mozga i
procesa povezanih s autizmom, i neuropsihološke poveznice između struktura mozga
i ponašanja. The behaviors appear to have multiple pathophysiologies.

Autizam je rezultat razvojnih čimbenika koji utječu na sve ili više
funkcionalnih sustava mozga, i ometaju tijek razvoja mozga više od krajnjeg
činioca. Neuroanatomske studije i povezanost s teratogenima snažno upućuju na to
da mehanizam autizma uključuje izmjenu razvoja mozga ubrzo nakon začeća, u to su
uključene mnoge glavne strukture mozga.

Ova lokalizirana anomalija vjerojatno potiče lančanu reakciju patoloških ishoda
u mozgu koji su pod značajnim utjecajem okolišnih čimbenika. Iako su

Iako su u autizam uključene mnoge glavne strukture mozga, skoro sva posthumna
istraživanja su provedena na osobama koja su ujedno imale i mentalnu
retardaciju, zbog čega je otežano izvesti zaključke. Težina, obujam i opseg
glave kod djece s autizmom naginju nešto većim vrijednostima. Stanična i
molekularna osnova ranog patološkog

Međusobno djelovanje između imunološkog sustav i živčanog sustava započinje rano
tijekom embriogeneze; i uspješan neurološki razvoj ovisi uravnoteženosti
imunološkog sustava odnosno njegovog djelovanja. Kod djece s autizmom je
primijećeno nekoliko simptoma povezanih sa slabo reguliranim djelovanjem
imunološkog sustava. Time, moguće je da, ne djelovanje imunoloških aktivnosti za
vrijeme kritičnog perioda u neurološkom razvoju, je dio mehanizma nekih oblika
ASD-a. Zbog nedostatka podataka, još uvijek se ne može točno zaključiti koja je
uloga imunološkog sustava u autizmu. U autizmu je primijećeno nekoliko
neurotransmiterski abnormalnosti, naročito povećana razina serotonina u krvi.
Nije poznato da li to rezultira u strukturalnim abnormalnostima ili
abnormalnosti ponašanja. Veza između oštećenja u imunološkog sustavu i autizma
je još uvijek nejasna i kontroverzna.

Teorija sustava zrcalnih neurona (engl. MNS) s hipotezom o autizmu je da se
iskrivljenost u razvoju MNS-a sukobljava s imitacijom što vodi do glavnih
karakteristika autizma, a to su socijalna izolacija i problemi komunikacije. MNS
se uključuje kada životinja izvodi radnju ili dok promatra drugu životinju iste
vrste koja izvodi istu radnju. MNS vjerojatno ima zasluge za shvaćanje ljudi od
strane pojedinca omogućavajući modeliranje ("oponašanje") njihovog ponašanja
preko utjelovljenih simulacija njihovih akcija, namjera i emocija. Nekoliko je
studija testiralo ovu hipotezu: demonstracijom abnormalnosti u MNS regijama kod
pojedinaca s autizmom, usporavanje aktivacije na mjestu za imitaciju kod osoba s
Aspergerovim sindromom, i korelacija između smanjene MNS aktivnosti i težine
sindroma kod djece s ASD-om. Premda, osobe s autizmom ujedno imaju abnormalnu
aktivaciju mozga u mnogim krugovima izvan MNS-a i teorija o MNS-u ne objašnjava
normalno ponašanje autista na zadatak imitacije koji uključuje neki cilj ili
objekt.

Studija iz 2008. godine kod odraslih osoba s autizmom je pronašla dokaze za
izmjenjenu funkcionalnu organizaciju ventralne mreže pažnje (eng. ventral
attention network - VAN), veliki dio mreže mozga odgovoran za obradu socijalnih
i emocionalnih uputa, dok je dorzalna mreža pažnje (eng. dorsal attention
network - DAN) neizmjenjena, dio odgovoran za kontinuiranu pažnju i
ciljno-usmjerenu pažnju. Druga studija iz 2008. godine je pronašla određeni
uzorak signala u cingulate cortexu koji se razlikuje od osoba s ASD-om.

Kod jedne teorije hipoteze autizma smatra se da je autizam obilježen nedovoljnim
funkcioniranjem povezivanja i sinkronizacije visoko rangiranih neurona, zajedno
s prevelikim brojem nisko rangiranih procesa. Dokazi za ovu teoriju pronađeni su
kod studija s funkcionalnom magnetskom rezonancijom kod osoba s autizmom, i,
studije moždanih valova koje naslućuju da odrasle osobe s ASD-om imaju lokalne
veće povezanosti u kori mozga i slabu funkcijsku vezu između predfrontalnog
korteksa i ostatka korteksa. Drugi dokazi predlažu da je problem uglavnom
lociran unutar pojedine hemisfere korteksa i da je autizam poremećaj njihovog
povezivanja.

Prva kategorija se usredotočuje na deficite u socijalnoj spoznaji (kogniciji).
Hiper-sistematska hipoteza govori da autisti mogu sistematizirati, odnosno, mogu
razviti unutarnja pravila za zbrinjavanje unutarnjih događaja, ali su slabije
učinkoviti kod empatije za zbrinjavanje događaja s drugim izvorom. To proširuje
ekstremnu teoriju "muškog mozga", čije su hipoteze da je autizam ekstremni
slučaj muškog mozga, psihometrički opisano kad pojedinac kod kojega je
sistematiziranje bolje od empatiziranja (engl. EQ SQ teorija). Ovo je povezano s
ranijom teorijom uma, prema kojoj je hipoteza da je autistično ponašanje uzrokom
nemogućnosti pripisivanja mentalnog stanja sebe samog i drugih. Teorija uma ima
svoju potporu u atipičnim reakcijama autistične djece na Sally-Anne test za
razumijevanje o tuđim motivacijama, s potporom MNS teorije autizma.

Druga kategorija se usredotočuje oko nesocijalnih i općih procesuiranja.
Hipoteza izvršne disfunkcije je: autistično ponašanje rezultira dijelom u
deficitu fleksibilnosti, planiranja i drugih oblika izvršnih funkcija. Prednost
teorije proizlazi iz stereotipnog ponašanja i ograničenih interesa, slaba točka
teorije je što deficit izvršne funkcije nije pronađen u mlađe djece s autizmom.
Hipoteza teorije slabe središnje povezanosti: ograničena mogućnost za uviđanjem
kompletne slike (šire slike) leži u glavnim smetnjama autizma. Jedna od
prednosti ove teorije je mogućnost predviđanja posebnih talenata i izvrsnosti u
radu kod osoba s autizmom. Povećano funkcioniranje uočavanja slična je teorija,
fokusira se više na superiornost lokalno orijentiranih i uočavajućih operacija
kod autista.

Ni jedna od ovih kategorija ne zadovoljava kao samostalna, teorija socijalne
kognicije slabo pristupa strogom i ponavljajućem ponašanju u autizmu, dok
nesocijalna teorija ima poteškoće u objašnjavanju socijalne "izolacije" i
problema u komunikaciji. Kao učinkovitije, mogla bi se pokazati kombinacija
teorija temeljenih na višestrukim deficitima.

Otprilike polovica roditelja djece s ASD-om neobično ponašanje svoje djece
primijeti do dobi od 18 mjeseci, i otprilike četiri petine do dobi od 24
mjeseca. Dojenčad s ASD-om izdvaja deficit u zajedničkoj pažnji, odnosno, ako
roditelj uperi prstom i kaže "Gledaj!", dijete neće reagirati ili će gledati
prst.. Odgođeno liječenje može utjecati na dugoročni ishod, stoga je autizam
potrebno čim prije dijagnosticirati i tretirati. Uobičajeni znakovi, kod kojih
ako su uočeni, je potrebno zatražiti stručnu dijagnozu:

Američka akademija pedijatrije preporuča da se sva djeca testiraju za ASD pri
dobi od 9, 18 i 30 mjeseci, korištenjem specifičnog formalnog testa za uočavanje
autizma. Suprotno, Nacionalni odbor za testiranje Ujedinjenog Kraljevstva
protivi se takvom testiranju opće populacije, jer mehanizmi testiranja nisu u
potpunosti provjereni i intervenciji nedostaje dovoljno dokaza za učinkovitost.
Genetsko testiranje na autizam je općenito za sada ne praktično.

Za dijagnozu se koristi izmijenjena ispitna lista za autizam kod tek prohodale
djece (M-CHAT), upitnik za rano otkrivanje znakova autizma i "prvogodišnji
inventar". Početni podaci dobiveni M-CHAT-om i CHAT-om na djeci u dobi od 18 do
30 mjeseci govore da je takvo testiranje najbolje obaviti u kliničkom okruženju,
te da test ima nisku senzibilnost i dobru specifičnost. Screening tools designed
for one culture's norms for behaviors like eye contact may be inappropriate for
a different culture. Genetičko dijagnosticiranje je još uvijek nepraktično.

Dijagnoza autizma se temelji na ponašanju, ne uzroku ili mehanizmu poremećaja.
Autizam je u DSM-IV-TR definiran s ukupno najmanje šest simptoma, uključujući
najmanje dva simptoma kvalitativnog oštećenja u socijalnoj interakciji, najmanje
jedan simptom kvalitativnog oštećenja u komunikaciji, i najmanje jedan simptom
ograničenog ili ponavljajućeg ponašanja. Primjeri simptoma uključuju nedostatak
socijalne ili emocionalne uzajamnosti, stereotipna i ponavljajuća upotreba
jezika ili individualno osobitog jezika, i uporna preokupacija samo s jednim
dijelom objekta (npr.: igračke). "Napadaji" moraju biti prije treće godine, s
usporenim ili abnormalnim funkcioniranjem u socijalnoj interakciji, jeziku
korištenom u socijalnoj komunikaciji, simbolici ili imaginacijskim (zamišljenim)
igrama. Glavne definicije su iste i u MKB-10 klasifikaciji.

Dostupno je nekoliko dijagnostičkih instrumenata za autizam. Dva se uobičajeno
koriste u istraživanjima autizma: Dijagnostički intervju za autizam - dopunjen
(engl. ADI-R), semistrukturirani roditeljski intervju, i Dijagnostički
opservacijska skala za autizam (engl. ADOS), koristi se promatranjem i
interakcijom s djetetom. Ljestvica za procjenu dječjeg autizma (engl. CARS) se
široko koristi u kliničkom okruženju za određivanje težine autizma, to se
temelji na promatranju djeteta. Postoje i drugi testovi koji se znaju koristiti
poput: Vinerlandska skala adaptiranog ponašanja (engl. VABS), Dijagnostički
intervju za asocijalne i komunikacijske poremećaje (engl. DISCO) i Sumarna
evaluacija ponašanja (engl. BSE)

Pedijatar obično kod prvog preliminarnog pregleda uzima u obzir povijest razvoja
i fizički pregled djeteta. Ako postoji rizik, dijagnoza i procjena se dalje rade
uz pomoć stručnjaka za ASD, promatranjem, komunikacijom, obitelji, i drugim
čimbenicima uključujući standardne pretrage i uzimajući u obzir slično povezana
medicinska stanja. Diferencijalna dijagnoza za ASD može uzeti u obzir i mentalnu
retardaciju, oštećenje sluha i specifični poremećaj jezika kao što je
Landau-Kleffner sindrom. ASD neki puta može biti dijagnosticiran do dobi od 14
mjeseci, iako dijagnoza postaje stabilnija nakon prve tri godine života. Djete
od tri godine koje ispunjava dijagnostičke kriterije za ASD će prije podilaziti
istim kriterijima i u narednim godinama, nego djete od godinu dana koje
ispunjava iste kriterije. U Ujedinjenom Kraljevstvu, Nacionalni plan autizma za
djecu preporuča najviše 30 tjedana od prvih uočenih znakova mogućeg autizma do
potpune dijagnoze i procjene, ipak malo slučajeva se u praksi tako brzo riješi.
Studija iz 2006. godine govori da se prva procjena od strane kvalificiranog
stručnjaka izvede u dobi od 48 mjeseci, a službena dijagnoza ASD u dobi od 61
mjesec, što je u prosjeku 13 mjeseci ,od prvih znakova do krajnje procjene, više
od preporučenih 30 tjedana.

Klinička genetička procjena se često radi kad je ASD već dijagnosticiran,
osobito kada drugi simptomi već govore o mogućem genetskom uzroku. Iako
genetička tehnologija dozvoljava povezivanje 40% procjenjenih slučajava s
genetičkim uzrokom, dogovorene smjernice u SAD-u i UK su ograničene na
testiranja fragilnog X i visoko-razlučivih kromosoma. Komercijalna dostupnost
ovakvih testova bi mogla prethoditi pravovaljanom razumijevanju rezultata
testova, zbog genetičke složenosti autizma. Metabolička i neuroslikova
testiranja su ponekad od pomoći, ali nisu rutinski.

U graničnim slučajevima čest je problem pretjerana ili nedovoljna dijagnoza;
većina od novije povećanog broja registriranih osoba s autizmom je vjerojatno
zbog promjene u dijagnostičkoj praksi. Sve veća popularnost opcije terapije s
lijekovima i širenje koristi je dalo davateljima usluge poticaj u
dijagnosticiranju ASD-a, što rezultira u nekim pretjeranim dijagnozama kod djece
s nesigurnim simptomima. Obratno, cijena pregleda i dijagnoze i natjecanje u
prikupljanju plaćanja može spriječiti ili usporiti uspostavljanje dijagnoze.
Posebno je teško dijagnosticirati autizam kod slijepih osoba, dijelom zbog toga
što dio dijagnostičkih kriterija ovisi o vidu, a dijelom zbog autističnih
simptoma koji se preklapaju s uobičajenim kod sljepoće.

Simptomi autizma i ASD-a počinju vrlo rano u djetinjstvu, ali ponekad izostanu.
Odrasli mogu zatražiti retrospektivnu dijagnozu kako bi mogli pomoći sebi ili
svojoj obitelji u shvaćanju sebe, ili kako bi poslodavcu pomogli da napravi
prilagodbe; ili u nekim slučajevima kako bi podnijeli zahtjev za novčanu pomoć
zbog poteškoća u životu.

Cilj liječenja je upravljati i poboljšati simptome i funkcioniranje. Jednostrano
liječenje se nije pokazalo dobrim, i terapija se obično prilagođava djetetovim
potrebama. Ako se krene rano s intenzivnim, ustrajnim programima edukacije i
bihevioralne terapije, može pomoći da djete dosegne određene razine
samostalnosti, socijalnih i poslovnih vještina; tvrdnje da intervencije u dobi
od 2-3 godine su presudno važne nisu osigurane dokazima. Među ostalim
pristupima, Primijenjena bihevioralna analiza-PBA (engl. ABA) je pokazala
djelotvornost u unapređenju socijalnog i jezičnog razvoja i u smanjenju
ponašanja koje ometa učenje i razumijevanje (shvaćanje). PBA se usredotočuje na
učenje tipa jedan na jedan koristeći pritom bihevioralne principe stimulacije,
odgovora i nagrade. Nekoliko programa se temelji na PAP-u. Uobičajena
alternativa u centrima za autizam su kognitivne terapije s opsežnim programom:
Liječenje i edukacija djece s autizmom i srodnim poremećajima komunikacije
(engl. TEACCH]) temelji se na strukturiranju fizičkog okoliša i korištenju
vizualne potpore za razvoj jezika. Studija iz 2005. godine s Kalifornije otkriva
da su rani intenzivni bihevioralni analitički tretmani, jedan od oblika PBA, su
važniji i više utjecajniji za predškolsku djecu s autizmom nego mješavina metoda
koje se koriste u mnogim programima. 2007. Britanska studija je otkrila da rana
intenzivna bihevioralna intervencija, drugi oblika ABA, bazirana s radom doma
nije više učinkovita od eklektičnih programa u ustanovama. Ograničena
istraživanja vezana za učinkovitost rezidencijalnih programa za odrasle pokazuju
mješovite rezultate.

Lijekovi se često koriste za liječenje problema povezanih s ASD-om. Više od
polovici djece u SAD-u s dijagnosticiranim ASD-om je propisan i psihoaktivni
lijek ili antikonvulzant (lijek protiv grčenja mišića), zajedno s lijekovima iz
klase antidepresiva, stimulansa i antipsihotika. U SAD-u je odobren antipsihotik
risperidon za liječenje određenih simptoma kod djece i adolescenata s autizmom.
Postoje i drugi lijekovi osim antipsihotika; određeni specifični inhibitori
ponovnog neuronskog preuzimanja serotonina i dopaminski blokatori mogu smanjiti
određena neprilagođena ponašanja povezana s ASD-om. Zasada postoje oskudna
vjerodostojna istraživanja oko učinkovitosti ili sigurnosti korištenja terapija
lijekovima kod adolescenata i odraslih s ASD-om. Osoba s ASD-om može ne tipično
reagirat na lijek, lijek može imati štetne nuspojave, i nijedan poznati lijek ne
pomaže u glavnim simptomima autizma, oštećenje socijalne interakcije i
komunikacije.

Postoje i druge dostupne vrste terapije i intervencije. Nekoliko ima potporu u
znanstvenim radovima.

Terapijskim pristupima jedino nedostaje empirijska potpora u konceptima
kvalitete života. Čini se da su davateljima usluge znanstveni dokazi manje važni
od marketinga, zahtijeva roditelja i sl. Nesigurne invazivne terapije su vrlo
ozbiljan problem; 2005. godine zbog greške terapijom uklanjanja teških metala
umro je 5 godina star autistični dječak.

Liječenje autizma ima velike financijske troškove, najviše indirektnih. Studija
iz SAD-a procjenjuje prosječni trošak od 3,2 milijuna dolara za osobu rođenu u
2000. godini, s otprilike 10% medicnske skrbi, 30% dodatne edukacije i 60%
izgubljene ekonomske proizvodnje. Javno dostupni programi su često neadekvatni
ili neprimjereni za određenu osobu, a problem su i nenadoknađeni medicinski ili
terapijski troškovi. Američka studija iz 2008. je procjenila 14% gubitak iz
godišnjeg dohotka kod obitelji čija djeca imaju ASD. Nakon djetinjstva, za
terapiju je ključna rezidencijalna njega, pronalaženje prikladnog zaposlenja,
seksualnost i socijalne vještine te planiranje dobrima (vlasništvom).

Lijeka nema. Većini djece s autizmom nedostaje socijalna potpora, potrebni
društveni odnosi i veze, budućnost mogućeg zapošljavanja ili samoopredjeljenje.
Iako glavni problemi ostaju, simptomi često postanu lakši u kasnijem
djetinjstvu. Kod nekih pojedinaca postoje skromna poboljšanja kod nekih
simptoma, ali kod nekih ima i pogoršanja; nijedna studija za sada se nije
usredotočila na autizam u srednjoj dobi. Samostalan život kod težih oblika
autizma je teško moguć. Britanska studija iz 2004. godine na 68 odraslih osoba
kojima je autizam dijagnosticiran prije 1980. godine, s razinom IQ iznad 50
pokazuje: 12% je postiglo visoku razinu neovisnosti, 10% ima neke prijatelje i
općenito su zaposleni no potrebna im je donekle potpora, 19% ima određenu
neovisnost ali općenito žive doma i potrebna im je značajnija potpora i nadzor u
svakodnevnom životu, 46% zahtijeva stručnu rezidencijalnu skrb iz ustanova
specijaliziranih za ASD s visokom razinom potpore i vrlo ograničenom
autonomijom, 12% ima potrebu za visokom razinom bolničke njege. Švedska studija
iz 2005. godine u koju je uključeno 78 odraslih osoba kod kojih nije isključena
niska razina IQ ima lošije rezultate, samo 4% uspjelo je postići neovisnost.
Promjene u dijagnostičkoj praksi i povećana dostupnost ranije učinkovitije
intervencije čini rezultate ovih studija ne općenito primjenjivim kod djece s
nedavno dijagnosticiranim ASD-om.

Procjena rasprostranjenosti autizma široko varira oviseći o dijagnostičkim
kriterijima, godini kada je dijete pregledano i geografskoj lokaciji. Najnovija
istraživanja procjenjuju otprilike 1-2 na 1000 za osobe s autizmom, i 6 na 1000
za osobe s ASD-om, zbog neadekvatnih podataka, ove brojke mogu podcijeniti
raširenost ASD-a. PDD-NOS čini mnogobrojnu većine ASD-a, Aspergerov sindrom je
zastupljen s oko 0.3 na 1000, i atipični oblici dječjeg disintegrativnog
poremećaja i Rettov sindrom su daleko rjeđi. Studija iz 2006. godine na
otprilike 57.000 Britanaca starih između devet i deset godina pokazala je da
3.89 na 1000 ima autizam, i 11.61 na 1000 za ASD; ovi veći rezultati mogu biti
posljedicom širih dijagnostičkih kriterija.

Broj prijavljenih slučajeva autizma se dramatično povećao 1990-ih i početkom
2000-ih. Ovo povećanje je uvelike razlogom promjene u dijagnostičkoj praksi,
dostupnosti, starost pri dijagnozi, senzibiliziranost javnosti., iako neki
okolišni čimbenici nisu još utvrđeni. Široko citirana pilot studija iz 2002.
godine zaključuje da povećanje autizma u Kaliforniji ne može biti objašnjeno
zbog promjena u dijagnostičkim kriterijima, ali analiza iz 2006. godine otkriva
da je rasprostranjenost siromašno mjerena zbog toga što mnogi slučajevi nisu
dijagnosticirani, i da je povećanje 1994.-2003. u SAD-u povezano s promjenom u
drugim kategorijama dijagnoze, što je dovelo do dijagnostičke supstitucije.

Rizik od autizma je povezan s nekoliko prenatalnih i perinatalnih čimbenika
rizika. Revizija iz 2007. godine za faktore rizika nalazi povezanost s
roditeljskim karakteristikama koje uključuju poodmaklu dob za majku i oca; zatim
mjesto rođenja izvan Europe i Sjeverne Amerike, i određena stanja kod porođaja
koja uključuju malu težinu djeteta kod rođenja i trajanje trudnoće te hipoksije
za vrijeme porođaja.

Otprilike 10-15% slučajeva autizma može se identificirati Mendelovim (praćenjem
jednog gena) putem, kromosomskom abnormalnošću ili drugim genetskim sindromima;
a ASD je povezan s nekoliko genetskih poremećaja. Autizam je povezan s mentalnom
retardacijom; Britanska studija iz 2001. godine na 26 autistične djece otkriva
da je otprilike: 30% s inteligencijom u normalnom rangu (iznad 70), 50% je sa
slabom do umjerenom mentalnom retardacijom, 20% s teškom do apsolutnom mentalnom
retardacijom (IQ ispod 35). Za druge oblike ASD-a (ne za autizam) ista studija
je pokazala da otprilike 94% od 65. djece s PDD-NOS-om ili Aspergerovim
sindromom ima normalnu inteligenciju. ASD je također povezan s epilepsijom, s
varijacijom od rizika za epilepsiju s obzirom na godine, kognitivnu razinu i
vrstom jezičnog poremećaja. Veći rizik od autizma imaju dječaci za razliku od
djevojčica. Spolni omjer za ASD iznosi 4.3:1 i on je uvelike modificiran
kognitivnim oštećenjem, s mentalnom retardacijom omjer je bliži na 2:1, a bez
nje na 5.5:1. Nekoliko metaboličkih poremećaja je povezano s autizmo, kao
fenilketonurija. Nedavne studije su pokazale da nema povezanosti sa
socijalno-ekonomskim statusom, etnički niti s rasom. Zajedno s ASD-om često su
opisani i neki psihopatološki poremećaji poput depresije i fobija, ali to nije
sistematski određeno.

Pojavljivanje autizma, unatoč njenoj korisnosti za određivanje rizika, manje je
korisna u epidemiologiji autizma; zato što poremećaj nastane mnogo prije nego
što je dijagnosticiran, praznina vremena između nastanka i dijagnoze je pod
utjecajem mnogih faktora nepovezanih s rizikom. Pažnja se posvećuje jedino na to
dali se rasprostranjenost s vremenom povećava. Ranije procjene
rasprostranjenosti su niže, otprilike 0.5 na 1000 za autizam tijekom 1960-ih i
1970-ih, i otprilike 1 na 1000 tijekom 1980-ih, suprotno današnjem 1-2 na 1000.

Nekoliko primjera autističnih simptoma i terapija opisano je daleko prije nego
što je autizam imenovan. Table Talk Martina Luthera sadrži priču o 12 godišnjem
dječaku koji je najvjerojatnije imao teži oblik autizma. Prema Lutherovom
zapisivaču Mathesius, Luther je smatrao kako je dječak bezdušna masa mesa
opsjednuta sotonom i predložio da bude ugušen. 1798. godine uhvaćeno je "divlje"
dijete (iz prašume), pokazivalo je nekoliko znakova autizma; student medicine
Jean Itard liječio ga je s bihevioralnim programom namijenjenim kako bi mu
pomogao steći socijalnu privrženost i proizvesti govor putem imitacije.

1910. godine, Švicarski psihijatar Eugen Bleuler prvi je složio novo latinsku
riječ autismus kada je određivao simptome shizofrenije. Izveo ju je iz Grčke
riječi autos (αὐτός, što znači ja ili sam), i koristio da označi morbidno
samodivljenje: "autistično povlačenja pacijenta svojim fantazijama, protiv
kojega svaki utjecaj izvana postaje nepodnošljiva smetnja".

Riječ autizam poprima moderno značenje 1943. godine kada je Leo Kanner iz
bolnice Johns Hopkins Hospital prijavio 11.-ero djece s upadljivim sličnostima u
ponašanju i potom uveo naziv rani infantilni autizam. Predložio je da riječ
autizam opisuje djecu s nedostatkom interesa za druge ljude. Skoro sve
karakteristike opisane u Kannerovom prvom izvještaju o temi, naslovljenoj
autistična samoća i inzistiranje na jednolikosti, još uvijek se smatraju
tipičnim za autistični spektar poremećaja. Otprilike u isto vrijeme, Bečki
pedijatar Hans Asperger opisao je sličan oblik ASD-a danas poznat kao Aspergerov
sindrom, iz više razloga do 1981. godine nije prepoznavan kao odvojen (različit)
sindrom.

Kannerova ponovna upotreba riječi autizam vodila je desetljećima zbrku
terminologije poput infantilne shizofrenije, sredinom 1990-ih je također nastala
zbrka gdje se autizam smatrao reakcijom bebe na majku bez emocija za dijete, što
su tada nazvali hladnom majkom (engl. Refrigerator mother). Demonstracijama
krajem 1960-ih, autizam je utemeljen kao odvojeni sindrom, životnog vijeka,
nepovezan s mentalnom retardacijom i shizofrenijom, i razlikovan od ostalih
razvojnih poremećaja; prikazane su i koristi sudjelovanja roditelja u aktivnom
programu terapije. Krajem 1970-ih javile su se neke naznake mogućeg utjecaja
genetike u autizmu; danas se smatra jednim od najpodložnijih genetici od svih
psihijatrijskih stanja.

Nastanak roditeljskih udruga i destigmatizacija dječjeg ASD-a uvelike su
utjecali na način na koji se ASD danas gleda. Internet je također pomogao
osobama s autizmom u zaobilaženju neverbalnog i emocionalnog dijeljenja koja su
njima teško ostvariva; Internet im pruža mogućnost osnivanja online društava i
udaljeni rad. Razvili su se Sociološki i kulturni aspekti autizma; dok jedni u
društvu traže lijek za autizam, drugi vjeruju kako je autizam jednostavno drugi
način življenja.



https://hr.wikipedia.org/wiki/Pula

Pula (tal. Pola, istrovenetski Poła, istriotski Puola, lat. Pietas Iulia,
stariji hrv. čak. Pul, slov. Pulj, njem. Polei), grad u Hrvatskoj. Najveći je
grad Istarske županije, leži na jugozapadnom području istarskog poluotoka u
dobro zaštićenom zaljevu.

Grad ima dugu tradiciju vinarstva, ribarstva, brodogradnje i turizma, a ujedno
je i tranzitna luka. Pula je administrativni centar Istre još od rimskoga doba.

Ljudski ostaci, datirani unatrag milijun godina prije Krista, pronađeni su u
spilji Šandalja blizu Pule. Lončarija iz perioda neolitika (6000. - 2000. pr.
Kr.), koja ukazuje na ljudska naselja, pronađena je u okolici Pule.

Najraniji zapis trajnog naseljavanja na područja grada Pule potječu iz 10.
stoljeća p. n. e. Prvo naselje osnovalo je ilirsko pleme Histra, drevnog naroda
koje je živjelo u Istri.

Grad je bio poznat grčkim putnicima i moreplovcima, budući da se njegov osnutak
povezuje s Kolhiđanima. Pula se spominje u mitološkoj priči o Jazonu i Medeji,
koji su oteli zlatno runo. Kolhiđani su se dali u potjeru za Jazonom stigavši do
sjevernog Jadrana. Budući da nisu uspjeli uhvatiti Jazona i vratiti zlatno runo,
nisu se smjeli vratiti kući, pa su na obližnjoj obali gdje je živjelo ilirsko
pleme podigli naselje. Nazvali su ga Polai što znači "grad bjegunaca".
Prisutnost grčke kulture dokazuje pronalazak grčke lončarije i dijela Apolonova
kipa.

Rimljani su istarski poluotok zauzeli 177. pr. Kr., započevši proces
romanizacije. Grad je uzdignut na kolonijalnu razinu između 46. - 45. pr. Kr.
Tijekom tog razdoblja grad je cvjetao, te je dostigao vrhunac s oko 30.000
stanovnika. Postao je značajna rimska luka s velikim okolnim područjem pod
svojom upravom. Nakon građanskog rata 42. pr. Kr. između trijumvira Oktavijana,
Antonija i Lepida s jedne strane i Cezarovih ubojica Bruta i Kasija s druge,
Pula je pristala uz Kasijevu stranu jer je grad osnovao Kasije Longin, Kasijev
brat. Nakon Oktavijanove pobjede kod Akcija 31. pr. Kr. grad je razoren i
opustošen. Međutim, grad je ubrzo obnovljen na zahtjev Oktavijanove kćeri
Julije, te je nazvan Colonia Pietas Iulia Pola Pollentia Herculanea. Podignuta
su velika klasična zdanja od kojih je nekoliko preživjelo sve do danas. Rimljani
su također u gradu izgradili vodovod i kanalizaciju. Utvrdili su grad bedemom s
deset vratiju od kojih su neka još uvijek očuvana: Slavoluk Sergijevaca,
Herkulova vrata (u kojima su uklesana imena osnivača grada) i Dvojna vrata.
Tijekom vladavine cara Septimija Severa ime grada je promijenjeno u Res Publica
Polensis.

Godine 425. grad je postao sjedište biskupa o čemu svjedoče ostaci temelja
nekoliko vjerskih građevina.

Nakon pada Zapadnog Rimskog Carstva grad i regiju su razorili Ostrogoti. Njihova
vladavina je završila nakon 60 godina, kad je Pula došla pod Ravenski egzarhat
(540-751). Tijekom tog perioda Pula se razvijala pa je postala glavna luka
bizantinske mornarice. Katedrala i crkva sv. Marije Formose potječu iz tog
razdoblja.

Prvi dolazak Hrvata u okolicu grada bilježi se u 7. stoljeću. Povijest grada
nastavlja odražavati njegovu lokaciju i važnost, kao i čitave regije, u
prekrajanju granica među europskim silama.

Od 788. nadalje Pulom vlada Franačko kraljevstvo pod Karlom Velikim. Pula je
postala sjedište izbornih grofova Istre sve do 1077. Mlečani su preuzeli grad
1148., a 1150. Pula je prisegnula na odanost Mletačkoj Republici, postavši tako
mletačkim posjedom. Stoljećima kasnije, sreća i sudbina grada ostali su tijesno
povezani uz mletačku silu. Godine 1192. osvojili su ga Pižani, ali su ga Mlečani
ubrzo vratili pod svoju upravu.

Godine 1238. papa Grgur IX. stvorio je savez između Genove i Venecije protiv
Carstva, a uskoro i protiv Pise. Pošto je Pula stala na stranu Pise, grad su
opljačkali Mlečani 1243. Ponovno je razoren 1267. te 1397. Kada su Đenovljani
porazili Mlečane u pomorskoj bitci.

U Puli je nakon toga počeo polagan pad. Ovo opadanje ubrzano je sukobima
lokalnih obitelji: antičkom obitelji Sergijevaca s obitelji Ionotasi (1258-1271)
i sukobom Venecije s Genovom oko kontrole nad gradom i njegovom lukom (kasno 13.
- 14. stoljeće).

Talijanski pjesnik Dante Alighieri spominje Pulu u svojoj Božanskoj komediji:
come a Pola, presso del Carnaro ch'Italia chiude e i suoi termini bagna ili u
hrvatskom prijevodu i ko što su [grobne rake] kod Pule, blizu žala, gdje Kvarner
među Italije pere (Pakao IX, 113-114). Istarski razvod (1325.) potječe iz istog
razdoblja. To je važan hrvatski dokument napisan na latinskom, njemačkom i
hrvatskom jeziku, pisanim najstarijim hrvatskim pismom, glagoljičnim alfabetom.

Mlečani su zauzeli Pulu 1331. i vladali su njome sve do 1797. godine. Tijekom
14., 15. i 16. stoljeća Pulu su napadali i osvajali Đenovljani, hrvatsko-ugarska
vojska, habsburška vojska. To je dovelo i do odumiranja brojnih malih
srednjovjekovnih naselja i sela. Pored ratnih osvajanja, pulsko i istarsko
stanovništvo desetkovano je velikim epidemijama kuge, malarije, tifusa, velikih
boginja. Do 1750-ih grad je nastanjivalo samo 300 žitelja.

Nakon propasti Mletačke Republike 1797., kada je Mletke porazio Napoleon, grad
postaje dijelom Habsburške Monarhije. Godine 1805. u grad su provalili Francuzi
nakon što su porazili Austrijance. Grad je uključen u francusko marionetsko
Kraljevstvo Italiju, a zatim stavljen pod izravnu kontrolu Ilirskih provincija
Francuskoga Carstva.

Godine 1813. Pula i Istra su vraćeni pod upravu Austrijskog Carstva (kasnije
Austro-Ugarskog Carstva), te su postali dio krunske zemlje Austrijskog primorja.
Tijekom tog razdoblja Pula je povratila blagostanje. Od 1859. godine pulska
ogromna prirodna luka postala je glavna i najutvrđenija austrijska ratna luka i
glavno središte brodogradnje. Grad je proživio preobrazbu iz gradića s
izbljedjelim antičkim sjajem u industrijski grad. Otok Lošinj (Lussino) smješten
južno od Pule postao je ljetna rezidencija austrijske carske obitelj Habsburg.

Uslijedila je nepotrebna egoistična talijanska vojna akcija koja nije imala
nikakvi vojni, ni strateški ni diplomatski učinak. Kraj rata bio je izvjestan,
kao i iscrpljenost obiju strana za nastavak rata, a ratni neprijatelj
Austro-Ugarska je nestao. Za vrijeme proglašenog primirja 1. studenoga 1918.
dvojica vojnika Talijanske kraljevske ratne mornarice izvršili su kukavički
prepad na usidrenu flotu. Potopljen je bivši admiralski brod carske mornarice
SMS Viribus Unitis, sada pod hrvatskom zastavom. Rezultat je bio oko 300 žrtava
i nestalih. Poginuli su članovi posade, hrvatski, češki i slovenski mornari,
koji su na brodu čekali kraj rata. Te su noći u pulskoj luci slavili su na
osvijetljenim brodovima (pošto je oglašen prekid vatre), ne sluteći crnu
sudbinu.

Nakon propasti Austrougarskog Carstva 1918., Pula i čitava Istra predani su
Italiji prema mirovnom sporazumu. To je razdoblje obilježeno ekonomskim i
političkim nemirima. Pod fašističkom vladom Benita Mussolinija, ne-Talijani,
posebice Hrvati, izloženi su ogromnoj političkoj i kulturnoj represiji,
zatvarani su u logore, pljačkani i talijanizirani pa su mnogi izbjegli iz grada
i Istre. Talijanska uprava trajala je do kapitulacije tijekom Drugog svjetskog
rata u rujnu 1943. godine. Njemačka vojska ubrzo je ispunila vakuum koji je
nastao povlačenjem talijanskih vojnika. Tijekom njemačke uprave Pula je
proživjela najgore razdoblje do tada: uhićenja, deportacije i egzekucije ljudi
za koje se sumnjalo da potpomažu partizanskoj borbi. Također, savezničko
strateško bombardiranje uzastopno je razaralo čitave dijelove grada.

Nakon oslobođenja 5. svibnja 1945., što se danas slavi kao dan grada Pule, grad
su zauzele partizanske snage koje su prethodno oslobodile čitavu Istru i
sjedinile ju s maticom Hrvatskom. Nešto nakon oslobođenja od fašističke Italije
i dolazak pod hrvatsku vlast, Vlada DF Jugoslavije i vlade Velike Britanije i
SAD potpisale su u Beogradu 9. VI. 1945. sporazum o podjeli teritorija Julijske
Venecije na Zonu A i Zonu B. Pula s bližom okolicom našla se u zoni A, zapadno
od Morganove linije. JNA se se iz Pule, Trsta i drugih dijelova zone A povukla
do do 12. VI. 1945. Zapovjednik savezničkih snaga na Sredozemlju feldmaršal
Harold Alexander je u proglasu objavio daje saveznička vojna uprava ponovno u
Zoni A uvela talijansko zakonodavstvo i upravu prema stanju prije 9. IX. 1943.
Nekoliko godina nakon 1945. Pulom su upravljali Ujedinjeni narodi. Istra je
podijeljena u okupacijske zone, Zonu A i Zonu B. Teritorijalna razdioba
rješavana je na Pariškoj mirovnoj konferenciji. Na konferenciji su veliku ulogu
imali hrvatski katolički svećenici. Među njima najpoznatiji je po ulozi bio
monsinjor Božo Milanović, jedan od predstavnika Istre na Mirovnoj konferenciji u
Parizu 1946. na kojoj se odlučivalo o sudbini Istre nakon rata. Podatke koje su
prikupili mons. Milanović, Zvonimir Brumnić i drugi hrvatski svećenici bili su
jedan od glavnih argumenata zašto je Istra kao dio Hrvatske ušla u sastav
Jugoslavije. Glavni dokument po kome se u Parizu postupalo bila je Spomenica
hrvatskog svećenstva u Istri Savezničkoj komisiji za razgraničenje Julijske
krajine donesena u Pazinu 12. veljače 1946. godine. Spomenicu je donio Zbor
svećenika sv. Pavla za Istru, a potpisali su je predsjednik Tomo Banko, tajnik
Miro Bulešić, odbornici Božo Milanović, Leopold Jurca, Josip Pavlišić, Antun
Cukarić i Srećko Štifanić, kao i 48 članova odbora. U spomenici su prikazali sve
strahote koje su od Talijana podnosili Hrvati naročito svećenici od 1918. do
1943. godine, ali je Istra i pored toga ostala nastanjena u velikoj većini
Hrvatima, pa zbog toga treba zauvijek pripasti jedino Hrvatskoj.

Dotad je veći dio tog teritorija bio pod privremenim tijelom Slobodnim
Teritorijem Trsta u kojem je privremeni režim uprave prihvatilo je Vijeće
sigurnosti UN-a, no civilna uprava s guvernerom nije zaživjela. Pula je bila pod
savezničkom kontrolom ostala je sve dok nije službeno sjedinjena s ostatkom
Hrvatske unutar komunističke Jugoslavije 15. rujna 1947. godine.

Nakon potpisivanja mirovnog sporazuma sa Saveznicima 10. veljače 1947.,
Jugoslaviji je pripao veći dio Istre i granice su uglavnom povučene po etničkom
načelu. Većina onih koji nisu nakon pada Italije otišli, učinili su to tada.
Između prosinca 1946. i rujna 1947. grad je optiranjem napustila većina
talijanskog stanovništva (istarski egzodus) i mnoštvo hrvatskog stanovništva.
Između 1947. i 1953. talijansko kulturno naslijeđe, koje se uglavnom pojavilo
nakon I.svj. rata (tj. nakon pada Austro-Ugarske monarhije), (natpisi, simboli
itd.) u potpunosti je uklonjeno s puljskih spomenika. Fašisti su pobjegli davno
prije, nešto Talijana i potalijančenih Hrvata otjerano je, neki Hrvati i
Talijani otišli su u strahu od sukoba i straha od progona, bojeći se
komunističkih progona i priča koje su stizale iz ostatka Hrvatske, treći su
spontano optirali za ponuđeno rješenje. Mnogo je stanovništva otišlo.

Godine 1946. C. Schiffer bilježi da u Puli živi 87.787 stanovnika (54.074 (64%)
Talijana, 27.102 (32%) Hrvata, 771 Slovenac)[nedostaje izvor]. Godine 1931. Pula
je brojala 41.439 stanovnika, a 1948. ondje je živjelo samo 19.595 stanovnika.

Saveznički pritisak na Jugoslaviju je rastao. Vlade SAD-a, Velike Britanije i
Francuske predložile su Tripartitnom deklaracijom 20. III. 1948. prepuštanje
cjelokupnog STT-a talijanskoj upravi, na što je Jugoslavija prosvjedovala kod
UN-a. Rezolucija Informbiroa i sukob Tito - Staljin otežale su situaciju.
Italija je htjela izigrati Jugoslaviju i prisvojiti veći dio STT-a, nudeći joj
manji dio zone B. Italija je 1952. odbila jugoslavenski prijedlog kondominija.
Pula se nalazila u Zoni A, a 8. X. 1953. SAD i Velika Britanija najavili da će
povući svoje snage i Zonu A prepustiti Italiji. Jugoslavija je burno reagirala i
poslala velike vojne snage na granicu, a isto je napravila Italija te je izbila
tzv Tršćanska kriza. Situacija je riješena pregovorima koji su trajali od
veljače 1954. a završili Londonskim memorandumom kojim je STT ukinut,
podijeljen, a Jugoslavija dobila cijelu Zonu B i dio Zone A s Pulom. Naposljetku
je hrvatski naziv grada, Pula, postao službeni (naziv Pulj je izvorni, odatle je
pridjev puljski kojega se sreće u književnosti, publicistici i znanstvenim
radovima[nedostaje izvor]). Konačnom podjelom Zone A i Zone B, Pula je došla u
sastav NR Hrvatske, s kojom od onda dijeli svoju sudbinu.

U Puli je klub Uljanik desetljećima bio prava institucija subkulture mladih.
Iznimka je bilo razdoblje između 1975. i 1992. kad je funkcionirao kao klasični
disco klub u kojem su se povremeno održavali rock koncerti. U samostalnoj
Hrvatskoj doživio je procvat. U devedesetima je postao jedinom scenom
"alternativnog" izričaja u Puli, a i u hrvatskome dijelu Istre, čak i kad je
polako posustajao riječki Palach.

Temeljem zapovijedi admirala Letice, zapovjednika HRM 21. listopada 1991.
utemeljena je Ratna luka Pula, prvi zapovjednik bio je kapetan bojnog broda Ante
Budimir, sada kontraadmiral u mirovini; krajem iste godine preustrojem HV-a i
HRM-a RL Pula preustrojava se u Pomorsko zapovjedništvo za Sjeverni Jadran Pula.
Povodom obilježavanja Dana pobjede i domovinske zahvalnosti, u Puli se svake
godine od 2013. na Dan domovinske zahvalnosti i Dan hrvatskih branitelja, 5.
kolovoza, održava Mimohod hrvatskih branitelja Istarske županije, u organizaciji
Koordinacije udruga proisteklih iz Domovinskog rata te Grada Pule i Istarske
županije. Program mimohoda započinje u 8 sati ujutro misom u Katedrali,
nastavlja se odavanjem počasti hrvatskim braniteljima polaganjem vijenaca na
Centralnom križu Gradskog groblja i Spomeniku poginulim hrvatskim braniteljima u
Domovinskom ratu u Parku Franje Josipa te minutom šutnje odaje počast svim
poginulim braniteljima.

Mimohod započinje oglašavanjem brodskih i tvorničkih sirena, nakon čega se
oglašavaju crkvena zvona, a članovi Društva speleologa s pulske Arene spuštaju
desetmetarsku hrvatsku zastavu. Mimohod ide dalje rivom, ulicom Svetog Ivana,
Carrarinom ulicom, te Giardinima i Laginjinom ulicom do Doma hrvatskih
branitelja (ulaz nasuprot Kazališta). Prati ga Puhački orkestar Grada Pule i
mažoretkinje, a uz pomoć policijskih djelatnika i sudjelovanje predstavnika
lokalne samouprave i Javne vatrogasne postrojbe Pule i Ministarstva obrane.
Ultramaratonac Ivan Jagustin za mimohod istrčava mini maraton, održava se
prigodna izložbu ratnih i mirnodopskih fotografija u Domu hrvatskih branitelja
te prigodni glazbeni program koji izvode školarci. Na kraju je domjenak za sve
sudionike. Građani su pozvani da na taj dan izvjese zastave na svoje prozore. Za
sudionike mimohoda tiskaju se prigodne majice s pleterom. Mimohod se održava bez
obzira na kišu. Uz članove 17 braniteljskih udruga iz cijele Istre, doprinos
mimohodu dao je i pulski nogometni prvoligaš NK Istra 1961, čiji su predstavnici
zajedno s predstavnicima kluba navijača Demoni. Prvi je mimohod okupio oko 500
sudionika, drugi 700, a na trećem više od tisuću sudionika.

Pula se nalazi na 44° 52' sjeverne zemljopisne širine i 13° 51' istočne
zemljopisne dužine, na prosječnoj nadmorskoj visini od oko 30 m.

Grad na jugozapadnom kraju istarskog poluotoka, razvio se podno i na sedam
brežuljaka (Monte Zaro, Monte Serpente, Monte Ghiro, Monte Magno, Monte
Paradiso, Monte Rizzi i Monte Vidal), na unutrašnjem dijelu prostranoga zaljeva
i prirodno dobro zaštićene luke (dubine do 38 m) koja je otvorena prema
sjeverozapadu s dva prilaza, neposredno s mora i kroz Fažanski kanal.

Današnja površina Grada Pule iznosi 5165 ha, od čega 4150 ha na kopnu i 1015 ha
na moru, a omeđena je sa sjevera otocima Sv. Jerolimom i Kozadom, gradskim
naseljima Štinjan, Veli Vrh i Šijanskom šumom; s istoka područjima Monteserpo,
Valmade, Busoler i Valdebek; s juga Starom Plinarom, marinom Veruda i otokom
Veruda; te sa zapada Verudelom, Lungomareom i Musilom.

U Puli prevladava umjereno topla vlažna klima Cfa, blagih zima i toplih ljeta s
prosječnom insolacijom 2316 sati godišnje ili 6,3 sata dnevno, uz prosječnu
godišnju temperaturu zraka od 13,2° C (od prosječnih 6,1° C u veljači do 26,4° C
u srpnju i kolovozu) i temperaturnom oscilacijom mora od 7 do 26° C.

Uz prevladavajući oblik klime (Cfa), klima Pule pokazuje i malen utjecaj
Sredozemne klime koja prevladava južnije u priobalju Središnje Dalmacije i u
Južnoj Dalmaciji te zbog toga biljni pokrov pokazuje mješavinu submediteranskih
(hrast medunac,bijeli grab,crni jasen.itd...) i eumediteranskih (hrast
crnika,...) obilježja. Mala područja crnog i alepskog bora nastala su utjecajem
čovjeka: pošumljavanjem.

Pula je najveći grad Istarske županije s metropolitanskim područjem koje broji
više od 100.000 stanovnika (prema popisu iz 2011.), a uključuje Barban (2721
stanovnik), Fažanu (3635 stanovnika), Ližnjan (3965 stanovnika), Marčanu (4253
stanovnika), Medulin (6481 stanovnik), Svetvinčenat (2202 stanovnika) i Vodnjan
(6119 stanovnika). U samom gradu je prema popisu iz 2011. godine živjelo 57.460
stanovnika, što ga svrstava na sedmo mjesto gradova po broju stanovnika u
Hrvatskoj.

Stopa nataliteta je 7,95 ‰ a mortaliteta 10,14 ‰ (2001. rođeno je 466 a umrlo
594 osoba), odnosno prirodni prirast je -2,19 ‰ uz vitalni indeks 78,45. Od
ukupnog stanovništva, 28.033 ili 47,84 % je muškaraca, a 30.561 ili 52,16 %
žena.

Većinu stanovništva čine Hrvati, predstavljeni sa 77,37 % u ukupnom stanovništvu
(popis iz 2011.). Etničke manjine i njihov sastav je sljedeći: 3,454 Srba
(6.01 %), 2545 Talijana (4,43 %), 2.011 Bošnjaka (3,50 %), 549 Slovenac (0,96 %)
i ostatak koji zauzimaju ostale manjinske etničke zajednice. Prema
vjeroispovijesti najviše je katolika (40.045 ili 68,34 %).

Glavne industrijske grane obuhvaćaju brodogradnju, prerađivačku industriju,
turizam, promet, prehrambenu industriju, građevinsku industriju, te ostale
nemetalne industrije.

Zračna luka Pula smještena sjeveroistočno od Pule služi kao domaće i međunarodno
odredište, koje ponovno postaje jako prometno središte. Prije 1990. godine
pulska je zračna luka imala više od 700.000 putnika godišnje. Obližnje
međunarodne zračne luke jesu Trst, Rijeka, Ljubljana i Zagreb.

Željeznički promet je danas u Puli slabo razvijen, izuzev županijskog
željezničkog prijevoza kojim se u Pulu i obrnuto iz velikog dijela Istre
svakodnevno vozi priličan broj putnika (Pula-Lupoglav). Razlog tomu je činjenica
da Pula nije izravno povezana s ostatkom hrvatskog sustava željeznica, već se u
druge dijelove Hrvatske mora putovati preko Slovenije. Planovi za izgradnju
tunela koji trenutno predstavlja 'kariku koja nedostaje' između istarskih
željeznica i Rijeke postojali su mnogo godina, ali unatoč nekoliko puta
započetim radovima nisu nikad završeni do kraja.

Istočnim krakom Istarskog ipsilona Pula je spojena na mrežu hrvatskih autocesta,
a zapadnim krakom iste poluautoceste izravno je spojena sa slovenskim
autocestama, dakle, čitavim sustavom autocesta EU-a. U tijeku je širenje
Istarskog ipsilona u puni profil autoceste.

Putnički pomorski promet također povezuje grad s obližnjim otocima, ali i s
Lošinjom, Zadrom, te Venecijom u Italiji.

Pula je imala električni tramvajski sustav na početku 20. stoljeća. Izgrađen je
1904. kao dio pulskog gospodarskog uzlaza tijekom austrougarske uprave. Nakon
Prvog svjetskog rata, tijekom fašističke uprave, potreba za tramvajskim
prijevozom je opala, pa je tramvaj konačno ukinut 1934. godine.

U Puli djeluje 13 osnovnih škola i 12 srednjih škola (npr. Tehnička škola Pula),
od kojih je jedna talijanska osnovna i srednja škola, te jedna privatna osnovna
škola i gimnazija. Od visokoškolskih institucija u Puli postoji Sveučilište
Jurja Dobrile osnovano 2006. koje je obuhvatilo prethodno postojeće pulske
fakultete, Visoka tehnička škola u Puli - Politehnički studij, Viša trenerska
škola u Puli, te Veleučilište u Rijeci - Poslovni odjel - Odsjek Pula.

Kao rezultat svoje bogate političke povijesti, Pula je grad s kulturnom
mješavinom ljudi i jezika sa Sredozemlja i srednje Europe, iz antike i
suvremenosti. Pulska arhitektura odražava te povijesne slojeve. Stanovnici su
obično vični stranim jezicima, posebice talijanskom, a često i njemačkom i
engleskom. Od 30. listopada 1904. do ožujka 1905. irski pisac James Joyce
podučavao je engleski jezik u školi Berlitz; njegovi studenti uglavnom su bili
austrougarski mornarički časnici koji su bili stacionirani u mornaričkom
brodogradilištu. Za vrijeme svog boravka u Puli organizirao je mjesno tiskanje
svojega djela The Holy Office, satiri o Williamu Butleru Yeatsu i Georgeu
Russellu. U isto vrijeme na Brijunskim otocima radio je liječnik i mikrobiolog
Robert Koch.

Pri puljskoj Gradskoj knjižnici i čitaonici Središnja knjižnica Talijana u
Hrvatskoj. (Servizio bibliotecario centrale per la Comunita' nazionale italiana
in Croazia)

Od 2. polovice 19. st. do raspada Austro-Ugarske 1918. je u Puli bila bogata
nakladnička djelatnost austrougarske Mornarice i civilnih nakladnika na
njemačkom jeziku. Ista je bila značajna i za hrvatsko novinstvo, jer su te
tiskovine radili i hrvatski nakladnici i tiskari, a Hrvati su bili i među
autorima i/ili prevoditeljima članaka.

U Puli trenutno postoje dva muzeja, Arheološki muzej Istre i Povijesni muzej
Istre. Ostali muzejski postavi mogu se pronaći u Amfiteataru, Augustovom hramu i
Nezakciju. U planu je otvaranje i četiri nova muzeja, Muzeja moderne i suvremene
umjetnosti Istre, Muzeja tiskarstva, Pomorskog muzeja, te Muzeja Antuna Motike.

Grad ima i dvije knjižnice, "Sveučilišnu knjižnicu u Puli" u sastavu Sveučilišta
Jurja Dobrile, te "Gradsku knjižnicu i čitaonicu" koju čine Središnja knjižnica
i ogranci: Knjižnica Veruda, Knjižnica Vodnjan, Knjižnica Žminj, Dječja
knjižnica. Također, tradicionalno se održava godišnji Sa(n)jam knjige. Grad ima
Zavičajnu knjižaru Histria Croatica Petit[Ako je knjižara javna, onda podatak
može stati.] otvorenu 29. ožujka 2012., a koja ima knjišku građu u svezi s
povijesnom i kulturnom baštinom, ili pak književno stvaralaštvo hrvatskih i
istarskih književnih autora, na hrvatskom i stranim jezicima.

Najvažnija kazališna ustanova je "Istarsko narodno kazalište (INK) - Gradsko
kazalište Pula". Od ostalih kazališta postoje "MILK - Malo istarsko lutkarsko
kazalište" i "Kazalište Dr. Inat".

Iako je kroz povijest imala brojne kinematografe koje su posjećivali brojni
građani, danas djeluje samo jedno kino, "Kino Valli", koje je, nakon
preuređenja, otvoreno uoči 55. pulskog filmskog festivala u lipnju 2008. Uz ovo
kino postoji i "Kinoteka INK-a" i sezonski otvoreno "Ljetno kino na Kaštelu".

Na području grada djeluju 4 kulturno-umjetnička društva koja njeguju
tradicionalne istarske običaje, ali jednako tako i prezentiraju suvremena
glazbena djela. Kulturno-umjetnička društva su OKUD Istra, "KUD Matko Brajša
Rašan", "KUD Uljanik" i "KUD Lino Mariani". U gradu još, kao samostalna udruga
djeluju pulske mažoretkinje, puhački orkestar, te zbor Zaro.

Autonomna kulturna proizvodnja i organiziranje civilnog društva događaju se
prvenstveno u društvenom centru Karlo Rojc, bivšoj vojarni u kojoj danas djeluje
preko stotinu registriranih udruga, organizacija i inicijativa, mnoštvo sastava
te kreativnih pojedinaca/ki.

Glazbena scena je prepuna raznih stilova, od poznatih grupa poput Atomskog
skloništa, KUD Idijota, Nole, Popeyea pa sve do underground kulture. Od brojnih
klubova najpoznatiji je Klub Uljanik. Također, od 2004. se u Puli održava
poznati međunarodni glazbeni festival Viva la Pola!, glazbeno-edukativna
manifestacija Anti-fa fest i festival Monteparadiso.

Grad je najpoznatiji po svojim sačuvanim antičkim rimskim građevinama od kojih
je najpoznatiji amfiteatar iz prvog stoljeća, šesti po veličini u svijetu,
popularno zvan Arena. Njegova gradnja započela je u vrijeme vladavine cara
Augusta, dograđen za Klaudija, dok konačan oblik dobiva za cara Vespazijana.
Jedan je od najbolje sačuvanih amfiteatara iz antike te se i danas koristi
tijekom ljetnih filmskih festivala i raznih kulturnih priredbi. Tijekom Drugog
svjetskog rata za vrijeme talijanske fašističke uprave javili su se pokušaji
rastavljanja i prijenosa amfiteatra na talijansko kopno, no ideja je ubrzo
napuštena zbog visoke cijene izvedbe.

Druge dvije značajne i dobro očuvane antičke rimske građevine su trijumfalni
luk, Slavoluk Sergijevaca iz 1. stoljeća i Hram Rome i Augusta, također iz 1.
stoljeća, koji je sagrađen na forumu za vrijeme vladavine rimskog cara August.

Dvojna vrata (Porta Gemina) jedna su od nekoliko vratiju preostalih nakon
rušenja gradskih zidina na početku 19. stoljeća. Potječu iz sredine 2. stoljeća,
a nastala su na mjestu starijih vrata. Sastoje se od dva luka, stupova, ravnog
arhitrava i dekoriranog friza. U blizini se mogu pronaći ostaci starih gradskih
zidina.

Herkulova vrata su najstariji sačuvani spomenik rimske arhitekture u Puli,
izgrađena sredinom 1. stoljeća pr. Kr. Na zaglavnom kamenu isklesana je glava
Herkula, zaštitnika antičkog grada Pole, i njegova toljaga. Oštećeni natpis, u
blizini toljage, sadrži imena Lucija Kalpurnija Pisona i Gaja Kasija Longina
kojima je Rimski Senat povjerio osnivanje rimske kolonije Pole. Stoga se može
zaključiti da je Pula osnovana između 47. i 44. pr. Kr.

Augustinski Forum sagrađen je u 1. stoljeću blizu mora. Tijekom rimskog
razdoblja okruživali su ga hramovi Jupitera, Junone i Minerve. Na forumu su se
po svoj vjerojatnosti održavale gladijatorske borbe prije nego li se izgradio
rimski amfiteatar izvan obrambenih zidina rimske Pule. Ovaj rimski trgovački i
administrativni centar grada ostao je glavni trgom klasične i srednjovjekovne
Pule. Administrativni i legislativni centar grada i danas je smješten na tom
dijelu. Hram Rome i Augusta ostao je očuvan do danas. Dio stražnjeg zida
Junoninog hrama ugrađen je u Komunalnu palaču u 13. stoljeću.

Dva rimska kazališta oduprla su se povijesnim pustošenjima. Malo rimsko
kazalište promjera oko 50 m potječe iz 2. stoljeća, dok su od Velikog rimskog
kazališta promjera 100 m iz 1. stoljeća ostale samo ruševine na južnom rubu
grada.

Stare gradske četvrti s uskim ulicama uz koje se nalaze srednjovjekovne i
renesansne zgrade, popločene su još uvijek antičkim rimskim pločama.

Bizantinska kapelica sv. Marije Formose, ostatak istoimene ranokršćanske
bazilike koja je činila dio sklopa Benediktinske opatije, podignuta je u drugoj
polovici 6. st. u obliku grčkog križa nalik crkvama u Ravenni. Sagrađena je
zahvaljujući ravenskom nadbiskupu Maksimijanu, porijeklom iz Istre. Trobrodna
bazilika imala je dvije bočne kapele uz svetište, od kojih je južna sačuvana do
danas, a sjeverna je dobrim dijelom ugrađena u susjedne stambene zgrade.
Dekoracije nalikuju onima iz Mauzoleja Gale Placidije u Ravenni. Nadvratni zid
sadrži bizantinsku klesanu kamenu ploču. Zidne slike iz 15. stoljeća mogle bi
biti restauracije ranokršćanskih slika. Kada su Mlečani opustošili Pulu 1605.,
odnijeli su mnoge dragocjenosti iz kapelice u Veneciju, uključujući četiri stupa
orijentalnog alabastera koji stoje iza visokog oltara Bazilike sv. Marka.

Samostan i crkva sv. Franje potječu s kraja 13. stoljeća. Sagrađeni su 1314. u
kasnom romaničkom stilu s gotičkim dodacima poput rozete. Jednobrodna crkva
sadrži tri apside. Neobično obilježje ove crkve je dvostruka propovjedaonica
kojoj jedan kraj strši izvan glavnog dijela zgrade prema ulici. Drveni poliptih
iz 15. stoljeća kojega je izradio emilijanski umjetnik krasi oltar. Zapadni
portal urešen je motivima školjki i rozetom. Pridruženi samostan potječe iz 14.
stoljeća. Klaustar prikazuje antičke rimske rukotvorine.

Katedrala Uznesenja Blažene Djevice Marije sagrađena je u 6. stoljeću, kada Pula
postaje sjedište biskupije, nad ostacima izvornog mjesta na kojem su se kršćani
okupljali i molili tijekom rimskih vremena. Zid na začelju katedrale ostatak je
prve trobrodne baziliike iz V. st. Proširena je u 10. stoljeću. Nakon što su je
Đenovljani razorili, a Mlečani opustošili, gotovo u potpunosti je obnovljena u
15. stoljeću. Današnju formu dobila je u 16. stoljeću kada joj je dodana kasno
renesansna fasada. Crkva i danas sadrži nekoliko romaničkih i bizantskih
obilježja poput dijelova zidova (datiranih u 4. stoljeće), nekoliko izvornih
kapitela i gornjih prozora glavnog broda. U području oltara i u sobi okrenutoj
na jug još se uvijek mogu vidjeti fragmenti podnog mozaika iz 5. i 6. stoljeća s
natpisima štovatelja koji su platili mozaike. Prozori pobočnih lađa
rekonstruirani su u gotičkom stilu nakon požara 1242. godine. Zvonik ispred
crkve građen je između 1671. i 1707. kamenom od amfiteatra. Ispred crkve stajala
je i krstionica iz 5. stoljeća koja je srušena 1885. godine.

Pravoslavna crkva sv. Nikole s poligonalnom apsidom ravenskog stila, izvorno
potječe iz 6. stoljeća, ali je djelomično nadograđena u 10. stoljeću. 1583.
godine namijenjena je pravoslavnoj zajednici u Puli, uglavnom izbjeglicama s
Cipra i Naupliona. Crkva posjeduje nekoliko ikona iz 15. i 16. stoljeća i
ikonostas kojeg je izradio grčki umjetnik Tomios Batos u 18. stoljeću.

Kaštel zvjezdolikog oblika s četiri bastiona smješten je na vrhu središnjeg
brežuljka starog grada. Sagradili su ga Mleci nad ostacima rimskog Kapitolija u
14. stoljeću prema planovima francuskog vojnog arhitekta Antoinea de Villea. Od
1961. u njemu se nalazi Povijesni muzej Istre. U blizini, na jugoistočnim
padinama, mogu se vidjeti ostaci kazališta iz 2. stoljeća.

Arheološki muzej Istre nalazi se u parku na razini nižoj od rimskog kazališta, a
blizu Dvojnih vratiju. Muzejsku zbirku je pokrenuo maršal Marmont u kolovozu
1802. kada je prikupio nekoliko kamenih spomenika iz hrama Rome i Augusta.
Današnji muzej otvoren je 1949. godine i sadrži bogatstva sakupljena u Puli i
okolici od prapovijesti do srednjeg vijeka.

Samostan i crkva sv. Antuna je jedan od sakralnih spomenika grada Pule. Zvonik
crkve sv. Antuna s visinom od 45 m najviša je građevina u Puli.

Pulske fortifikacije predstavljaju niz od dvadesetak tvrđava oko grada, građenih
za potrebe austrijske vojske u 19. stoljeću, kada je Pula bila glavna ratna luka
Habsburške monarhije.

U blizini Pule raste jedina šuma hrasta plutnjaka u Hrvatskoj. Nastala je prije
200 godina, a zasadili su je hrvatski pomorci.

U sklopu festivala moderne tehnologije 3D video mappinga i dizajna rasvjete
"Visualia" u Areni je srušen Guinnessov rekord u kategoriji fotografije najvećeg
broja ljudi u formaciji svjetlosnog znaka "Light Postcard".

Prirodna ljepota pulske okolice i tirkizno plavoga Jadranskoga mora učinili su
grad međunarodno popularnim ljetnim odmorišnim odredištem. Obližnji biser je
nacionalni park Brijuni kojeg su posjetili mnogi svjetski vođe dok je još bio
ljetna rezidencija vremešnog državnika Josipa Broza. Rimske vile i hramovi još
uvijek leže zakopani među obradivim poljima i duž obale nekoliko okolnih
ribarskih i poljodjelskih naselja.

Obalne vode nude plaže, ribarenje, ronjenje do olupina antičkih rimskih galija i
ratnih brodova iz Prvog svjetskog rata, te plovidba u netaknute špilje i velike
i male otoke. Od pulskih plaža najpoznatije su Gortanova Uvala na Lungomareu,
Ambrela i Havajsko na Verudeli, te Pješčana Uvala i Valkane.

Pula je završna točka biciklističke rute EuroVelo 9 koja ide od Gdanjska na
Baltičkome moru kroz Poljsku, Češku, Austriju, Sloveniju i Hrvatsku.

Na obližnjim morskim obalama mogu se vidjeti otisci dinosaura od kojih su
zasigurno važni pronalasci napravljeni na neotkrivenom mjestu pored Bala.

U Puli djeluje brojni športski klubovi i organizacije. Nogometni klubovi na
području Pule su "NK Istra", "NK Istra 1961", "NK Pula ICI", "NK Veli Vrh" i "NK
Štinjan".

U okviru tvornice stakla Boris Kidrić od kasnih šezdesetih sve do prve polovine
osamdesetih godina djelovao je "NK Staklar" i "NK Šijana". Krajem godine u Domu
sportova „Mate Parlov” tradicionalno se održava poznati malonogometni turnir
Moja ulica, moja ekipa. Tradiciju boćanja održavaju klubovi "Olimpija" i
"Uljanik". Borilačke vještine promiču hrvački klub "Istarski borac", boksački
klub "Pula" i Karate & kickboxing klub "Lav" Pula.

Pula kao primorski grad sadrži brojne klubove vezane uz vodene športove:
vaterpolski klubovi "UPAS Jadrograd" i "Pula", veslački klub "Istra",
jedriličarski klubovi "Uljanik" i "Vega", te plivački klubovi "Pula" i "Arena".

U gradu još djeluju košarkaški klubovi "Pula 1981", "ŽKK Pula" i "Stoja",
odbojkaški klubovi "Otp banka" i "Veli Vrh", atletski klub "Istra", muški i
ženski rukometni klub "Arena", stolnoteniski klubovi "Istra" i "Arena", šahovski
klubovi "Pula" i "Uljanik", te Udruga za promicanje amaterskog sporta (UPAS).

Od poznatijih športskih objekata, u Puli je Dom sportova „Mate Parlov”, u kojem
su se održala europska športska natjecanja.



https://hr.wikipedia.org/wiki/Nogomet

Nogomet je sport u kojemu se dvije momčadi od 11 igrača nadmeću na pravokutnom
igralištu travnate površine. Cilj igre jest postizanje više pogodaka od
protivničke momčadi bilo kojim dijelom tijela osim rukom. Vratar je jedini igrač
kojemu je dozvoljeno igrati i zabiti gol rukama, doduše samo unutar jasno
označenog pravokutnika ispred vlastitih vrata. Svim igračima dopušteno je
proizvoljno kretanje po terenu, iako pravilo zaleđa ograničava napadačke kretnje
ovisno o položaju lopte i protivničke obrane.

Prvo službeno tijelo osnovano je 1863. godine u Engleskoj uslijed razdvajanja
nogometa od ragbija. Prvim pravilnikom, donesenim iste godine, uklonjene su
osnovne tehnike grubljih inačica sportova „napucavanja lopte”, poznatih pod
zbirnom imenicom football, poput saplitanja protivnika te igre rukom. Krovna
nogometna organizacija, FIFA, okuplja 209 punopravnih nacionalnih saveza
raspoređenih u šest konfederacija. Nogometom se na bilo koji način bavi preko
250 milijuna muškaraca i žena, dok registriranih aktivnih igrač(ic)a ima oko 40
milijuna.

Igre s loptom zabilježene su i prije nove ere; cuju bijaše jedna od razbibriga
drevne Kine, kao i harpastum u Rimskoj Republici te njegov izravni starogrčki
predak fainínda (φαινίνδα). Svaki od navedenih antičkih sportova bio je
natjecateljske prirode, namijenjen desetorici do petnaestorici igrača po
sastavu. Srednjovjekovna Europa dala je krvave igre s malo pravila za mnogo veći
broj sudionika. Česte ozljede, javno komešanje i galama, ali i smanjeno
zanimanje za temeljno englesko ratno umijeće, gađanje lukom i strijelom, razlozi
su kojim je Edward II. opravdao zabranu takvih igara diljem kraljevske Engleske
1314. godine. Odredba je ukinuta 1667. nakon što je održavana brojnim izmjenama
u prethodna tri stoljeća. Međutim, zapis iz 1602. bilježi igranje bliskog
nogometnog pretka u Cornwallu, krajnjoj jugozapadnoj pokrajini Britanije. Teren
za igru, duljine dvjestotinjak metara, omeđen je sa svake strane stativama
ispred kojih bi vratar pokušavao spriječiti protivničke pokušaje zabijanja
pogotka. Lopta se nije smjela uputiti suigraču bližem protivničkom golu.
Dodavalo se i nogama i rukama, momčadi su se neprestano izmjenjivale u posjedu
zbog protivničkog pritiska i grešaka u predaji lopte (poput dodavanja prema
naprijed), a pogodaka uglavnom bijaše vrlo malo.

Razne inačice sportova s loptom igrale su se po terenima engleskih sveučilišta
tijekom ranog 19. stoljeća. Odigravanje utakmica između momčadi iz različitih
gradova ili čak institucijâ iznimne zemljopisne blizine otežavano je
neujednačenim pravilnicima. Štoviše, vrlo rijetko objavljivanje bilo kakvih
pravilnika izvan obrazovnih ustanova udaljilo je obični puk od bilo koje vrste
„ozbiljnog” nogometa, zadržavši time stanovništvo na razini stoljećima starih
krvoločnih igara. Kako je nogomet postupno postajao igra vještine a ne snage,
igra rukom postala je prepreka. Pravilnicima iz Cambridgea iz 1855. i 1862.
dozvoljeno je isključivo hvatanje lopti koje nisu odskočile i vraćanje istih na
tlo dok je lopta unutar granica terena. Sve izraženije razlike između nogometa
kakvog danas poznajemo te igara iz kojih je nastao dovele su do potrebe za
osnivanjem krovnog nogometnog tijela na području čitave Engleske. The Football
Association, engleski nogometni savez, osnovan je 26. listopada 1863. godine u
Londonu na inicijativu Ebenezera Cobba Morleyja. Nakon šeste sjednice u prosincu
iste godine, zauvijek je zabranjeno bilo kakvo kontroliranje lopte u terenu
rukom, kao i saplitanje, držanje protivnika rukama te udaranje svake vrste.
Blackheath, jedan od dvanaest klubova osnivača Saveza, povukao se u znak
prosvjeda protiv prethodna dva pravila. Klubovi ujedinjeni u ragbijaškim
načelima osnovali su 1871. godine vlastito upravno tijelo. Prvu nogometnu
utakmicu, pod službenim pravilima Saveza, odigrali su Barnes F.C. i Richmond
F.C. 19. prosinca 1863. godine. Momčadi su se sastojale od petnaestorice igrača,
uključujući 32-godišnjeg osnivača Morleya u sastavu domaćina Barnesa, no
pogodaka nije bilo nakon devedeset minuta igre. Broj igrača konačno je smanjen s
ragbijaških petnaest na nogometnih jedanaest nepune tri godine poslije.

Usporedno s razvitkom londonske škole, nogomet se razvijao i u Sheffieldu,
dakako pod drukčijim pravilima. Sheffield F.C., službeno najstariji nogometni
klub na svijetu, osnovali su 1857. godine Nathaniel Creswick i William Prest.
Sheffieldska škola prva je uvela slobodne udarce, čvrste grede umjesto užeta,
ali i dan-danas prepoznatljivu britansku igru glavom uslijed rane zabrane bilo
kakvog „rukovanja” loptom dok je ona u igri. Razvoj dodavanja olakšan je
(previše) potpunim odsustvom zaleđa. S druge strane, pravilnik Saveza iz 1863.
nalagao je da su svi igrači ispred lopte u zaleđu; prema tome, osvajanje
prostora bilo je moguće isključivo driblanjem ili skupovima koji su i dalje
podsjećali na ragbijaške, odnosno srednjovjekovne. Tek ranih 1870-ih dolazi do
promjene pravila zaleđa koja napokon dozvoljava maštovitiju igru dodavanjâ.
Utakmice prvih dvadesetak nogometnih godina igrale su se po pravilima domaćeg
sastava. Koliko god takvo rješenje bilo izvedivo, nije bilo korisno na duge
staze. 1877. godine napokon dolazi do ujedinjenja dvaju pravilnika, dominantnog
saveznog i podređenog sheffieldskog. Nadalje, 1886. osnovan je IFAB, međunarodno
tijelo za održavanje i razvoj pravila nogometne igre, čije su odluke konačne i
obvezujuće svim FIFA-inim članicama. Pravila su dorađivana „u hodu” od samih
nogometnih početaka. Na primjer, udarac iz kuta uveden je 1872., jedanaesterac i
sudačka trojka 1891., zamjena igrača tek 1965., a vratarima je 1992. zabranjeno
koristiti ruke za kontrolu lopte kada ju suigrač namjerno doda stopalom ili
potkoljenicom.

Na prijelazu iz petnaestog u šesnaesto stoljeće, dubrovački puk loptao se po
uzoru na renesansni calcio fiorentino. Tome svjedoči grubo isklesani natpis na
vanjskom zidu crkve sv. Roka: PAX VOBIS MEMENTO MORI QVI LVDETIS PILLA (Mir
vama. Sjetite se da ste smrtni, vi koji se igrate loptom). Football na naše
prostore stiže 1873. u Rijeku s engleskim mornarima i časnicima kojima se, na
zahtjev Roberta Whiteheada, u prvom ogledu suprotstavljaju Mađari. Prva utakmica
u kojoj sudjelovaše i domaći mladići skupa s Englezima, radnicima tvrtke za
obradu hrastovine, odigrana je 1880. u Županji. Utjelovljenje cjelokupnog ranog
sporta u Hrvata, Franjo Bučar, donio je 1892. nogometnu loptu iz Stockholma.
Nekih godinu dana kasnije, promatravši zagrebačke studente u napredovanju prema
jedinim metama na terenu, golovima, slavističar Slavko Rutzner Radmilović skovao
je izraz nogomet. Prvi hrvatski nogometni klubovi, PNIŠK i HAŠK, odigrali su 28.
listopada 1906. pred 1500 znatiželjnika u Zagrebu prvu javnu utakmicu rezultatom
1 : 1. Miješani sastav ta dva kluba odigrao je sljedeće godine dvije utakmice
protiv praške Slavije; domaća utakmica završila je porazom 0 : 15, a gostujuća
20 : 0. Usprkos očitom nesrazmjeru domaćeg nogometa i već uglednih europskih
sila, novi klubovi uskoro se osnivaju diljem današnje Hrvatske.

Nogometna utakmica dvoboj je dvaju momčadi od 11 igrača (10 u polju + vratar)
pod nadzorom glavnoga suca i njegovih pomoćnika na propisno označenom igralištu
zadovoljavajućih dimenzija. Utakmica traje 90 minuta, a igrači odlaze na
petnaestominutni odmor nakon prvih 45 minuta. Trener momčadi organizira svoje
igrače u željenu formaciju, ovisno o strategiji koju smatra prikladnom za svaki
pojedini dvoboj. Međutim, desetorica igrača „u polju” imaju potpunu slobodu
kretanja u svim smjerovima. Iako bi se isto moglo reći i za vratara, njegova
uloga jedina je određena pravilima igre. Dok je lopta unutar granica igrališta,
vratar ju jedini smije dirati rukama u vlastitom kaznenom prostoru, što znači da
će vrlo rijetko izlaziti u dio terena gdje tu pogodnost ne smije koristiti.
Igranje rukom svim ostalim igračima zabranjeno je osim kad loptu treba vratiti u
igru nakon što sa strane izađe u aut. Nogometaši nastoje stvarati izgledne
prilike za postizanje zgoditaka individualnom kontrolom lopte („driblanjem”),
dodavanjima po tlu ili zraku, kretnjama bez lopte u nebranjen prostor i udarcima
na vrata. Momčad koja postigne više pogodaka proglašava se pobjedničkom, a
nagrađuje se trima bodovima ili prolazom u sljedeću fazu natjecanja. Poraz ne
donosi nikakve bodove. Moguće je odigrati i neodlučeno (neriješeno, remi); u
ligaškom sustavu obje momčadi dobivaju po jedan bod, a u eliminacijskom
(kup-sustavu) rješenje pitanja pobjednika ovisi o jasno navedenim propozicijama
natjecanja.

Utakmica započinje u središnjem krugu nakon sučeva zvižduka. Lopta prvim dodirom
mora prijeći na protivničku polovicu terena. Iako je pravilima dozvoljeno zabiti
pogodak izravnim udarcem s centra, gotovo uvijek lopta se nakon izvođenja vraća
unatrag suigračima koji će zatim pokušati uspostaviti prvi organizirani napad
ili barem pritisnuti protivnika dugom loptom. Suvremeni nogomet zahtijeva
vraćanje gotovo svih igrača iza lopte u fazi obrane. Vrlo rijetko ijedan igrač
biva oslobođen obrambenih zadataka. Navalni igrači pritišću protivničku obranu
kretnjama između njenih bekova, igrači veznog reda stvaraju prvi agresivniji
obrambeni zid, dok središnji braniči, bekovi i vratar čine posljednju crtu
obrane. Formacija (npr. 4—2—3—1 ili 4—4—2) brojčani je zapis izgleda momčadi u
svojoj polovici terena dok nema loptu u posjedu. Prvi broj označava izgled
obrane, na posljednjem mjestu broj je čistih napadača, dok brojevi između njih
prikazuju raspored igrača u sredini. Vratar nije upisan jer uvijek ima iste
zadaće. Prilikom transformacije usred napada, momčad organizirano napušta svoju
obrambenu postavu širenjem igre u pokušaju stvaranja prolaza kroz protivničku
obranu do gola. Momčadi ponekad svjesno prepuštaju posjed lopte i dio vlastite
sredine terena protivnicima te strpljivo čekaju svoju priliku iz protuudara
(kontranapada) i prekida. Momčadi ovakav način igre ponajviše usvajaju u
utakmicama protiv kvalitetnijih ekipa ili nakon stjecanja vodstva, kad protivnik
biva prisiljen „loviti rezultat” otvorenom igrom. Međutim, odigravanje
kvalitetne obrane tijekom svih 90 minuta izuzetno je tjelesno, mentalno i
taktički zahtjevno.

Momčadi se bore za prevlast na sredini terena. Shodno tome, igrači veznog reda u
pravilu su tehnički najpotkovaniji u sastavu. Tijekom organizacije napada, leđa
im štite dvojica ili trojica središnjih braniča, tzv. stopera, međusobno mnogo
udaljenijih nego u fazi obrane. Bekovi (krilni braniči) u međuvremenu napreduju
aut-linijom otvarajući time mogućnost dodavanja po širini. Izrazito je bitno
sačuvati loptu oko središta igrališta, jer protuudar na nepostavljenu obranu
lijepa je prilika za postizanje pogotka. Prema tome, prostor u kojemu se najviše
riskira najudaljeniji je od vratara momčadi u posjedu lopte. Tijekom gradnje
napada, napadač na sebe veže protivničkog stopera često leđima okrenut
protivničkim vratima, dok krilni napadači napreduju po širini. Bek i krilo usko
surađuju čitavu utakmicu pružajući međusobnu mogućnost dodavanja u napadu, ali i
zaštitu jedan drugome u svojoj polovici terena. Bek koji u fazi obrane ostane
sam na širokom prostoru protiv dvojice gotovo uvijek mora povući se prema svojem
vrataru, pomičući tako zamišljenu crtu zaleđa prema vlastitim vratima.
Protivnici za to vrijeme napreduju u prazan prostor i na sebe navlače ostatak
već probijene obrane, koja pak biva primorana braniti okvir vlastitoga gola.
Doduše, ovo je samo jedan od beskonačno mnogo scenarija za postizanje, odnosno
primanje, pogotka. Svakoj momčadi je na terenu najbitnija kohezija među trima
skupinama igrača (obrane, veznog reda i napada) koja omogućava da se svi brane i
svi napadaju.

Sedamnaest je zasebnih pravila opisanih u tančine u IFAB-ovom službenom
pravilniku. Njima je uređen gotovo svaki detalj nogometne igre, od igraće opreme
do načina nastavka igre nakon prekida. Ostatak toga dokumenta odnosi se na
tumačenje svakog pravila iz sudačkog kuta. Neobične, pravilnikom nepredviđene
situacije riješavaju se nepisanim pravilom, zdravom logikom. Glavni sudac vodi
glavnu i konačnu riječ neposredno prije, za vrijeme te nedugo nakon utakmice.
Svi sudionici utakmice, uključujući tehnička osoblja momčadi i gledateljstvo,
pod sudačkom su nadležnošću.

Mijenjati pravila moguće je jednom godišnje na zajedničkoj radnoj zajednici
IFAB-a i FIFA-e između rujna i listopada. Četiri saveza (engleski, irski,
škotski i velški) te četiri FIFA-ina predstavnika zasjedaju po demokratskom
principu jednoga glasa. Potrebna je tročetvrtinska većina (barem šest od mogućih
osam glasova) za usvajanje tražene izmjene zakonika. Time je FIFA osigurala da
nijedna izmjena ne može biti donesena bez njenog pristanka, ali zauzvrat ne može
sama ništa mijenjati. Pravilnik objavljuje se na engleskom jeziku, a službeno se
prevodi na francuski, njemački i španjolski. U slučaju odstupanja od izvornika,
mjerodavna je engleska inačica.

Mjesto odigravanja utakmice prirodna je ili umjetna travnata površina različitih
mjerâ. Poprišta međunarodnih utakmica duljine su 100—110 m, a širine 64—75 m.
Domaći savez pojedine države propisuje dimenzije terenâ, no gotovo u svakoj
prvoj ligi svijeta radi se o već navedenim mjerama. Nijedan teren ne smije biti
veći od 120 x 90 m, dok ni najskučeniji klupski seniorski tereni ne smiju biti
kraći od 90 m niti uži od 60 m. Kolike god mjere bile, igralište mora biti dulje
negoli je široko. Sve crte na igralištu moraju biti jasno vidljive, debljine do
12 cm. Na gol-liniji sa svake strane postavljen je gol dimenzija 7,32 x 2,44 m.
Kazneni prostor širi se po 16,5 m lijevo i desno od unutrašnjosti stativâ te
16,5 m prema naprijed. Polukrug na vrhu kaznenog prostora jest dio kružnice
polumjera 9,15 m čije je središte tzv. „bijela točka”, mjesto odakle se izvode
kazneni udarci. Potpuni krug, sa središta igrališta, jednakih je dimenzija, a iz
njegovog središta izvodi se početni udarac. Osim toga, unutar zamišljenoga kruga
istih dimenzija ne smije stajati nijedan protivnički igra tijekom izvođenja
slobodnih udaraca. Dimenzije terena preračunate su u metre i centimetre zbog
jednostavnosti; izvornim pravilnikom veličine igrališta određene su jardama,
stopama te inčima.

Lopta je opsega 68—70 cm i težine 410—450 g. Napuhana je zrakom i prekrivena
kožom ili prikladnim sintetičkim materijalom. Lopte se testiraju u ovlaštenim
FIFA-inim laboratorijima; one koje zadovolje minimalne uvjete dobivaju oznaku
FIFA Inspected, a može joj se dodati i FIFA Approved ako zadovolji još strože
kriterije. Provjerava se osam svojstava, uključujući promjenu tlaka, oblika i
težine uslijed upijanja vode. Sve lopte pripremljene za utakmicu moraju biti
iste. Organizator utakmice osigurava dodatne uvjete: semafor za praćenje
rezultata i vremena, uredan travnjak, čiste svlačionice, reflektore propisane
jačine osvjetljenja u luksima za odigravanje večernjih utakmica, mreže na
golovima, „korner-zastavice”, kola hitne pomoći i snage reda.

Momčad čine vratar, desetorica igrača „u polju” i zamjene. Utakmica ne može
započeti ako ijedan sastav nema barem sedmoricu na terenu, uračunavši vratara.
Isto tako, utakmica se prekida ako broj igrača jedne momčadi padne ispod sedam,
a ishod utakmice u velikoj većini natjecanja vodi se kao pobjeda druge momčadi u
oba slučaja. Moguće je napraviti do tri zamjene po sastavu za vrijeme svake
službene natjecateljske utakmice, šest u prijateljskim ogledima reprezentacija,
ali još i više u klupskim pripremnim utakmicama uz međusobni dogovor momčadi i
prethodnu najavu sucu. Maksimalan broj zamjena u zapisniku prije početka
utakmice varira između pet — a jako rijetko tri — i dvanaest, ovisno o
propozicijama natjecanja. Minimalan broj ne postoji, stoga momčad nekažnjeno
može pristupiti utakmici bez ijedne pričuve. Mijenjanje bilo kojeg igrača,
uključujući vratara, odvija se isključivo tijekom prekida uz sudačko dopuštenje.
Razlozi mijenjanja najčešće su ozljeda, trenerovo nezadovoljstvo prikazanim ili
bojazan od isključenja, taktičke promjene usred utakmice, ali i trošenje vremena
pred sam kraj. Neovlašteni ulasci i izlasci iz terena kažnjavaju se žutim
kartonom. Kratkotrajne kretnje van granica igrališta u poštenoj težnji za
stvaranjem razlike potpuno su dozvoljene, poput Baleovog pretrčavanja Bartre u
finalu Kupa kralja 2014. godine.

Glavni sudac utakmice zadužen je za provedbu svih pravila u djelo. U tome naumu
pomažu mu dva linijska suca smještena iza aut-linija, čiji su prioriteti
prokazivanje zaleđa i prelaska lopte izvan granica mahanjem zastavicom. Međutim,
„pomoćnici” ukazuju na momčad kojoj pripada lopta nakon njenog napuštanja
granica igrališta te prekršaje u njihovoj neposrednoj blizini. Glavni sudac ne
mora uvažiti sugestiju pomoćnika. Kako jedan linijski sudac nadgleda jednu
polovicu terena između gol-linije i centra, kolega s druge strane nalazi se na
suprotnoj aut-liniji, a glavni sudac dijagonalnim sustavom kontrole drastično
smanjuje prostor van vidnog dometa čitave trojke. U Europskoj ligi 2009./10.
uvedena su dva dodatna pomoćnika, po jedan iza svakog gola, kao dodatni par
očiju u kaznenom prostoru. Njihova uloga svodi se na utvrđivanje eventualnog
ulaska lopte u gol i verbalnu komunikaciju s glavnim sucem korištenjem zatvorene
radijske veze za sve ostale dvojbene situacije. Suci iza gola rjeđe
signaliziraju prekršaje za kazneni udarac, jer to je prije svega zadaća glavnog
a potom linijskih sudaca. Četvrti sudac, odnosno šesti na utakmicama s
pomoćnicima iza golova, upravlja događanjima na periferiji igrališta: pazi na
ponašanje klupâ, pomaže u obavljanju zamjena, obznanjuje sudačku nadoknadu i
zapisuje ključne pojedinosti utakmice poput golova i kartonâ. U slučaju ozljede
bilo kojeg od sudaca, četvrti ga je spreman zamijeniti. Delegat utakmice bavi se
„papirologijom”: sastavima momčadi, izgredima na terenu i tribinama, procjenom
sudačke učinkovitosti i slanjem izvještaja nadležnim tijelima.

Glavni sudac trudi se nametnuti autoritet igračima za vrijeme utakmice, dok u
isto vrijeme pokušava učiniti se „nevidljivim”. Naime, sudac koristi zviždaljku
pri svakoj značajnoj odluci, a pretjeranim sjeckanjem igre zviždanje gubi na
vrijednosti kada je najpotrebnije. Kad sudac poželi „smiriti strasti”, odlučuje
se za usmeno upozorenje igraču, opomenu žutim kartonom ili pak isključenje
igrača crvenim kartonom. Ujednačen kriterij najbolji je sučev suputnik za
vrijeme utakmice; što je dozvoljeno jednima, trebalo bi biti i drugima i
obratno. Odluke se donose unutar jedne do dvije sekunde, ali nema mjesta
ishitrenosti zbog pravila prednosti. Igrač u posjedu lopte često će pretrpiti
prekršaj, a sudac bi oštećenu momčad u naletu prema protivničkim vratima uvijek
trebao pustiti dalje ako je to moguće. Nepoštivanje prednosti uzrokuje utoliko
burniju reakciju igrača i publike što je napad prekinut istovremenim „sviranjem”
više obećavao. Sudac označava prednost pružanjem ruku ispred tijela u smjeru
igre; ako se ona ne ostvari makar kratkotrajnim oslobađanjem od protivničkog
pritiska unutar nekoliko sekundi, dosuđuje se slobodni udarac na mjestu gdje je
momčad prvotno pretrpjela prekršaj. Nije nužno prekidati igru istog trenutka
zbog dodjele žutog kartona pa makar drugog, isključujućeg, nego je to moguće
učiniti tijekom prvog sljedećeg prekida. Prekršaji za izravni crveni karton
traže istovremeno djelovanje po svojoj prirodi jer igrač kojega sudac namjerava
isključiti već u tom trenutku odluke izgubio je pravo sudjelovanja. Međutim, ako
sudac svejedno dosudi prednost, a oštećena momčad postigne pogodak, tada može
svejedno isključiti igrača uslijed izrazito nesportskog čina ili kazniti ga
žutim kartonom zbog nedopuštenog prekidanja izgledne prilike za gol kojeg ipak
nije uspio spriječiti. Primjera radi, Ivan Perišić povukao je hrvatski protuudar
na utakmici SP-a u Brazilu 2014. protiv Kameruna, kad Alex Song namjerno s leđa
laktom udara Marija Mandžukića. Portugalski sudac, Pedro Proença, zaustavio je
izglednu priliku za osvajanje barem nekoliko desetaka metara protiv prorijeđene
obrane te isključio Kamerunca.

Žuti karton dodjeljuje se za prigovor sucu riječju ili djelom, opetovane
prekršaje, otezanje s vraćanjem lopte u igru, skidanje opreme, nepoštivanje
propisane udaljenosti pri prekidu i neovlašteni ulazak ili izlazak iz igre.
Izvorni pravilnik na engleskom jeziku čini jasnu razliku između prekršaja (foul)
i nesportskog ponašanja (misconduct). Igrač koji, po sučevu mišljenju, počini
djelo mimo duha nogometne igre, podložan je stegovnoj mjeri. Prema tome, igračev
čin može predstavljati prekršaj, ali ne i nesportsko ponašanje. U sferu
nesportskih prekršaja za žuti karton spadaju povlačenje protivnika za majicu ili
kosu, klizeći nasrtaj na protivnika umjesto lopte, nepropisno zaustavljanje
obećavajućeg protivničkog napada u ranoj fazi te brojni ostali potezi koji su
preteški za izostanak žutog kartona, ali nedovoljni za izravno isključenje.

Izravni crveni karton pokazuje se igraču koji izrazito grubo i opasno nasrne na
protivnika. Nekoliko je pogibeljnih vrsta „startova” (uklizavanja) kojima nema
mjesta ni u jednom sportu i vrlo lako prouzroče teške ozljede: nasrtaj džonom
kopačke na protivničku nogu, klizeći start s objema nogama u zraku te zakašnjeli
nasrtaj na protivnika. Namjerni udarci laktom, šakom ili glavom također donose
crveni karton. Isključenje zaslužuje se i napadom na suigrača, gledatelja ili
suca. Prekidanje izrazite protivničke prigode za postizanje pogotka namjernim
igranjem rukom ili prekršajem, poput rušenja već odmaklog protivnika ispred
kojega se ne nalazi nitko osim vratara, kažnjava se isključenjem, baš kao i
pljuvanje ili psovanje bilo kojeg sudionika utakmice.

Dvije su vrste slobodnog udarca: izravni i neizravni, poznat i kao „indirekt”.
Za razliku od izravnog, pogodak iz potonjeg ne može se postići jednim,
izvođačevim, dodirom lopte. Drugim riječima, lopta koja ne dodirne nikoga na
putu u mrežu iz indirekta, pa ni protivnika, ne vodi se kao pogodak nego gol aut
za protivničku momčad. Iako izvođač smije pucati u nadi da će lopta nekoga barem
okrznuti na putu do gola, najčešće ju dodaje svom suigraču koji uživa svu
slobodu izbora. Glavni sudac označava neizravni slobodni udarac, dakle zabranu
postizanja pogotka, podizanjem ruke visoko iznad glave. Zabrana se ukida kada
bilo koji igrač osim izvođača dodirne loptu ili ona napusti granicu igrališta,
pri čemu sudac spušta ruku. Autogol ne može biti postignut ravno iz slobodnog
udarca, nego se protivničkoj ekipi dodijeli udarac iz kuta.

Prekršaji za izravni slobodni udarac koje momčad napravi u vlastitom kaznenom
prostoru kažnjavaju se „najstrožom kaznom” — jedanaestercem. Svi igrači, osim
izvođača i vratara, izlaze iz šesnaesterca i dijela kruga na njegovu vrhu koji
označava propisanu udaljenost od lopte. Pomoćni sudac dolazi na sjecište
kaznenog prostora i gol-linije. Vratar smije kretati se po crti, ali naprijed ne
smije sve dok izvođač ne zamahne nogom. U praksi, sudac dozvoljava dva vratareva
koraka prema lopti neposredno prije udarca — jedan za stvaranje inercije, drugi
za skok u „paradu”. Izvođač ne smije stati u potpunosti ni u jednom dijelu
zaleta, iako smije mijenjati brzinu. Ostali igrači nemaju što tražiti unutar
kaznenog prostora do trenutka udarca.

Prije svega, potrebno je napomenuti kako se vratar smatra ravnopravnim
obrambenim igračem prilikom određivanja zaleđa. Pojam „predzadnjeg igrača
obrane” u ogromnoj većini slučajeva označava braniča najbližeg svom vrataru, a
iznimke bit će pojašnjene dalje u tekstu. Svaki protivnik koji se, u trenutku
upućivanja lopte njemu, cijelim ili dijelom tijela nađe između predzadnjeg
braniča i vratara (dakle, zadnja dva braniča) nalazi se u nedozvoljenoj
poziciji. Ruke se zanemaruju jer njima gol ne može biti postignut. Međutim,
zaleđe se dosuđuje tek kad igrač iskoristi ili pokuša iskoristiti svoju
nezakonitu prednost. Prema tome, puko obitavanje u zaleđu nije razlog za
prekidanje igre sve dok taj isti igrač ne sudjeluje aktivno u napadu svoje
momčadi. Zaleđe se ne sudi igraču koji se nalazi na „svojoj” polovici terena
niti onome koji je u ravnini s predzadnjim protivnikom. Budući da se svako
dodavanje smatra novom akcijom, igrač koji se prvotno nalazio u zaleđu — kada je
loptu primio njegov suigrač u dozvoljenoj poziciji — stigne vratiti se u
ispravan položaj. Zaleđe ne postoji kod izvođenja gol auta, auta i udarca iz
kuta.



https://hr.wikipedia.org/wiki/Hrvatski_jezik

Hrvatski jezik (ISO 639-3: hrv) skupni je naziv za nacionalni standardni jezik
Hrvata, te za skup narječja i govora kojima govore ili su nekada govorili
Hrvati. Njime govori oko 5,546.590 ljudi, poglavito Hrvata u Hrvatskoj
(3,980.000; popis iz 2001.) i Bosni i Hercegovini (469.000; 2004.). Također
hrvatski je materinski jezik za Hrvate u drugim zemljama; Sjedinjenim Američkim
Državama (58.400; popis iz 2000.); Austrija, 19.400 (popis iz 2001.); Srbija
19.223 popis 2011.; Mađarska, (14.300; popis iz 2001.); Italija (3.500; Vincent
1987.); Crna Gora (6.810; 2006.); Slovačka, 890; popis iz 2001.).

Hrvatski je službeni jezik Republike Hrvatske te jedan od tri službena jezika
Bosne i Hercegovine; također je jedan od 24 službena jezika Europske unije.

Kao manjinski hrvatski jezik je u službenoj uporabi u nekim pokrajinama na
ozemlju susjednih zemalja, tako je hrvatski jedan od službenih jezika u uporabi
u crnogorskim općinama u Boki Kotorskoj, zatim jedan je od sedam službenih
jezika u srbijanskoj autonomnoj pokrajini Vojvodini, lokalni idiomi hrvatskoga
jezika u službenoj su uporabi u austrijskoj saveznoj zemlji Gradišću, te također
u talijanskoj provinciji Moliseu i rumunjskoj županiji Karaš-Severin.

Najstariju gramatika hrvatskog književnog jezika napisao je isusovac Bartol
Kašić početkom 17. stoljeća: knjiga je objavljena u Rimu 1604. godine (tj.
nedugo nakon prve gramatike engleskog jezika koju je William Bullokar objavio
1586. godine, te približno stoljeće i pol prije prvih gramatika ruskog jezika)
pod imenom Institutionum linguae illyricae (Ustroj ilirskoga/hrvatskoga jezika):
oslanjajući se na stoljetnu tradiciju hrvatskog pisanja na sva tri narječja, on
se većinom oslanja na novoštokavsku jekavicu (koju zove "dubrovačkim" govorom)
na koju 1630.-ih godina prevodi Bibliju, te u ono doba po hrvatskim zemljama
znatno raširenije štokavske ikavice (koju Kašić zove "bosanskim" govorom), kojom
piše svoj Ritual Rimski (službena zbirka tekstova i uputa za bogoslužje) iz
1640. godine.

Nakon što se tijekom narednih stoljeća brojna književna djela - pa i gramatike -
pišu kako na novoštokavskoj ikavici, tako i na ijekavici (također i na
čakavskom, te osobito kajkavskom narječju), zaslugom Ilirskog pokreta sredinom
19. stoljeća sve više prevladava ijekavica; naposljetku krajem 19. stoljeća
postaje za uporabu u školama obvezatan Hrvatski pravopis Ivana Broza iz 1892.
godine, koji upućuje na službenu upotrebu jekavske novoštokavice kakvu se - uz
manje promjene - kao standardni hrvatski jezik koristi do danas.

Do najnovijeg vremena, najveći dio hrvatskih govornika je izvan službenih
prigoda govorio jednim od narječja hrvatskog jezika, koji se i danas puno
koriste, osobito u ruralnim područjima. Standardni jezik koji se sve više
upotrebljava kao govorni jezik u urbanim područjima, ima često regionalne
posebnosti, koje u pravilu dolaze iz lokalnih dijalekata.

Dijalektima čakavskoga i kajkavskoga narječja govore samo Hrvati (na
južnoslavenskom dijalektalnom kontinuumu, možemo prepoznati srodnost hrvatskih
kajkavskih govora s nekim slovenskim narječjima, napose s govorima Slovenaca uz
granicu s Hrvatskom, pogotovo na područjima koja su nekoć crkveno ili upravno
pripadala Hrvatskoj), dok se štokavskim narječjem uz Hrvate služe i Bošnjaci,
Srbi te Crnogorci.

Od štokavskih dijalekata Hrvati se u načelu služe sa sva četiri podrijetlom
zapadnoštokavska dijalekta, a to su sjeverni (slavonski) dijalekt kojim govore
samo Hrvati, zapadni (novoštokavska ikavica) dijalekt kojim većinom govore
Hrvati i ponešto Bošnjaci u zapadnoj Bosni, istočni (istočnobosanski) dijalekt
kojim se služe Hrvati i Bošnjaci te južni (novoštokavska jekavica) dijalekt koji
rabe Hrvati na više terena i osobito na širem dubrovačkome području, ali i drugi
južnoslavenski narodi koji se služe sličnim ijekavskim poddijalektima.

Granični dijalekti kajkavskog narječja; Donjosutlanski, Goranski i Prigorski
posjeduju vezu ili prijelaz prema čakavštini, a jugoistočna podgrupa čakavskog
narječja; južnočakavski, lastovski i jugozapadni istarski posjeduje vezu ili
prijelaz prema (zapadnoj) štokavštini, dok sjeverozapadna (sjevernočakavski i
buzetski) i središnja podgrupa (srednječakavski) dijeli više isoglosa sa
kajkavštinom.

Starošćakavski dijelekti (slavonski i istočnobosanski), djele niz sličnosti sa
čakavštinom, dok sjever slavonskog posjeduje i prijelaz prema kajkavskim
govorima. Novoštokavski dijalekti (zapadni i južni) dijele pojedine isoglose s
južnom podgrupom čakavskog narječja.

Hrvati u Gradišću (Austrija, Mađarska, Slovačka, Češka) služe se najviše
dijalektima čakavskoga narječja u središnjem Gradišću, zatim štokavskoga
narječja u južnom Gradišću i kajkavskoga narječja u sjevernom Gradišću, no oni
rabe vlastiti zajednički standardizirani oblik gradišćanskohrvatskoga
mikrojezika. Hrvati u talijanskoj pokrajini Molise služe se štokavsko-čakavskim
narječjem, a Hrvati Krašovani u Rumunjskoj pod utjecajem okoline razvili su
jedan specifičan karaševski govor koji danas po svojim svojstvima spada pod
torlačko narječje (neekavsko, jer pod akcentom imaju zatvoreno e od jata, izvan
akcenta i)), (u Rekašu na rumunjsko-srbijanskoj granici Hrvatska manjina rabi –
kosovsko–resavski dijalekt odnosno rekaške govore, Hrvati po istočnom Srijemu
služe se vojvođanskim dijalektom ili iločkim dijalektom, a Hrvati u Boki
Kotorskoj zetsko–južnosandžačkim ili bokeljsko-perojskim, Hrvati koji obitavaju
na Kosovu u Janjevu i Letnici razvili su govore torlačkoga narječja, odnosno
Janjevačko-lepenički dijalekt. Svi ti dijalekti pripadaju srednjojužnoslavenskom
dijasustavu slavenske jezične grane.

Hrvatska pisana jezična baština svoje početke bilježi već krajem XI. stoljeća.
Najstariji su hrvatski tekstovi pisani svojevrsnom mješavinom hrvatske inačice
crkvenoslavenskog jezika i arhaične čakavštine te isključivo glagoljicom. Od
XII. stoljeća Hrvati razvijaju vlastitu inačicu ćiriličnoga pisma, hrvatsku
ćirilicu (koja se u literaturi 20. stoljeća najčešće naziva bosančicom), a od
XIV. stoljeća sve se češće služe i latiničnim pismom. Utjecaj hrvatske redakcije
crkvenoslavenskoga jezika postupno slabi nakon XIV. stoljeća, a osobito nakon
provale Turaka u XV. st., kada se na povijesnome hrvatskom prostoru razvijaju
pokrajinske pismenosti na pojedinim dijalektima svih triju hrvatskih narječja. U
XVI. i XVII. st. hrvatska čakavska i osobito štokavska književnost dosežu
europsku literarnu razinu.

Početci standardizacije hrvatskog jezika sežu na početak 17. stoljeća: 1604.
godine u Rimu objavljuje Bartol Kašić prvu hrvatsku gramatiku Institutionum
linguae Ilyricae, kojom se koristi u pisanju utjecajnog službenog teksta Rituala
Rimskog i koja slijedom tog "službenog molitvenika" znatno utječu na jezik
molitvenika i crkvenih molitava - koje su onda poznate čak i nepismenim osobama.
Približno u to vrijeme barokna hrvatska književnost tzv. ozaljskog književnog
kruga (Petar Zrinski prevodi i na hrvatskom jeziku objavljuje značajni ep
Adrianskoga mora sirena, kojega je na mađarskom jeziku napisao njegov brat
Nikola Zrinski; Ana Katarina Zrinska piše molitvenik Putni tovaruš, a Fran Krsto
Frankopan zbirku pjesama Gartlic za čas kratiti) stvara značajna književna djela
napisana uz korištenje elemenata sva tri hrvatska narječja.

U to vrijeme se - zahvaljujući politici Katoličke Crkve koja brigu za slavenske
narode i njihove jezike iskazuje promovirajući izučavanje upravo hrvatskog
jezika - hrvatski jezik obavezno izučava na svim sveučilištima diljem Europe.
Smatralo se tada da zapravo svi Slaveni govore istim jezikom, koji ima različita
narječja - pa se kao "slavenski" izučavao zapravo tadašnji hrvatski jezik.

Paralelno se na prostoru sjeverozapadne Hrvatske razvija kajkavski standardni
jezik; na ostalim hrvatskim područjima, bez obzira na to pripadaju li
štokavskomu ili čakavskomu narječju, utiru se temelji današnjemu standardnom
hrvatskom jeziku koji nastaje na organskoj novoštokavskoj podlozi zapadnoga
tipa. U doba Hrvatskoga narodnog preporoda u prvoj polovici XIX. st. zapadna
novoštokavština postaje temeljem općehrvatskoga jezičnoga standarda. Pod
utjecajem sjevernih i zapadnih slavenskih jezika uvodi se morfofonološki
pravopis, a u grafiju dijakritički znakovi.

Stoljećima se hrvatski književnici koji pišu štokavicom kolebaju između ikavskog
(koji je bio daleko rašireniji) i jekavskog refleksa jata. Tako u relativno
kratkom razdoblju na početku 19. stoljeća nastaje gramatika Šime Starčevića Nova
ričoslovnica ilirska (1812.) gdje se polazi od ikavice, Rječosložje
ilirsko-italijansko-latinsko (1806.) Joakima Stullija koji preferira jekavicu i
Ričoslovnik iliričkog, italijanskog i nimačkog jezika (1802./1803.) Josipa
Voltića, koji prikazuje kako ikavicu, tako i jekavicu. Kačićev Razgovor ugodni
naroda slovinskoga iz 1756. godine, koja je skoro dva stoljeća bila jedina
knjiga za koju se može reći da je bila čitana ("pjevana") uz svako hrvatsko
ognjište sve do sredine 20. stoljeća - napisana je štokavskom ikavicom, .

Hrvatski jezik spada među južnoslavenske jezike. S njima pripada široj zajednici
slavenskih jezika, a svi zajedno ulaze u indoeuropsku jezičnu porodicu.

Istočnoslavenski je danas mrtav jezik starocrkvenoslavenski (ili
staroslavenski). To je jezik prve slavenske pismenosti i književnosti. Utemeljen
je na istočno-južnoslavenskom narječju iz okolice Soluna što su ga sveta braća
Ćiril i Metod u drugoj polovici 9. stoljeća uzela za osnovu jezika slavenskoga
bogoslužja i starocrkvenoslavenske književnosti i time ga uzdigla na razinu
književnoga jezika.

Hrvatskom se redakcijom služila hrvatska glagoljička liturgijska književnost,
prisutna je u većoj ili manjoj mjeri u čitavoj glagoljaškoj književnoj
djelatnosti, a ponešto je utjecala i na narodni jezik hrvatske latiničke
pismenosti u prvim stoljećima njezina postojanja (14. – 16. stoljeće).

Hrvatski standardni jezik dijeli sa standardnim jezicima Bošnjaka, Crnogoraca i
Srba - uz stanovite razlike razlike - zajedničku novoštokavsku dijalektnu
osnovicu (fonologiju, gramatički sustav, osnovni rječnik). Kada standardni
jezici različitih naroda imaju zajedničku dijalektnu osnovicu, u nekim se
jezikoslovnim disciplinama smatra da se radi o konkretnim realizacijskim
oblicima (varijantama) jednoga apstraktnog modela (koji nije u konkretnoj
uporabi) standardnog jezika. U tom se smislu može govoriti o konkretnim oblicima
standardne novoštokavštine, ali za razliku od slučajeva svih drugih jezika koji
imaju varijante, nikada nije bilo jedinstvene novoštokavske osnovice ni
početničkoga zajedničkog standarda, koji se onda, kao u drugim slučajima, počeo
samostalno razvijati u susjednim državama ili u bivšim kolonijama (npr.
francuski u Kanadi ili u Senegalu, engleski u Australiji ili u Južnoafričkoj
Republici). Hrvatski standardni jezik, kao i drugi oblici standardne
novoštokavštine, predstavlja svojom gramatičkom i glasovnom strukturom
prijelaznu formu između sjevernoslavensko-slovenskoga i makedonsko-bugarskoga
tipa (npr. stilistička vrijednost imperfekta i aorista) i jedini pokazuje
osjetne sredozemne jezične utjecaje (→ dalmatski jezik). Među specifičnostima
hrvatskoga standardnog jezika u odnosu na obližnje južnoslavenske standardne
jezike, valja spomenuti diftonški izgovor ijekavskoga refleksa dugoga jata, niz
naglasnih specifičnosti (osobito u oblicima glagolâ), osobitosti u deklinaciji
(npr. razlikovanje dativnoga -omu i lokativnoga -ome), pojedine glagolske
oblike, izostanak futura II. svršenih glagola, primjere iz osnovnog leksika
(otok, cesta, zob, kruh, križ i sl., imena mjeseci), mnogobrojne bohemizme
(vlak, dojam i dr.), stilemsku vrijednost mnogih orijentalizama i europeizama,
dobrim dijelom samostalnu terminologiju svih struka i znanosti, vlastitu
pravopisnu tradiciju itd.

U ovom razdoblju dolazi do različitog razvoja narječja, pa i do velikih razlika
unutar samih narječja. Glavni uzrok je nestanak zatvorenih vokala (ẹ i ọ) u
većini govora. Glas ẹ ili ě (hr. jat) koji je prelazi u a, e, i, je, ije ili
opstaje kao ẹ (zatvoreno e), pri čemu ponegdje odlučuju kompleksna pravila.

Slogotvorno l prelazi u ọ (zatvoreno o), koje kasnije prelazi u u, o ili opstaje
ọ (zatvoreno o).

Oko 1400. godine završno -l prelazi u o ili a u većini govora štokavskog
narječja.

U ovom razdoblju dolazi do divergencije među narječjima, kao i do velikih seoba
stanovništva, izazvanih turskim osvajanjima i ratovima koji su trajali stotinama
godina. U mnoge štokavske govore ulazi vrlo velik broj turskih riječi (čarapa,
top, boja, šećer, budala, jastuk, bunar…) U kajkavsko narječje ulaze mnoge
njemačke riječi, a u primorske govore talijanske (putem venetskog ). Takve
razlike u rječniku postoje i danas.

Tijekom renesanse, učeni Hrvati - koji studiraju u inozemstvu, ili visokim
učilištima u Hrvatskoj, poput dominikanskog Sveučilišta u Zadru (osnovano 1396.
godine), pavlinskog Sveučilišta u Lepoglavi (osnovano 1656.), isusovačkog
Sveučilišta u Zagrebu (osnovano 1669. godine) i franjevačke Visoke filozofske
škole u Osijeku (osnovana 1707. godine, 8 godina nakon što je Mirom u Srijemskim
Karlovcima Slavonija vraćena Hrvatskoj) - počinju pisati književna djela na
narodnom jeziku, sukladno tadašnjem europskom trendu. Krajem 15. stoljeća
nastaje prva hrvatska drama Radmio i Ljubmir, koju Džore Držić piše na
(ijekavskom) dubrovačkom narječju. 1536. godine Petar Zoranić (ikavskim)
narječjem sjeverne Dalmacije piše prvi hrvatski roman Planine.

Razvijanjem tiska, književna djela na hrvatskom jeziku postaju šire dostupna.
Osobito se šire se osobito molitvenici, te najčitanija knjiga u hrvatskom narodu
do sredine 20. stoljeća. Tako primjerice 1660. godine Petar Zrinski objavljuje u
Veneciji hrvatski prijevod djela svojega brata Nikole VII. Zrinskog "Sirena
Jadranskoga mora" i molitvenik "Putni tovaruš", djelo svoje supruge Ane Katarine
Zrinski.

Osobito utjecajno književno djelo bio je “Razgovor ugodni naroda slovinskoga”
(prvo izdanje: Venecija, 1756.), djelu koje je dalmatinski franjevac Andrija
Kačić Miošić napisao na štokavskoj ikavici - te uz uvažavanje Gramatike koju je
Bartol Kašić (isusovac iz Dalmacije) za ikavsku štokavicu napisao 1604. godine.
Znatan utjecaj na postupno prihvaćanje štokavskog standarda imao je i Kašićev
prijevod "Rituala Rimskog" (Rim, 1640. god.) - službenog liturgijskog
molitvenika iz kojega su svećenici čitali molitve u najrazličitijim javnim
prigodama - od vjenčanja do pogreba. Međutim su čakavci i štokavci ostajali
svjesni jezičnog bogatstva koje su baštinili, te se tijekom tog razdoblja
nastavila razvijati osobito kajkavska književnost; možda je slabijem prihvaćanju
štokavštine na području Sjeverozapadne Hrvatske pridonijela i činjenica da je to
područje crkveno bilo vezano uz Mađarsku, gdje se preferiralo korištenje Rimskog
Rituala na latinskom jeziku.

Tijekom tog razdoblja književnici često gledaju ugraditi u (hrvatski književni)
jezik kojim pišu najbolje elemente sva tri hrvatska narječja - štokavskog,
kajkavskog i čakavskog. To osobito vrijedi za književnike baroknog Ozaljskog
književnog kruga, kojega uz gore navedene Petra i Katarinu Zrinsku spadaju Fran
Krsto Frankopan i pavlin Ivan Belostenec.

U najnovijem dobu dolazi do raznih standardizacija jezika, uglavnom na
štokavskoj osnovi, i usporedo s tim do pokušaja čišćenja jezika od posuđenica iz
germanskih i romanskih, te iz turskog jezika; one se nerijetko zamjenjuju
riječima posuđenima iz bližih slavenskih jezika (osobito češkoga: časopis,
naslov, prednost, smjer, učinak, uloga, ured, zbirka…, kao i ruskoga: činovnik,
iskren, odličan, opasan, poslovica, razočarati, strog, točka…). Istovremeno u
jezik ulaze mnogi latinski i grčki termini. U 20. stoljeću dolazi do ulaska
stanovitog broja riječi iz engleskoga (vikend, klub, tenk, boks…).

Sukladno tadašnjim austijskim geopolitičkim konceptima ("austroslavizam"),
dobiva vojvođanski Srbin Đuro Daničić (bliski suradnik, te u punom smislu
nasljednik srpskog jezikoslovca Vuka Karadžića) priliku da u Zagrebu radi na
svojem Rječniku hrvatskoga ili srpskoga jezika. Taj rječnik - koji je napisan u
svrhu što većeg približavanja hrvatskog i srpskog književnog jezika - koji
izlazi u razdoblju 1880. - 1882. god., te ostvaruje znatan utjecaj na hrvatski
jezik (a i na srpski). Međutim hrvatski književni jezik ne prestaje ni nakon
toga primati znatne utjecaje iz kajkavskog i čakavskog narječja (naposljetku se
glavna hrvatska kulturalna središta i nalaze na čakavskom i kajkavskom području,
te su najznačajniji hrvatski književnici nerijetko od djetinjstva i rane
mladosti "zaraženi" tim narječjima), te nastojanja da se od hrvatskog i srpskog
jezika učini jedan "srpskohrvatski" jezik (nije Daničić nipošto bio zadnji koji
je na tome radio) ipak nisu bile uspješne. Primjerice je (izvorni kajkavac)
Miroslav Krleža u radzoblju nakon I. svjetskog rata zastupao tezu o jedinstvenom
srpskohrvatskom jeziku (i jedinstvenom srpskohrvatskom narodu) i pisao na
ekavici. Nakon stanovitog vremena života u jugoslavenskoj državi - gdje se ubrzo
razbijaju njegove iluzije prema kojima bi zbog željene bliskosti sa Srbima bilo
prihvatljivo odreće se hrvatskog jezika i hrvatskog nacionalnog identiteta - sam
postaje svjestan promašenosti politiziranog koncepta u kojem je sudjelovao,
istražuje vlastitu kajkavsku baštinu (te 1936. god. objavljuje kajkavske "Balade
Petrice Kerempuha", u kojem ne koristi nijedno od govornih kajkavskih narječja,
nego stvara jedan bogati književni jezik "kakav je mogao biti da nismo
prihvatili štokavštinu" ) i naposljetku postaje glavnim pokroviteljem
Deklaracije o nazivu i položaju hrvatskog književnog jezika iz 1967. godine. Kod
- na području jezika vrlo utjecajnog - M. Krleže prepoznajemo odrednice burnog
razdoblja u razvoju hrvatskog jezika, koji su od razdoblja zadnjeg dijela 19. do
prema kraju 20. stoljeća ostali vrlo jako obilježeni rastom, krizama i konačnom
propašću jugoslavenske ideje. Neki autori to razdoblje, zapravo, i zovu
"Krležinim dobom".

Krajem 20. stoljeća dolazi do razvoja masovnih medija i velikog utjecaja
standardnog ("književnog") jezika novina, radija i televizije na jezik. Najprije
kroz šaljive podlistke, komedije i sl., a kasnije demokratizacijom društvenih
odnosa i šire, ipak u medije ograničeno prodire i govorni jezik. Kao mješavina
stvara se hrvatski supstandardni idiom koji vrši velik utjecaj na standardni
jezik i u praksi ga često zamjenjuje.

Pod kraj 9. stoljeća Hrvati su sa slavenskim bogoslužjem dobili i književni
jezik, starocrkvenoslavenski i pismo, glagoljicu. Pismenost se naglo širila, a u
liturgijske i neliturgijske (nabožne i svjetovne) tekstove veoma brzo prodiru,
ali s različitim intenzitetom i opsegom utjecaja, crte narodnoga jezika, u prvom
redu čakavskoga narječja. Tako je s jedne strane na čakavskoj podlozi za
liturgijske knjige razvijen crkvenoslavenski jezik hrvatske redakcije ili
hrvatskocrkvenoslavenski jezik, a s druge strane mješoviti tip književnoga
jezika: narodni jezik s crtama crkvenoslavenskoga u službi stilskih sredstava za
neliturgijske tekstove (do početka 14. stoljeća i za pravne).

Najstariji su spomenici hrvatskoga narodnoga jezika čakavskoga narječja
"Istarski razvod" iz 1275., te Vinodolski zakonik, 1288..

Među najznačajnije spomenike hrvatskocrkvenoslavenskoga jezika na glagoljici
spadaju "Misal kneza Novaka" iz Like, 1368., te "Hrvojev misal", 1404.. Ostali
su tekstovi, bilo narodna izraza, bilo miješanoga narodnoga i
crkvenoslavenskoga.

Od početka 14. stoljeća (od dviju glagoljskih listina iz Novoga iz 1309. godine)
u pravnim spisima srednjovjekovnih hrvatskih glagoljaša pobjeđuje upotreba
narodnoga jezika, a crkvenoslavenski elementi ovdje su samo mjestimična iznimka.
Narodni čakavsko narječje od samoga početka (“Red i zakon” zadarskih dominikanki
iz 1345. godine, i “Šibenska molitva” iz istoga vremena) karakterizira hrvatsku
latiničnu književnost.

Od prvih hrvatskih pisanih spomenika, od kojih je Bašćanska ploča, napisana oko
1100. godine, najvažnija jer je s njom hrvatski književni jezik stupio na
područje pismenosti, razvija se bogata hrvatska srednjovjekovna književnost
(životi svetaca, pripovijetke, romani, duhovno pjesništvo, crkvena prikazanja),
dobrim dijelom prijevodna.

Uz glagoljicu vrlo se rano javlja i hrvatska ćirilica, znana i kao "arvacko
pismo", arvatica, poljičica, bosančica (Bosna i Hercegovina, srednja i južna
Dalmacija, Humačka ploča, “Povaljska listina” iz 1184./1250.) i latinica
(Dalmacija, Istra, spomenuti “Red i zakon” najstariji je hrvatski tekst koji je
u cjelini pisan latinicom).

Prvi je cjeloviti tekst na štokavskome narječju uopće Vatikanski hrvatski
molitvenik, nastao u Dubrovniku prije 1400..

U razvoju hrvatske kulture, književnosti i jezika to je važno razdoblje.
Stvorena su značajna djela ne samo povijesne nego i trajne kulturne vrijednosti.
Preko njih je hrvatski književni jezik sačuvao kontinuitet od 11. stoljeća do
danas, prvenstveno u rječničkom blagu i frazeologiji.

U razdoblju europskoga preporoda (renesansa) u gradskim središtima, poput
Splita, Dubrovnika, Zadra, Hvara, književni radovi stvaraju se na mjesnim
narječjima.

Od XIV. stoljeća hrvatski su latinisti pridonosili latinističkoj književnosti
europskoj: hrvatski se morao potvrditi kao ravnopravan izričaj na kojemu se može
prenijeti misleno područje: rad je humanista i preporodnih pisaca stoga osobito
važan.

Pjesmotvorje na jeziku hrvatskome opstoji od XIV. stoljeća; na njem je spjevana
“Judita” (Venecija, 1501.), djelo oca pjesničke umjetnosti hrvatske, Marka
Marulića – kojemu su preteče poznati i nepoznati petrarkisti dubrovački. Marulić
je pisao čakavskim narječjem, rabeći katkad i štokavske i kajkavske oblike kada
su mu kao pjesničko sredstvo bili potrebni.

Ulaskom štokavskoga narječja u hrvatsku književnost pod kraj 15. stoljeća u
djelima Šiška Menčetića (1457.—1527.), Džore Držića (1461.—1501.) i pjesama
spjevanih "na narodnu" u Ranjininu zborniku počinje naš današnji književni
jezik. Da se kraj 15. stoljeća može smatrati njegovim početkom, dovoljno je kao
osvjetljenje te tvrdnje navesti jednu pjesmicu Šiška Menčetića:

16. je stoljeće značilo vrhunac hrvatske renesansne književnosti, poglavito
čakavsko-štokavskoga kruga (Hanibal Lucić, Petar Hektorović, Petar Zoranić,
Mavro Vetranović, Marin Držić, Dominko Zlatarić) sa središtima u Zadru, Hvaru,
Korčuli i Dubrovniku.

U sjevernoj se Hrvatskoj pojavila književnost na kajkavskome narječju (Vramec:
“Postila”), kao i na čakavsko-kajkavskom međunarječju (protestantski pisci
Stjepan Konzul Istranin i Antun Dalmatin).

Od ulaska štokavskoga narječja u hrvatsku književnost hrvatski književni jezik
štokavskoga tipa razvijao se evolutivno, bez velikih lomova i usjeka pa se kraj
15. stoljeća može s pravom smatrati početkom današnjeg hrvatskog književnoga
jezika odnosno početkom njegovog standardiziranja, jer je među ostalim, već onda
bio polivalentnim. Točnije, jezik najrazvijenije i vrlo utjecajne dubrovačke
književnosti, koja je utjecala na sve ostale pisce na hrvatskom jeziku, postao
je standardnim.

U ovom je razdoblju hrvatski jezik postao i jezikom kojeg se izučavalo na
sveučilištima i to odlukom samih papa. Hrvatski se izabralo zbog legende o
hrvatskoj braći Čehu, Lehu i Mehu, a uzelo ga se kao zajednički jezik na kojem
će se objavljivati crkvene knjige za slavenske narode. To je bilo u sklopu
programa katoličke obnove. Time se hrvatski potvrdio da je bio jezikom visoke
kulture i znanosti, na istoj razini kao jezici koje je Katolička Crkva u to doba
smatrala najvažnijim svjetskim jezicima za proučavanje Biblije i crkvenih
znanosti. Radilo se o dekretima koje je izdao Zbor za širenje vjere u ime papa.
Prvi je iz 1622., u ime pape Grgura XV., u kojem se zapovijeda svim visokim
crkvenim školama na području Mletačke Republike osnovati katedre za arapski i
ilirski jezik. U dekretu iz 1623. kojeg je izdao u ime pape Urbana VIII.,
zapovijedilo se neka se na svih crkvenim školama i crkvenim sveučilištima uz
hebrejski, pučki i klasični grčki, kaldejski (aramejski) i arapski uči također i
ilirski jezik. Presuda vrhovnog crkvenog suda, Svete Rote od 10. prosinca 1655.
je riješila sve dvojbe oko toga na što se pojam "ilirski" odnosi: Ilirik su
Dalmacija, uža Hrvatska, Bosna i Hercegovina te Slavonija i time je obilježila
etnički prostor hrvatskog naroda.

Djela hrvatske književnosti iz tog razdoblja, posebice iz dubrovačkog područja
bila su predmetom neutemeljenih velikosrpskih posizanja za hrvatskom kulturom.
Te velikosrpske otimačine nisu prestale ni vojnim porazom Srbije u osvajačkom
ratu protiv Hrvatske i BiH.

17. stoljeće i prva polovina 18. stoljeća znače novo razdoblje u razvoju
hrvatske književnosti i njezina jezika.

To je doba zamiranja književnoga i kulturnoga rada u dalmatinskim gradovima pod
mletačkom upravom, doba sve oskudnijega materijalnog i kulturnog stanja na
područjima pod Turcima, doba protureformacije i katoličke obnove, u kojoj
prednjači isusovački red i koja za svoj obnovljeni vjerskopoučni rad među pukom
ponovo traži što šire prihvatljiv i razumljiv književni jezik. Postupno
povlačenje Turaka ostavlja za sobom nove prostore za širenje književnoga i
kulturnoga djelovanja.

To je i doba nastanka naših prvih gramatika i pojačanoga leksikografskog rada,
doba teorijskih i praktičnih pokušaja na stvaranju jedinstvenoga književnog
jezika. Usprkos pokrajinskim i neodređenim općim nazivima što se sve češće
javljaju kao ime hrvatskoga jezika (slovinski, slovjenski, dalmatinski, ilirski
i drugi), traje neprekidna svijest svih hrvatskih krajeva i narječja o
pripadnosti jednom jeziku i o potrebi njegova ujednačavanja. Pritom se sve češće
izražava načelo o potrebi stvaranja jedinstvenoga književnog jezika na temelju
najraširenijega narodnoga govora i sve jasnijom biva svijest da je taj
najrašireniji narodni govor štokavština.

Na samom početku ovoga razvojnog razdoblja hrvatskoga književnog jezika nastaje
i njegova prva gramatika “Institutionum linguae illyricae libri duo” Pažanina
Bartola Kašića, objavljena u Rimu godine 1604.. To je gramatika jezika
dotadašnje hrvatske pismenosti i književnosti. Osnova joj je čakavska, ali u
njoj ima i štokavskih elemenata. Kasnije je njezin autor, na svojim misionarskim
putovanjima u krajeve pod Turcima i u Dubrovnik, spoznao da je štokavsko
narječje najraširenije među našim narodnim govorima i dâ bi bilo najpogodnije
kao osnova književnoga jezika.

Bartol Kašić je i autor prvog poznatog hrvatskog cjelokupnog prijevoda “Svetoga
pisma” i hrvatsko-talijanskoga rječnika, ali je to oboje, nažalost, ostalo u
rukopisu (Kašićev je prijevod Biblije prvotiskan 2000. godine.). Objavio je niz
vjerskih i vjerskopoučnih djela i više prijevoda, od kojih je najznačajniji
“Ritual rimski”, objavljen u Rimu 1640. godine, koji je svojom svakodnevnom
porabom na širokom prostoru znatno utjecao na razvoj hrvatskoga književnog
jezika i imao u njemu onu ulogu koju su u ostalih europskih naroda imali
objavljeni prijevodi Svetoga pisma.

U 17. stoljeću razvija se i književnost u Bosni s najpoznatijim predstavnikom
Matijom Divkovićem. On svoja djela piše istočnobosanskom staroštokavskom
ijekavicom za razliku od većine kasnijih bosanskih pisaca, kod kojih sve više
prevladava novoštokavska ikavica. Književni rad u Bosni u 17. i u prvoj polovini
18. stoljeća uklapa se u tijekove katoličke obnove i gotovo se isključivo veže
uz franjevački red. Djelovanje bosansko-hercegovačkih franjevaca na oživljavanju
vjerskog, kulturnog i književnog života u okvirima franjevačke redodržave Bosne
Srebrne, koja je u to doba obuhvaćala uglavnom sve štokavske Hrvate, znatno je
pridonijelo uklanjanju narječnih razlika u pisanom jeziku i ujednačavanju
hrvatskoga književnog jezika na širokom prostoru od Slavonije do mora. U tom
jeziku, uz narječne osobine pojedinih pisaca, prevladava novoštokavska ikavica.

U Dubrovniku je u 17. stoljeću prevladala novoštokavska ijekavica, a sve se više
ostvaruju uvjeti za prihvaćanje štokavštine i kod pisaca čakavaca u južnoj
Hrvatskoj. Ti su pisci već i prije u svoja djela unosili štokavske crte pod
utjecajem dubrovačke i usmene štokavske književnosti. Djelovanjem
bosansko-hercegovačkih franjevaca štokavština postaje prestižni književni jezik
i na južnočakavskom području. Jedan od odvažnih poticaja u tom pravcu bio je i
rječnik talijanskoga isusovca Jakova Mikalje "Blago jezika slovinskoga" iz
1649.–1651. Mikalja je sudjelovao u katoličkoj obnovi u našim krajevima i u tom
je rječniku izrazio misao da bi Hrvati trebali za književni jezik odabrati svoje
najljepše narječje, a to je “bosansko” (to jest štokavština), koje se po ljepoti
može usporediti s toskanskim u Italiji.

Vrhunac je barokni pjesnički izraz doživio u djelima Ivana Gundulića, Ivana
Bunića i Junija Palmotića – svima pisanima posebnim stiliziranim oblikom
ijekavske štokavštine. Dubrovniku je susjedna Hercegovina bila štokavska, te je
s čakavskim podslojem (na Dubrovačkom području se u ranijim stoljećima govorilo
čakavicom) u XVII. stoljeću oblikovan ondje razrađen štokavski književni izraz.
Tim je trima djelovanjima: jezikoslovnima (Kašić, Mikalja), pučko-prosvjetnima
(Divković) i književno-umjetničkima (Gundulić, Palmotić) oblikovan jezik koji se
po glavnim značajkama nije bitno razlikovao od modernoga hrvatskog standardnoga
jezika.

U 18. stoljeću, nakon oslobođenje velikoga dijela Hrvatske od turske vladavine,
a u skladu s općim tendencijama racionalizma, u svim se hrvatskim krajevima
javljaju prosvjetiteljski pisci. Cilj im je podizanje kulturne razine svih
oblika narodnog života, te stoga svoja djela namjenjuju uglavnom neukom puku.
Borci su protiv predrasuda, praznovjerja, zaostalosti i neukosti i pobornici
istine, razuma i općeg napretka. U tom su poslu motivirani sviješću o potrebi
uvođenja vlastite narodne kulture u zajednicu prosvijećenih europskih naroda. U
težnji da osvoje što širi krug čitatelja i da im približe svoja djela, u svom se
stvaralaštvu često služe oblicima i jezičnim izrazom narodnog stvaralaštva. Na
taj način njihova djela poprimaju pučko obilježje i stječu veliku popularnost u
narodu, a šire i utjecaj štokavskoga narječja, na kojem su pisana. Najčitanije
su bile i najveću su popularnost stekle dvije knjige: “Razgovor ugodni naroda
slovinskoga” Andrije Kačića Miošića iz Makarskoga primorja (1756.; prošireno
izdanje 1759.), te “Satir iliti divji čovik” Slavonca Matije Antuna Relkovića
(1762.; drugo, prošireno izdanje 1779.).

Kačićev "Razgovor ugodni naroda slovinskoga" - zbirka poezije na štokavskoj
ikavici koju je Kačić kao već zreo intelektualac i pisac sastavio u desetercu i
osloncem na tradiciju narodnog pjesništva - imala je nemjerljivi utjecaj na
razvoj hrvatskoj jezičnog standarda. Ta je knjiga bila čitana vrlo mnogo, te je
na zimskim sijelima ("večeri poezije", rekli bismo urbanim izričajem) u selima
svih dijelova Hrvatske (i šire) bilo do drugog svjetskog praktično bez iznimke
čitana ili recitirana napamet. Time je i u jezično iznimno raznolikim kajkavskim
i čakavskim područjima jezik Kačićevih stihova postajao svojevrsna "lingua
franca" i referentni izvor riječi (od kojih je mnoge skovao sam Kačić) i
izričaja koji je dopunjavao jezični fond koji je puk dobivao u roditeljskoj kući
i tijekom skromnog školskog obrazovanja. "Tvrdnje o standardizaciji jezika koje
su bile zasnovane na unitarističkoj, srpskohrvatsko-vukovskoj tendencioznosti, i
koje govore da je ona provedena tek u 19. stoljeću, pokazat će se neistinitima
jer i Kačić sa svojim djelom, kao i Kašić još prije svojom Gramatikom iz 1604.
godine, dakle dva vijeka prije Vuka, pokazuju svojevrsnu normiranost hrvatskog
jezika, da ne spominjemo druge zaslužnike u području hrvatskog jezikoslovlja."

Sve je Hrvate u jednom jeziku i u jednom slovopisu (grafiji), tipu slova za
pisanje glasova, ujedinio tek Ljudevit Gaj (1809.—1872.) kao predvodnik
kulturalnog i političkog Ilirskog pokreta. On 1830. izdaje u Budimu knjižicu
"Kratka osnova horvatsko-slavenskog pravopisanja poleg mudroljubneh, narodneh i
prigospodarneh temeljov i zrokov". U njoj po češkom uzoru predlaže č, ž, š, ľ,
ň, ď, ˇg to jest, za svaki glas poseban znak. Prihvaćeno je č, ž, š, a za druga
su slova uzeti dvostruki znakovi, dvoslovi lj, nj, dj ili gj, dž, iz poljskoga
je preuzeto ć, a kasnije je namjesto dj još predloženo đ. Gaj 1835. izdaje
Novine Horvatzke s prilogom Danicza Horvatzka, Slavonzka y Dalmatinzka, novine
kajkavski, a Danicu kajkavski i štokavski, uz stari pravopis katkad upotrebljava
i novi. U početku 1836. mijenja naslov u Ilirske narodne novine, Danica ilirska
i uvodi novi slovopis i hrvatski književni jezik stiliziran na štokavskoj
narječnoj osnovi po ugledu na tradicionalnu hrvatsku književnost Dubrovnika i
jezikoslovca Bartola Kašića. Iako je to za kajkavski Zagreb bio revolucionarni
čin, Gaj je naišao na neznatan otpor jer je i prije njega na kajkavskom području
bilo uvriježeno shvaćanje da općehrvatski jezik treba stilizirati prema
književnosti nekadašnje Dubrovačke Republike kao jedinog slobodnog prostora koji
nije bio pod stranim utjecajem, stoga su tako već ranije bila pisana i
Disertacija Janka Draškovića iz 1832. godine. Stilizacijom hrvatskoga jezika na
štokavskoj osnovi Gaj nije prekidao jezičnu tradiciju, nego ju je nastavio i
proširio obuhvativši sva hrvatska narječja prema jednom stilu, u prvom redu
prema dubrovačkom i slavonskom. On je dakle jedan od hrvatskih književnih
jezika, koji je u Hrvata već bio izgrađen i prije preporoda, proširio i na
kajkavsko područje. Tako je Gaj u jednom književnom jeziku i u jednom pravopisu
ujedinio sve Hrvate i njegove su zasluge zbog toga goleme: stvorio je najbolje
temelje za procvat hrvatske kulture na svim područjima ljudske djelatnosti.

Gaj i ilirci težili su i više od toga. Nastojali su da u književnom jeziku
ujedine sve Južne Slavene. Zato su hrvatski jezik nazvali ilirskim i zato su
neke pojedinosti prilagođavali tome cilju. Tako su na mjestu nekadašnjega jata
pisali ě težeći da tako ujedine ijekavce, ikavce i ekavce. Samoglasno r pišu s
popratnim glasom (perst, parst), u genitivu množine pišu -h (ženah). Pravopis je
morfonološki (korijenski, sladka, žalostno). Valja imati na umu da je to bio
samo način pisanja, izgovor je bio prst, žena, slatka, žalosno, jedino se ě
čitao različito. I u jeziku su zadržali neke posebnosti, na primjer u
deklinaciji različit dativ, lokativ i instrumental množine (dativ ženam, lokativ
ženah, mjestih, instrumental ženami, narodi). Ali široka se ilirska ideja
pokazala neostvarljivom. Svi su južnoslavenski narodi krenuli svojim putima.

Od samoga je početka Gajevo djelovanje dalo snažan poticaj književnosti i tako
se hrvatski književni jezik kao sredstvo umjetničkog izraza očituje u svom
najvećem postignuću. Gaj je i sam objavljivao stihove i prozu, ali su značajnija
ostvarenja dali drugi: Vraz, Demeter, Nemčić, a najvrjednija Ivan Mažuranić i
Petar Preradović.

Podrobniji članak o temi: Zagrebačka filološka škola Jezikoslovno oblikovanje
književnog jezika u trećoj četvrtini 19. stoljeća u znaku je takozvane
zagrebačke jezikoslovne škole. Začetnici su joj Gaj i gramatičari Vjekoslav
Babukić i Antun Mažuranić, ali je do najsnažnijega izraza došla kad joj se na
čelu našao gramatičar i književnik Adolf Veber Tkalčević (1825.—1889.) i
leksikograf Bogoslav Šulek (1816.—1895.). Obojica su uglavnom branila dotadašnji
način pisanja, a Tkalčević se posebno zalagao za nastavak -h u genitivu množine,
predlažući da se takav oblik i govori. Stoga su on i njegovi sljedbenici nazvani
ahavcima. U njihovu je radu značajna i težnja za jezičnom čistoćom. Ona se
najviše očitovala u zamjenjivanju tuđica našim riječima. Šulek je nastojao da
stvori hrvatsko znanstveno nazivlje, ali je zbog otpora prema germanizaciji i
suzbijanja prevlasti njemačkoga i latinskoga jezika svjesno nastojao da nazivi
budu domaće riječi. Ako ih nije bilo, stvarao je nove ili ih je preuzimao iz
slavenskih jezika, uglavnom iz češkoga i ruskoga, prilagodivši ih hrvatskomu.
Obojica su, Tkalčević svojim člancima i gramatikama, i Šulek svojim rječnicima,
učinili toliko da su njihovi suvremenici dobili jezik sposoban za praktičnu
porabu i u školi, upravi i znanosti, a po tome su svojim zaslugama zadužili i
kasnije naraštaje. Suvremeni je hrvatski nezamisliv bez Šulekovih novotvorenica
kao što su pojam, vodovod, olovka, nogostup, veleizdaja, kišobran, računovođa….
Jedan od posljednjih značajnih književnika koji je uglavnom još pisao jezikom
zagrebačke škole, bio je Ksaver Šandor Đalski kome su djela poslije njegove
smrti prerađena i iznova izdana fonetskim pravopisom. Nakon njega je više
desetljeća jezik zagrebačke škole uglavnom nestao iz javnosti, ali se djelimice
obnavlja od 1971. do danas, pa ga sada u Hrvatskoj opet zastupaju i razrađuju
jezikoslovci Bulcsú László i Marijan Krmpotić te književnici Mato Marčinko,
Branko Petener, Marijan Horvat Mileković i drugi.

Podrobniji članak o temi: Riječka filološka škola Svojstvuje ju nastojanje za
uvođenje tzv. slavenskog ili kratkog genitiva množine te starijih jezičnih
oblika u književni hrvatski jezik. Ta je škola imala najkraće djelovanje i
najmanje odjeka. Na čelu je Fran Kurelac koji se zalaže za arhaičan i u velikoj
mjeri artificijelan jezik, zasnovan na mješavini hrvatskih narječja u kojoj će
prevagu imati najstarije, čakavsko najrečje, koje on smatra jezgrom hrvatskoga
jezika. Smatrali su da osnovicu standardnog jezika trebaju činiti oni elementi
koji su zajednički većini slavenskih jezika. Riječka filološka škola zalagala se
za genitiv množine na nulti morfem (puno sel, žen, molitav), za 1. osobu
prezenta na –u (ja ispletu), za dvojinu i u imenica (dvaju rukopisu, širokih
rukavu) i u glagola (te me uvedosta i pokazasta), za stari kondicional s
oblicima bim, biš, bi, bimo, bite, bi, za futur sa svršenim prezentom glagola
biti (budu govorit), za starinske glagolske priloge i gerunde (navraćaje,
obišad, našavše), za perfekt bez pomoćnog glagola, za posve arhaične
konstrukcije kao što su poredbeni genitiv (misli kamena tvrđe), dativ apsolutni
(profesorom toga se žamora plašećim), za arhaične oblike čto i vsaki, te za
mnoštvo pojedinačnih riječi koje su u to doba već bile posve zastarjele, a
kojima su oni sami mijenjali dotadašnja značenja ili koje su posuđivali iz
drugih slavenskih jezika (čest - sreća, dugotrp - strpljiv, lotrija -
besposlica, nauzprek - protivan, saharana - spasenje, udilje - odmah, zaobstun -
uzalud itd.).

Svojstvuje ju nastojanje za uvođenje ikavštine kao književnoga hrvatskog jezika.

Djelovali su kroz časopis „Zora dalmatinska“, čiji je urednik bio Ante Kuzmanić.

Pod kraj 19. stoljeća javlja se nova struja u gledanjima na književni jezik.
Reforma je srpskoga folklorista i jezikoslovca Vuka Karadžića pobijedila u
Srbiji i njegov ugled je počeo naglo rasti i u Hrvatskoj. Tada hrvatski
lingvisti, nazvani hrvatski vukovci, nastoje književni jezik oblikovat prema
Karadžićevu uzoru.

Najprije je Ivan Broz na fonološkim načelima izradio Hrvatski pravopis (Zagreb,
1892.). Budući da dotadašnji tvorbeno-morfološki nije imao dugu normativnu
tradiciju niti kakvih izrazitih prednosti (a i stara je “uzorna” dubrovačka
književnost bila pisana pretežito fonološkim hrvatskim pravopisom) i kako su
Hrvatski pravopis donijeli i prihvatili sami Hrvati, uz neka početna kolebanja i
manji prijekid za NDH fonološki se pravopis ustalio i upotrebljava se uz
normalna usavršavanja i danas.

Na osnovi Karadžićevih i Daničićevih djela Tomislav Maretić (1854.—1938.)
izradio je svoju veliku Gramatiku i stilistiku hrvatskoga ili srpskoga
književnoga jezika (Zagreb, 1899., 1931., 1963.). Ona je unijela veće promjene u
hrvatski književni jezik u mnogim pojedinostima, a značajnim dijelom samo u
oblicima množinskih padeža. No, to je jednim dijelom već bilo na razvojnoj crti
hrvatskoga književnoga jezika pa nije bilo pokušaja da se stari padeži vrate ni
kad su Hrvati poslije opet mogli slobodno odlučiti drukčije. No, u nekim je
jezičnim propisima Maretićeva škola slijepo slijedila srpske uzore te je
pokušala hrvatskom standardnomu jeziku nametnuti oblike strane hrvatskoj
jezičnoj tradiciji.

Škola hrvatskih vukovaca, kojoj je na čelu bio Tomislav Maretić, a zastupala je
gledišta temeljena na osnovnim shvaćanjima Vuka Karadžića i Đure Daničića, imala
je sljedeće stavove o hrvatskome jeziku:

Iako su "vukovci" naizgled izvojevali pobjedu koncem 19. stoljeća, uskoro se
pokazalo da se radilo o Pirovoj pobjedi. Sve glavne točke ilirskog i poilirskoga
hrvatskoga jezičnoga programa, od tronarječnosti i hrvatske književne tradicije
do tvorbenosti-definitivno su nadvladale programatski ideal mladogramatičara ili
"hrvatskih vukovaca". Mladogramatičarski su pokušaji propali bujnim razvitkom
hrvatske književnosti 20. stoljeća (Tin Ujević, Miroslav Krleža), a hrvatsko ih
je jezikoslovlje i "službeno" prevladalo koncem SFRJ. Ivan Broz i Franjo
Iveković izradili su Rječnik hrvatskoga jezika (Zagreb, 1901.) također na
Karadžićevoj i Daničićevoj osnovi, ali on nije bitno mijenjao dotadašnje
hrvatsko jezično stanje.

Stvaranjem prve Jugoslavije 1918. godine silom srpske vlasti, zakona, odluka i
propisa koji su protegnuti na Hrvatsku ili koji su donošeni u Beogradu samo na
srpskome jeziku, srpski se književni jezik znatno proširio na štetu hrvatskoga i
tako je na mnogim područjima kao što su uprava, zakonodavstvo, sudstvo, školstvo
i vojska naglo prekinuta hrvatska jezična tradicija, ali ni takvim nasilnim
postupcima nije postignuto jezično jedinstvo. Da se što više sačuvaju hrvatske
jezične osobine, dr. Petar Guberina i dr. Kruno Krstić napisali su knjigu
“Razlike izmedu hrvatskoga i srpskoga književnog jezika” (Zagreb, 1940.). Ta je
knjiga imala dugo jak utjecaj na čuvanje hrvatske jezične posebnosti.

Zatiranje hrvatskoga književnoga jezika trajalo je sve do stvaranja banovine
Hrvatske 1939. godine. Tada je u mnogome vraćeno hrvatsko nazivlje, a pogotovo
stvaranjem Nezavisne Države Hrvatske. Nevolja je bila samo u tome što su obje
faze, banovinska i endehaška, trajale samo sedam godina. U partizanskome ratu i
dolaskom komunista na vlast u Hrvatskoj hrvatski nazivi vraćeni za Banovine
uglavnom su ostali, osim u vojsci jer je tu prevladalo srpsko vojno nazivlje. U
početku je u drugoj Jugoslaviji u načelu priznato svakomu narodu da se služi
svojim jezikom pa su zakonski priznata četiri ravnopravna jezika: hrvatski,
srpski, slovenski i makedonski, dopušteni su bili prijevodi sa srpskoga na
hrvatski i obrnuto. ali je tada hrvatski jezik doživio drugo rashrvaćivanje.

Podrobniji članci o temama: Povijest hrvatskoga jezika u SFRJ, Novosadski
dogovor, i serbokroatizam Komunistička partija Jugoslavije u svome
internacionalističkome usmjerenju bila je protiv mnogih nacionalnih obilježja i
uvodila svoje, može se reći komunističke nazive. Tada je na primjer stranka
preokrenuta u partija, tajnik i ministar u sekretar, glavni tajnik u generalni
sekretar, glavni ili središnji odbor u centralni komitet, vojska u armija,
redarstvo i oružništvo u milicija, gospodin u drug, glazba u muzika, povijest u
historija, skup, zbor u miting, škola u centar i druge.

Većinom su to bile tuđice, mnoge uobičajenije u srpskome književnome jeziku, a s
njihovim olakim i nekritičnim preuzimanjem, što se također podudaralo s
osobinama srpskoga književnoga jezika, hrvatski je bio potiskivan, a hrvatski
jezični osjećaj prema tuđicama otupljen pa su tada vrata širom otvorena
anglizmima. No srpska strana nije bila zadovoljna ni takvim stanjem, nego je
nastojala da hrvatski i srpski književni jezik što više zbliže i da u tome
hrvatski bude potpuno potisnut. S tom je namjerom uredništvo Letopisa Matice
srpske raspisalo anketu o jezičnim i pravopisnim pitanjima i do rujna 1954.
Letopis je objavio odgovore četrdesetak sudionika.

Na temelju tih zaključaka izrađen je zajednički pravopis koji je 1960. Matica
hrvatska izdala ijekavski i latinicom pod naslovom Pravopis hrvatskosrpskog
književnog jezika s pravopisnim rječnikom, a Matica srpska ekavski i ćirilicom
pod naslovom Pravopis srpskohrvatskog književnog jezika sa pravopisnim rečnikom.

Podrobniji članak o temi: Deklaracija o nazivu i položaju hrvatskog književnog
jezika

Dok je zajednički pravopis primljen više-manje prešutno, premda se u nekim
svojim dijelovima znatno razlikovao od dotadašnjeg Broz-Boranićeva Pravopisa,
izlazak Rječnika Matice hrvatske – Matice srpske (prozvanoga 'Adok') izazvao je
na hrvatskoj strani buru nezadovoljstva. Uočavaju se i u kritici ističu
nedostatci Rječnika, od kojih je najbitnije unifikatorsko prikrivanje posebnosti
hrvatskoga i srpskoga leksika. Posljedica tog nezadovoljstva jest "Deklaracija o
nazivu i položaju hrvatskog književnog jezika" iz 1967. godine, koju je
potpisala većina hrvatskih kulturnih i znanstvenih ustanova i koja je naišla na
snažnu političku osudu. Matica hrvatska odriče se Novosadskoga dogovora i
zajedničkoga pravopisa, prekida rad na zajedničkom rječniku (koji dovršava samo
srpska strana), te organizira izradbu novoga pravopisa.

1971. izlazi Hrvatski pravopis Stjepana Babića, Božidara Finke i Milana Moguša,
koji je politički zabranjen, ali u fototipskom izdanju pojavljuje se u Londonu,
te se otada popularno naziva 'Londonac'.

Nastavlja se izdavanje školskih jezičnih udžbenika i priručnika, medu njima i
pet izdanja Težak-Babićeva Pregleda gramatike hrvatskosrpskog jezika, dok je
šesto izdanje pod izmijenjenim naslovom Pregled gramatike hrvatskoga književnog
jezika 1973. povučeno iz uporabe.

Godine 1974. objavljen je novi Ustav Socijalističke Republike Hrvatske, po
kojemu je u Hrvatskoj u službenoj uporabi „hrvatski književni jezik, standardni
oblik narodnoga jezika koji se naziva hrvatski ili srpski“. Iste godine izlazi
Silić-Rosandićev udžbenik i priručnik za nastavnike pod naslovom Fonetika i
fonologija hrvatskoga književnog jezika, koji modernim znanstvenim pristupom
označava prekretnicu u nastavi materinskoga jezika i – uz brojne službene i
političke otpore – afirmaciju naziva hrvatski književni jezik. U tadašnjem
Institutu za jezik izraduje se Priručna gramatika hrvatskoga književnog jezika,
ali nailazi na političku osudu, ne odobrava se kao školski udžbenik (republički
sekretar za prosvjetu, kulturu i fizičku kulturu Stipe Šuvar joj je uskratio
odobrenje, zapravo je zabranio), te izlazi s nekolikogodišnjim zakašnjenjem
1979. godine. Konačnu kodifikaciju hrvatskoga jezičnog standarda, koja je
uključila hrvatsku književnu i jezičnu baštinu koju je dogmatska Maretićeva
škola zanemarivala, označila je velika znanstvena gramatika hrvatskoga
književnog jezika.

Godine 1986. u izdanju JAZU i Globusa izlaze prva dva njezina dijela: “Tvorba
riječi u hrvatskom književnom jeziku. Nacrt za gramatiku” Stjepana Babića i
“Sintaksa hrvatskoga književnog jezika. Nacrt za gramatiku” Radoslava Katičića.

7. prosinca 1988. godine Ustavni sud Jugoslavije proglasio je ustavni amandman o
jeziku iz 1972. odnosno ustavnu odredbu iz 1974. protivnima Ustavu SFRJ jer se,
po njegovu mišljenju, postojećom formulacijom isključuje iz javne porabe jezik
Srba u Hrvatskoj. Početkom 1989. Sabor SRH pokreće postupak za promjenu
"spornoga" ustavnog članka o jeziku. Tomu se prvi javno usprotivio Zavod za
jezik Instituta za filologiju i folkloristiku u Zagrebu, a njegov su primjer
slijedile brojne hrvatske kulturne i javne institucije. Predloženu promjenu
ustavnog amandmana o jeziku Sabor nije prihvatio.

U novim političkim okolnostima, koje su nastupile 1990. godine, kada je
Republika Hrvatska krenula samostalnim i neovisnim putem, te postala samostalna,
suverena i međunarodno priznata država, pojačana je i jezikoslovna djelatnost.
Godine 1990. izlazi drugo izdanje Priručne gramatike pod izmijenjenim naslovom
“Gramatika hrvatskoga književnog jezika”, te treća knjiga velike znanstvene
gramatike, “Povijesni pregled, glasovi i oblici hrvatskoga jezika”, djelo više
autora.

Ipak, iako se hrvatska država osamostalila 1991., hrvatskom su jeziku Hrvatskoj
i Hrvatima neskloni krugovi i dalje poricali samosvojnost. Nastojali se utopiti
ga u umjetnoj tvorevini, koja je u međunarodnoj standardizaciji imala kôdove scr
(fr. serbo-croate l’alphabet latin) i scc (fr. serbo-croate l’alphabet
cyrillique). Priznanju hrvatskog jezika odnosno njegovu samostalnom uključivanju
u međ. zajednicu suverenih naroda su se odupirali neki inozemni politički
krugovi. Kad je u drugoj polovici 2000-ih politički projekt neke nove
Jugoslavije otpao, isti su pokrenuli nove politikantske špekulacije projektom
t.zv. Zapadnog Balkana odnosno po već isprobanom predlošku, provoditi
unitarizaciju hrvatskoga i srpskoga. Krugovi koji se protive samostalnom
hrvatskom jeziku su one europske političke sile koje su sve do bliske prošlosti
snažno politički "podupirale koncepciju dosadašnjih Jugoslavijâ, u kojima je
osporavano temeljno pravo na samostalan jezik i na hrvatsku pisanu baštinu".
Takvi politički stav je 17 godina ometao međunarodno priznanje samostojnosti
hrvatskoga jezika.

Konačni korak u priznanju odvojenog hrvatskog i srpskog jezika načinjen je
zalaganjem Nacionalne i sveučilišne knjižnice u Zagrebu, kojoj su se pridružili
Hrvatski zavod za norme, Narodna biblioteka Srbije i srbijanski Institut za
normizaciju. Zahtjev za izmjenu kôda je načinila NSK, a druge tri su to
prihvatile. Dopisom su se obratile američkoj Kongresnoj knjižnici, kao
međunarodnomu tijelu za normizaciju (ISO 639-2/RA). Ista ustanova je potvrdila
prihvaćanje i hrvatskoga i srpskoga zahtjeva te je odredila nove oznake hrv za
hrvatski i srp za srpski kao jedine vrijedeće oznake (umjesto dotadanjih scr i
scc) i za knjižničnu obradbu i za nazivoslovnu primjenu. Vijest o tome stigla je
na 17. lipnja 2008., a odluka je od 1. rujna 2008. postala obveznom. Ravnatelj
Nacionalne i sveučilišne knjižnice u Zagrebu, Tihomil Maštrović je tom prigodom
izjavio: "Tako je hrvatski jezik napokon postao međunarodno priznat i uveden u
ISO-standarde obvezne za cijeli svijet.".

Razvitak suvremenog hrvatskog jezika u slobodnoj Hrvatskoj dao je slobodu
inicijativama koje su postojale još za vrijeme dok je Hrvatska bila dijelom
Jugoslavije, a po kojima bi se u jezične tokove hrvatskog jezika u Hrvatskoj
trebalo uključiti i usvajati rješenja Hrvata iz Gradišća koji su sačuvali u
živoj uporabi mnoge hrvatske riječi i izraze koji su u Hrvatskoj izravno zbog
politike tuđinskih gospodara ili neizravno zbog višegodišnje tuđinske vlasti
istisnute iz uporabe, kao i rješenja za suvremene jezične situacije (primjerice,
Znanstveni institut gradišćanskih Hrvata na sjednicama "Jezična komisija svaki
misec normira gradišćanskohrvatske izraze i fraze za različna područja
svakidanjega upotribljavanja ali i stručne izraze iz različnih područjev
znanja."

U hrvatskom jeziku postoje ove vrste riječi: imenice, glagoli, zamjenice,
pridjevi, prijedlozi, prilozi, veznici, brojevi te riječi koje svrstavamo kao
čestice. Promjenljive vrste riječi su imenice, glagoli, pridjevi i brojevi. U
hrvatskom jeziku postoji sedam padeža: nominativ, akuzativ, genitiv, dativ,
lokativ, instrumental i vokativ. Svojstvuje ih promjena nastavka u riječi, uz
izuzetak lokativa, koji je istovjetan dativu (osim kod nekih zamjeničnih i
pridjevskih oblika), ali zahtijeva prijedlog uz sebe (iako je nekada mogao
stajati samostalno). Od brojeva, u hrvatskom postoje jednina, dvojina i množina.
Množina u hrvatskom može biti kraća i dulja, s time da se prednost daje kraćoj
množini. Postoji i oblik za brojivu i nebrojivu množinu, kao i oblik "zbirne
množine" (stručni naziv je "zbirna imenica"), koji označava "veću gomilu, veću
količinu" nečega.

Vremena u hrvatskom jeziku su: Prošla: perfekt, aorist, imperfekt,
pluskvamperfekt Sadašnje: prezent Buduća: futur, futur egzaktni (ili futur II),
a u gramatikama prije Maretićeve bio je zabilježen i klasificiran i 3. oblik
futura (v. u Šime Starčevića).

Participa u hrvatskom jeziku imamo pet; nazivamo ih glagolskim prilozima i
glagolskim pridjevima. Glagolski prilozi su sadašnji i prošli (particip prezenta
i preterita aktiva I). Glagolski pridjevi su radni i trpni (particip preterita
aktiva II i particip preterita pasiva). Particip prezenta aktiva se u književnom
jeziku sačuvao u nekoliko riječi.

Pridjevi mogu biti određeni i neodređeni. Određeni oblik je samo u atributnoj
uporabi, najčešće uz imenice. Kao predikatno ime (umjesto glagola) nije ovjeren
u hrvatskom jeziku, što je jednom od bitnih sintaktičkih razlikovnica između
hrvatskoga i srpskoga jezika. Neodređeni pridjevski oblik se može rabiti za više
stvari. Može biti:

Hrvatski književni jezik i hrvatski standardni jezik nisu i ne mogu biti
sinonimi, jer je naziv hrvatski književni jezik istodobno i preširok i preuzak u
odnosu prema nazivu hrvatski standardni jezik. Bitna obilježja standardnog
jezika, obilježja bez kojih nema standardnog jezika i istodobno razlikovna u
odnosu prema književnomu jeziku jesu višefunkcionalnost i normativnost.
Književni jezik ima neobvezatan odnos prema normama standardnog jezika; on norme
standardnog jezika poštuje na svoj način.

Gornja navedena djela, koja daju odgovore na brojne dvojbe, su spomenuta jer su
na internetu dostupana samo na tim stranicama. Mnoštvo članaka o jeziku zbog
kojeg ova wikipedija postoji, dostupno je na Portalu znanstvenih časopisa
Republike Hrvatske

Napomena: Ovaj tekst ili jedan njegov dio preuzet je s mrežnih stranica
Instituta za hrvatski jezik i jezikoslovlje. Vidi dopusnicu Instituta za
hrvatski jezik i jezikoslovlje za Wikipediju na hrvatskome jeziku.



https://hr.wikipedia.org/wiki/Bob_Marley

Bob Marley (rođen Robert Nesta Marley, St. Ann , Jamajka, 6. veljače 1945. -
Miami, SAD, 11. svibnja 1981.), jamajčanski reggae glazbenik.

Jedini je reggae glazbenik koji je postigao status svjetske superzvijezde.
Njegov otac Norman Marley bio je bijeli engleski vojnik iz Liverpoola. Odrastao
je u sirotinjskom dijelu Kingstona na Jamajci, gdje je otkrio glazbu crne
Amerike zahvaljujući američkim radijskim postajama. Nasljeđe ropstva i svijest o
afričkoj domovini uvijek se osjećala u njegovoj glazbi, čak i kad je osvojio
slušateljstvo Zapada.

Godine 1963. je formirana originalna postava The Wailersa, koju čine Bob Marley,
Bunny Livingstone i Peter Tosh. Njihova je prva pjesma (Simmer Down) ujedno i
postala hit na Jamajci.

Godine 1966. Haile Sellasie je posjetio Jamajku i tad Bob i ostatak Wailersa
prihvaćaju rastafarijansku vjeru. Svojom glazbom nastoje rasprostraniti poruku
ljubavi i mira, u rodnoj zemlji Bob postaje prorok, a njegov utjecaj seže i do
politike.

Kad je u svibnju 1981. godine, Marley umro od raka na nožnom palcu (ozljeda
prilikom igranja nogometa), svijet je izgubio zagovornika siromašnih i
obespravljenih, kao i jednog od najboljih skladatelja njegove generacije. Bio je
prva megazvijezda iz trećeg svijeta i učinio je mnogo na oživljavanju oslabljene
političke svijesti mladih ljudi, a u nasljeđe je ostavio pjesme koje i danas
nadahnjuju glazbenike širom svijeta. Bio je rastafarijanac, jedan od najvećih
zagovornika pan-afrikanizma, i pjevao je o dokidanju represije.

Godine 1978. kada su na Jamajci bili veliki politički nemiri, Bob je pokušao
pomiriti ljevicu i desnicu te zemlje. Uspio je nagovoriti dva politička rivala
da dođu zajedno na pozornicu. To se dogodilo na njegovom političkom koncertu One
Love Peace Concert. Tada su pred kraj koncerta Michael Manley (čelnik ondašnje
vladajuće Narodne nacionalne stranke) i njegov politički rival Edward Seaga
(čelnik oporbene Jamajčanske laburističke stranke), zajedno izašli na pozornicu
i stisli jedan drugome ruku..

"If you get down and quarell everyday, you're saying prayers to the devil, I
say."



https://hr.wikipedia.org/wiki/Portugal

Portugal je država na zapadu Europe, na istoku i sjeveru graniči sa Španjolskom,
a na zapadu i jugu izlazi na Atlantski ocean.

Podrobniji članak o temi: Povijest Portugala Podrobniji članak o temi:
Portugalsko kolonijalno carstvo Ime Portugal, samo po sebi otkriva dijelove rane
povijesti ove zemlje - ono potiče od rimskog imena Portus Cale, moguće mješavine
grčkog i latinskog imena koje znači "Lijepa luka". Portugal je postao kraljevina
1139.g., a prvi kralj je bio Afonso I. Portugalski. Portugal je tijekom 15. i
16. stoljeća proširio svoj utjecaj. Slavne osobe tih stoljeća su: Fernando
Magellan koji je oplovio svijet, Bartolomeo Diaz koji je dospio do Rta dobre
nade i istočnog kraja Afrike, Vasco da Gama i ostali. Krajem 16. stoljeća,
Portugal je prvi put u povijesti izgubio nezavisnost, našavši se pod vlašću
Španjolske čime je počelo propadanje Portugala kao velesile.

I poslije ponovnog uspostavljanja nezavisnosti (1640.) Portugal je nastavio
gubiti ekonomsku i političku moć, i to zbog niza događaja kao što su potres u
Lisabonu, Napoleonova osvajanja, nezavisnosti Brazila i građanski rat između
apsolutista i liberala. 1974. godine vojnim udarom (hunta sedmorice) prekinuta
je desničarska diktatura poslije čega je zemlja prošla kroz velike demokratske
promjene. Godine 1975. Portugal je dao nezavisnost svojim preostalim kolonijama,
a godinu dana kasnije imao je prve slobodne izbore u kojima su pobjedili
socijalisti predvođeni Mariom Soaresom koji postaje premijer. Portugal je jedan
od osnivača NATO saveza, a od 1986. godine je član Europske unije.

U Portugalu razlikujemo dvije klime: oceansku i sredozemnu. Na sjeveru
Portugala, pod utjecajem Atlantskog oceana, prevladava oceanska klima.
Obilježavaju je svježa ljeta, blage zime i dosta padalina tijekom čitave godine.
Na jugu države prevladava sredozemna klima zbog utjecaja Mediterana. Nju pak
obilježavaju vruća ljeta te blage i vlažne zime. Utjecaj sredozemne klime
ograničen je na uske priobalne prostore, za razliku od oceanske klime.

Zadnjih godina u Portugalu snažno se razvila raznolika industrija. Najviše
naftna rafinerija, metalurgija, prehrambena industrija, automobilska industrija
(sklapanje vozila), proizvodnja cementa, papira, tekstila, obuće, namještaja i
pluta. Popularna su portugalska vina. Turizam je također razvijen, pogotovo na
otočju Azori i Madeira.

Poljoprivreda, čija je proizvodnja slaba, zapošljava ¼ aktivnog stanovništva.
Glavni proizvodi su pšenica i kukuruz, ali se svejedno velike količine još
uvijek moraju uvoziti. Ističe se urod masline, rajčice i smokve. Zemlja izvozi
povrće i voće, drvo i pluto ali uvozi žitarice i ribu. Stupanj nezaposlenosti je
još uvijek relativno nizak. Po procjeni za 2005. godinu BDP po stanovniku je
skoro 19.400 $ što je samo nekoliko tisuća više od Hrvatske.

Portugal ima administrativnu podjelu na općine kojih ima 308 (zovu se
concelhos), koje su podijeljene na sveukupno više od 4.000 župa (freguesias).

Osim kopnenog dijela Portugala što se smjestio na zapadu Iberijskog poluotoka,
sastavni dio Portugala su i dvije otočne skupine Azori i Madeira, koje
predstavljaju autonomne regije.

Vale do Sousa, Leiria, Lezíria do Tejo, Baixo Alentejo, Trás-os-Montes, Centro
Alentejo, Baixo Tâmega, Douro, Médio Tejo, Beira Interior Sul, Alto Alentejo,
Pinhal i Vale do Minho.

U povijesnom smislu su postojale ili postoje sljedeće provincije: Alentejo,
Algarve, Beira, Douro Litoral, Estremadura, Minho, Ribatejo i Trás-os-Montes.

Portugal prema procjeni za 2008. godinu ima 10,662,000 stanovnika, od čega
9,838,000 otpada na Portugalce, a ostatak na tridesetak drugih naroda. Od
domaćeg domorodnog stanovništva nikako se ne smiju ubrajati tzv. Mirandezi
(10,000), malena lingvistička skupina koja se bori za svoja prava, a po
porijeklu i etnički mogli bi biti srodni Asturcima iz Španjolske. Do cijepanja
Asturaca dolazi prodorom Maura, nakon čega počinje križarski rat protiv islama.
Prema brojnosti iza Portugalaca dolaze: Brazilci (168,000); Kinezi (93,000);
Angolci (82,000); Romi (76,000); Zelenortci (51,000); Španjolci 41,000);
Mozambikanci (41,000); Britanci (38,000); Arapi (26,100); Asturi (26,000);
Francuzi (20,000); Talijani (20,000); Angloamerikanci (20,000); Goanci (20,000);
doseljenici iz Gvineje Bisau (17,000); Galjegi (16,000); Nijemci (10,000). Još
desetak naroda ima nekoliko tisuća ili nekoliko stotina pripadnika. Ovdje još
treba pridodati i 23,000 etnički neklasificiranih i drugih pripadnika.

Portugalsku glazbu predstavljaju mnogi različiti glazbeni oblici. Najpoznatija
portugalska glazba je fado, vrsta melankolične glazbe. Obično se povezuje s
portugalskom gitarom i portugalskom riječju saudade. Saudade se može opisati kao
čest ljudski osjećaj - kao zaljubljenost u nekoga, tko je vrlo daleko. Taj je
stil izrazita mješavina tuge, boli, nostalgije, sreće i ljubavi. Fado vjerojatno
potječe od mješavine ritmova afričkih robova i tradicionalne glazbe portugalskih
mornara, s arapskim utjecajem. Dvije su varijacije fada - fado iz Lisabona i iz
Coimbre. Lisabonski fado bio je prvenstveno popularna glazba, obično su ga
izvodile žene, dok je fado iz Coimbre imao više literarno obilježje i obično su
ga izvodili muškarci. Oba pravca su danas prihvaćena kao nacionalna glazba
cijenjena u inozemstvu, unatoč manjoj popularnosti u samom Portugalu. Neki od
međunarodno najistaknutijih izvođača fada su Amália Rodrigues, Mariza, Mafalda
Arnauth, Mísia, Dulce Pontes, Madredeus i Cristina Branco.



