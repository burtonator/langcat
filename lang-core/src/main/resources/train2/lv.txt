https://lv.wikipedia.org/wiki/Fleksija_(valodniec%C4%ABba)

Ar vārdu fleksija (latīņu: flectere - saliekties, salocīties) valodniecībā
apzīmē izmaiņas vārdā, lai atspoguļotu gramatisku attieksmju maiņu, jeb, citiem
vārdiem, vārda locīšanu. Valodas, kam fleksija raksturīga sauc par fleksīvām
valodām. Atsevišķi izšķir iekšējo fleksiju, kas ir skaņu mija vārda saknē.
Sintētiskas valodas var nosacīti iedalīt fleksīvās un aglutinatīvās valodās, kur
fleksīvas valodas maina kādu morfēmu (visbiežāk galotni), lai atspoguļotu
gramatiskas attieksmes, turpretī aglutinatīvas valodas pievieno aizvien jaunus
afiksus. Somu valodai raksturīgs daudz aglutinācijas pievienojot afiksus vārda
saknei, taču tā nevar tikt uzskatīta par tīri aglutinatīvu valodu, jo vārdu
saknēs bieži notiek skaņu mija. Nav iespējams novilkt pilnīgi striktas robežas,
kuras ir fleksīvas un kuras aglutinatīvas valodas.

Latviešu valoda ir izteikti fleksīva, taču lībiešu substrāta ietekmē latviešu
valoda ir analītiskāka nekā lietuviešu. Piemēram, latviešu valodā atšķirībā no
lietuviešu (un, piemēram, krievu) valodas nav instrumentāļa - tas ir ticis
sinkretizēts.

Taču, runājot specifiski par lībiešu substrātu latviešu valodā, ne visas
izmaiņas ir vienkāršojumi. Piemēram, saskaņā ar Comrie atstāstījuma izteiksme
(darot, esot darījis, darīšot) ir ieviesta lībiešu ietekmē, un šajā gadījumā tas
nav vienkāršojums.



https://lv.wikipedia.org/wiki/2016._gada_Eiropas_%C4%8Dempion%C4%81ts_futbol%C4%81

2016. gada Eiropas čempionāts futbolā jeb Euro 2016 ir 15. Eiropas čempionāts,
kuru rīko UEFA. Šajā čempionātā piedalās 24 komandas — par 8 vairāk nekā
iepriekšējā. Tas no 2016. gada 10. jūnija līdz 10. jūlijam notiek Francijā. Par
čempioni, kļuva Portugāle.

Kandidatūras izvēle oficiāli sākās 2008. gada 11. decembrī — UEFA atļāva arī
divu un pat trīs valstu kopēju kandidēšanu. Turnīra aizvadīšanai būs
nepieciešami 9 stadioni (plus vēl 3 rezerves), kuriem jābūt darba gatavībā līdz
2014. gada 30. jūnijam. Euro 2016 rīkošanai pieteicās 4 kandidatūras: Francija,
Turcija, Itālija un Zviedrijas/Norvēģijas kopīgā kandidatūra. Norvēģija un
Zviedrija dalību atsauca 2009. gada nogalē, jo trūka politiskā atbalsta turnīra
rīkošanai. No atlikušajām kandidātvalstīm tikai Turcija līdz šim nav rīkojusi
Eiropas čempionātu — gan Francija, gan Itālija čempionātu rīkojušas divreiz. Pēc
pirmās balsošanas kārtas pēdējo vietu ieņēma Itālijas kandidatūra, otrajā kārtā
ar vienas balss pārsvaru pār Turciju uzvarēja Francijas kandidatūra. UEFA
prezidents Mišels Platinī saņēma kritiku par izvēli, jo uz jautājumu, ka Šveice
saņēma 2008. gada Eiropas čempionāta rīkotājvalsts godu laikā, kad UEFA vadīja
Zeps Blaters un tagad — Francija, Platinī atbildēja, ka "Turcija varēs rīkot
čempionātu, kad UEFA vadīs turks".

Čempionāts tiek aizvadīts 10 pilsētās — UEFA izpildkomiteja stadionus
apstiprināja 2013. gada 25. janvārī.

Katrai nacionālajai izlasei vismaz desmit dienas pirms turnīra atklāšanas spēles
ir jāiesniedz pieteikums ar 23 spēlētājiem, no kuriem trijiem ir jābūt
vārtsargiem. Ja spēlētājs pirms komandas pirmās spēles saslimst vai tiek
savainots pietiekami nopietni, lai nevarētu piedalīties turnīrā, viņu var
nomainīt ar citu spēlētāju.

Turnīra atklāšanas oficiālā dziesma ir "This One's For You", kuras mūzikas
autors ir Dāvids Geta un iedziedājusi zviedru dziedātāja Sāra Lāšone. Noslēguma
oficiālā dziesma ir "Free Your Mind", kuras autore ir Meja Lavelle.



https://lv.wikipedia.org/wiki/Latvija

Koordinātas: 56°56′51″N 24°6′23″E﻿ / ﻿56.94750°N 24.10639°E﻿ / 56.94750;
24.10639

Latvija, oficiāli Latvijas Republika, ir valsts Ziemeļeiropā, Baltijas jūras
austrumu krastā. Tā ir viena no trijām Baltijas valstīm un ir Eiropas Savienības
dalībvalsts. Valsts galvaspilsēta ir Rīga. Ziemeļos Latvija robežojas ar
Igauniju, austrumos — ar Krieviju, dienvidaustrumos — ar Baltkrieviju, bet
dienvidos — ar Lietuvu. Rietumos to apskalo Baltijas jūra, savukārt ziemeļos —
Rīgas jūras līcis. Latvijas platība ir 64 589 km2,[P 1] iedzīvotāju skaits
2016. gada 1. janvārī bija 2 144 763. Apmēram 60% no iedzīvotājiem ir latvieši,
bet no pārējiem iedzīvotājiem lielākā daļa ir krievi. Latviešu valoda ir
oficiālā valsts valoda. Dominējošā reliģija ir kristietība (galvenokārt
luterisms, katoļticība un pareizticība). Saskaņā ar Latvijas Satversmi valsts
teritoriju sastāda Vidzeme, Latgale, Kurzeme un Zemgale. Pie
kultūrvēsturiskajiem novadiem pieskaita arī Sēliju. Lielākās pilsētas pēc
iedzīvotāju skaita ir Rīga, Daugavpils, Liepāja, Jelgava, Jūrmala, Ventspils un
Rēzekne.

Latvija ir unitāra daudzpartiju republika. Latvijas pamatlikums ir Satversme.
Latvijas parlamentu (Saeimu) uz četriem gadiem ievēl vispārējās, vienlīdzīgās,
tiešās, aizklātās un proporcionālās vēlēšanās, pašlaik darbojas 12. Saeima, kas
tika ievēlēta 2014. gadā. Valsts galva ir prezidents, ko Saeima ievēl uz četriem
gadiem, pašreizējais valsts prezidents Raimonds Vējonis, kas tika ievēlēts 2015.
gadā. Valdības galva ir Ministru prezidents, kura kandidātu apstiprināšanai
Saeimā izvirza valsts prezidents, pašreizējais Ministru prezidents ir Māris
Kučinskis. Ministru prezidents sastāda valdību (Ministru kabinetu), kurā pašlaik
ietilpst 13 ministrijas.

Aizvēsturē Latvijas teritoriju apdzīvoja baltu un Baltijas somu ciltis. Kopš 9.
gadsimta Kurzemē un Daugavas baseinā pastiprinājās vikingu ietekme, kuri to
izmantoja kā daļu no ceļa no varjagiem uz grieķiem. Jau pirms 11. gadsimta
Latvijas austrumu daļā nostiprinājās Austrumu kristietība un izveidojās Jersikas
un Kokneses valstis. 12. un 13. gadsimtā Livonijas krusta karu rezultātā
Latvijas teritorijā tika izveidota Livonijas Konfederācija un iedzīvotāji
pievērsti katoļticībai. No 16. gadsimta vidus līdz 18. gadsimta sākumam Latvija
bija sadalīta starp Poliju—Lietuvu, Dāniju (Kurzemes bīskapija) un Zviedriju.
18. gadsimtā Lielā Ziemeļu kara un Polijas-Lietuvas sadalīšanas rezultātā
Latviju anektēja Krievijas impērija. Pēc 1917. gada Krievijas revolūcijas un
Brestļitovskas līguma noslēgšanas Latviju pilnībā okupēja Vācijas impērija, pēc
kuras sakāves Pirmajā pasaules karā 1918. gada 18. novembrī tika deklarēta
neatkarīga Latvijas Republika. Latvijas brīvības cīņās tās neatkarība tika
nosargāta, ko starptautiski atzina 1921. gada 26. janvārī. Otrā pasaules kara
sākumā Latviju okupēja Padomju Savienība, pēc tam nacistiskā Vācija, bet kara
beigās atkal Padomju Savienība. Latvijas Republika suverenitāti atkārtoti
deklarēja 1990. gada 4. maijā, bet neatkarības atjaunošana tika starptautiski
atzīta pēc 1991. gada 21. augusta. 2004. gada 29. martā Latvija kļuva par NATO
dalībvalsti, 2004. gada 1. maijā par Eiropas Savienības, bet 2014. gada
1. janvārī arī par Eirozonas dalībvalsti. 2016. gada 2. jūnijā Latvija iestājās
OECD.

13. gadsimta sākumā Indriķa hronikā latviešu apdzīvotā teritorija tiek saukta
par "Letgali". Aprakstot 1209. gada karagājienu pret Jersikas valdnieku
Visvaldi, Latviešu Indriķis savā hronikā sāka lietot apzīmējumu "Letija", ko
vēlāk atkārtoti attiecināja uz letgaļu apdzīvotajām Jersikas un Tālavas zemēm.
Iespējams, šis vārds darināts pēc viduslaiku latīņu rakstu paraugiem atbilstoši
latgaļu nosaukumam līvu valodā, kas bija sākotnējie starpnieki krustnešu
attiecībās ar sākotnēji pakļautās Livonijas kaimiņu tautām. Vārds Letthia var
būt arī atvasināts no daudz senākā kopnosaukuma latgaļu, sēļu un leišu zemēm,
kas 1009. gadā parādās kā Litua Kvedlinburgas hronikā, bet vēlāk kā Lettowia
1253. gada karaļa Mindauga dāvinājuma latīņu tekstā. Tāpat lietuviešu nosaukums
13. gadsimtā latīniski rakstītajā Indriķa hronikā bija Lethones vai Letones.

Viens no pirmajiem autoriem, kas Vidzemi, Kurzemi un Zemgali aprakstīja kā
vienotu "latviešu nācijas" apdzīvotu teritoriju, bija mācītājs Pauls Einhorns.
1649. gadā viņš publicēja pirmo pamatīgo latviešu vēstures grāmatu Historia
Lettica, kuras pilnais nosaukums bija "tas ir latviešu nācijas apraksts, kurā
stāstīts par latviešiem kā Vidzemes, Kurzemes un Zemgales senajiem
iedzīvotājiem, viņu nosaukumu, reliģijas, valstu (Republica) vai pārvaldes
izcelsmi, kādi tie bija pagānu laikos, arī viņu paražām, ieražām, dabu un
īpašībām u.c."

Kā vienotas latviešu tautas apdzīvotās zemes apzīmējums Latvijas vārds ir samērā
jauns. Tas latviešu valodā parādās 19. gadsimta otrajā pusē. Latvijas vārdu
cildināja un pamazām tautā ieviesa dzejnieki Auseklis, Andrejs Pumpurs un Atis
Kronvalds. Pateicoties viņu lirikai un politiskās situācijas nomaiņai, no 1869.
līdz 1888. gadam latviešu un igauņu zemju apzīmējumam lietotais vārds "Baltija"
tika pamazām nomainīts pret "Latviju".

Baltu valodās runājošie latviešu priekšteči ienāca Latvijas teritorijā 3. gadu
tūkstoša beigās p.m.ē. un daļēji sajaucās ar līvu priekštečiem, kas šeit dzīvoja
kopš 4. gadu tūkstoša p.m.ē. Vikingu laikos (7.—11. gadsimts) kuršu un līvu
zemes karoja ar zviedru un dāņu vikingu ķēniņiem. Jersikas, Kokneses un Tālavas
letgaļu valstis līdz 13. gadsimta sākumam maksāja meslus Polockas un Pleskavas
rusu kņaziem.

Līdz 13. gadsimtam Latvijas teritorija bija sadalīta daudzās mazākās valstīs, ko
pārvaldīja kuršu, zemgaļu, līvu, sēļu, latgaļu un vendu ķēniņi un virsaiši.
Livonijas krusta karu laikā apmēram simts gados (1195—1290) Latvijas teritoriju
pakāpeniski pakļāva Livonijas ordenis un kopā ar Rīgas, Kurzemes bīskapu, kā arī
Tērbatas un Sāmsalas-Vīkas bīskapu valstīm izveidoja Livonijas Konfederāciju,
kas pastāvēja līdz 16. gadsimtam. Arī kristietības ieviešanu latvju zemēs
aizsāka vācu misionāri 13. gadsimta sākumā.

Livonijas konfederācijai sabrūkot, 16. gadsimta otrajā pusē Vidzeme un Latgale
nonāca tiešā Polijas—Lietuvas ūnijas kontrolē kā Pārdaugavas hercogiste. Kurzeme
un Zemgale kļuva par autonomu hercogisti Polijas—Lietuvas vasaļatkarībā.
Kurzemes bīskapija nonāca Dānijas īpašumā (1560—1579), to pārvaldīja Dānijas
karaļa brālis Magnuss, kas īsu laiku bija arī Livonijas karalis.

1621. gadā Poļu—zviedru kara laikā Zviedrija iekaroja Rīgu un Vidzemi, taču
Lielā Ziemeļu kara laikā pēc astoņus mēnešus ilgā Rīgas aplenkuma Livonijas un
Igaunijas provinces 1710. gadā padevās Krievijai, ko Zviedrija un Polija-Lietuva
atzina Nīštates miera līgumā 1721. gadā. Pēc atkārtotām Polijas dalīšanām
Krievija anektēja arī Latgali (1772) un Kurzemes un Zemgales hercogisti (1795).
Pēc Krievijas novājināšanās Pirmajā pasaules karā un revolūcijas Padomju
Krievija saskaņā ar Brestļitovskas miera līgumu 1918. gada 3. martā atteicās no
tiesībām uz Latvijas teritoriju. Vācbaltieši šajā laikā atjaunoja Kurzemes
hercogisti, bet vēlāk Latvijas un Igaunijas teritorijā mēģināja izveidot
apvienoto Baltijas hercogisti Prūsijas vasaļatkarībā. Pēc Pirmā pasaules kara
beigām un Vācijas kapitulācijas Latvija 1918. gada 18. novembrī pasludināja sevi
par neatkarīgu republiku. Tika izveidota pagaidu valdība ar Kārli Ulmani
priekšgalā. 1920. gada 1. maijā tika pieņemta Latvijas Satversme.

Pēc 1934. gada apvērsuma Latvija kļuva par autoritāru valsti. Pēc 1939. gada
PSRS un Vācijas slepenās vienošanās Latvija nokļuva Padomju Savienības ietekmes
sfērā. 1940. gada 17. jūnijā Padomju Savienība Latviju okupēja, bet 1940. gada
5. augustā to iekļāva PSRS sastāvā kā Latvijas PSR.

Atskaitot īsu vācu okupācijas periodu Otrā pasaules kara laikā, Latvija palika
Padomju Savienības okupēta līdz Dziesmotās revolūcijas noslēgumam, kad
1990. gada 4. maijā tika pasludināta neatkarības atjaunošana, ko 1991. gada
6. septembrī atzina PSRS. Pēc PSRS sabrukuma Krievijas Federācija līdz 1994.
gadam izveda no Latvijas savus bruņotos spēkus. Latvijas Republika atjaunoja
politisko un ekonomisko sadarbību ar Rietumu valstīm un 2004. gadā kļuva par
NATO un Eiropas Savienības dalībvalsti.

Latvijas parlamentu jeb Saeimu, kurā ir 100 deputātu, ievēl vispārīgās,
vienlīdzīgās, tiešās, aizklātās un proporcionālās vēlēšanās reizi četros gados.
Prezidentu ievēl Saeima atsevišķās vēlēšanās arī reizi četros gados. Prezidents
izvēlas premjerministru (Ministru prezidentu), kuru kopā ar viņa kabinetu
apstiprina Saeima.

2003. gada 20. septembrī referendumā 66,9% Latvijas pilsoņu nobalsoja par valsts
dalību Eiropas Savienībā. Latvija kļuva par ES dalībvalsti 2004. gada 1. maijā.
Kopš 2004.gada 29. marta Latvija ir NATO dalībvalsts.

Pašreizējais valsts prezidents ir Raimonds Vējonis, Ministru prezidents ir Māris
Kučinskis. 2014. gada 4. oktobrī tika ievēlēta 12. Saeima, kurā ir pārstāvētas 6
politiskas partijas vai vēlēšanu apvienības:

Valdošo koalīciju veido "Vienotība", "Zaļo un Zemnieku savienība" un "Nacionālā
apvienība".

Latvija atrodas Ziemeļeiropā (nereti uzskata, ka arī Austrumeiropā), Baltijas
jūras austrumu krastā. Valsts platība ir 64 589 km2. Latvijas robežas kopējais
garums ir 1836 km, no tiem 1382 km ir sauszemes robeža. Tai ir sauszemes robežas
ar Igauniju, Krieviju, Baltkrieviju un Lietuvu, kā arī jūras robeža ar
Zviedriju, Lietuvu un Igauniju. Latvijas robežas garums ar Igauniju ir 343 km,
ar Krieviju — 292 km, ar Baltkrieviju — 171 km, ar Lietuvu — 576 km, bet jūras
robežas garums ir 498 km. Latvijā ūdens klāj aptuveni 2340 km2 lielu platību,
kas ir 3,62% no visas valsts teritorijas. Latvijā ir vairāk kā 12 000 upju ar
kopgarumu apmēram 38 000 km, lielākās no tām ir Daugava, Lielupe, Gauja un
Venta, kā arī ir 2256 ezeri, kas lielāki par 1 ha. Latvijas lielākie ezeri ir
Lubāns, Rāznas ezers, Engures ezers un Burtnieks.

Latvija ir tipiska līdzenumu valsts. Atrodas lielā Austrumeiropas līdzenuma
rietumos pie Baltijas jūras. Latvijas teritorijas ģeoloģiskajā griezumā ir divi
atšķirīgi stāvi: senā Baltikas kontinenta kristāliskais pamatklintājs un
platformas sega, kas galvenokārt ietver ordovika, silūra, devona un kvartāra
nogulumus. Latvijas reljefs veidojies ledus laikmetā, augstākais reljefa punkts
ir 311,9 metrus augstais Gaiziņkalns.

Pēc Zemes virsas reljefa formu lieluma Latvijā izdala reljefa lielformas,
vidējformas un mikroformas. Latvijas reljefa lielformas ir zemienes un
augstienes, zemienes aizņem 60%, bet augstienes — 40% no valsts teritorijas.
Galvenās augstienes ir Vidzemes augstiene, Alūksnes augstiene, Latgales
augstiene, Augšzemes augstiene, Rietumkursas augstiene, Austrumkursas augstiene,
Ziemeļkursas augstiene, Idumejas augstiene un Sakalas augstiene. Savukārt
nozīmīgākās zemienes ir Piejūras zemiene, Kursas zemiene, Viduslatvijas zemiene
(šajā zemienē ietilpst Zemgales līdzenums), Tālavas zemiene, Mudavas zemiene un
Austrumlatvijas zemiene.

Latvija atrodas mērenajā joslā, un tās klimatu ietekmē jūras tuvums un no
Atlantijas okeāna nestās gaisa masas, kā rezultātā Latvijā valda maigs un mitrs
klimats un vērojama izteikta četru gadalaiku maiņa. Tā kā Latvija ir izstiepta
ziemeļu—austrumu virzienā, klimats rietumos un austrumos ir nedaudz atšķirīgs.
Debesis bieži ir apmākušās, vidēji 160—180 dienas gadā. Vidējais nokrišņu
daudzums svārstās no 574 līdz 691 mm gadā.

Zemākā gaisa temperatūra Latvijas teritorijā reģistrēta 1956. gada 8. februārī
Daugavpilī. Toreiz gaisa temperatūra pazeminājās līdz −43,2 °C. Taču augstākā
gaisa temperatūra ir reģistrēta Ventspilī. 2014. gada 4. augustā tā sasniedza
+37,8 °C atzīmi. Vidējā gaisa temperatūra ziemas aukstākajā mēnesī janvārī
piekrastē svārstās ap −3 °C, bet Latvijas austrumdaļā ap −7 °C, savukārt vidējā
gaisa temperatūra vasaras karstākajā mēnesī jūlijā piekrastē ir ap +16 °C, bet
Latvijas austrumdaļā ap +17,5 °C.

2009. gadā Latvija pārgāja no divu līmeņu pašvaldībām (pagasti un pilsētas bija
kā pirmā līmeņa, bet rajonu padomes — kā otrā līmeņa pašvaldības) uz viena
līmeņa pašvaldībām — 110 novadiem un 9 republikas pilsētām (Daugavpils, Jelgava,
Jēkabpils, Jūrmala, Liepāja, Rēzekne, Rīga, Valmiera un Ventspils).

Latvijā pārsvarā dominē velēnu podzolētās augsnes. Meži aizņem aptuveni 45%
Latvijas teritorijas. Izplatītākie koki Latvijas mežos: priede (51%), bērzs
(24%), egle (17%). Dažviet purvu veģetācija.

Uzskata, ka pirmie dzīvnieki, kas pēc ledāja atkāpšanās Latvijā nonāca
migrācijas ceļā, bija kukaiņi un citi bezmugurkaulnieki. Pirmie zīdītāji, kas
atgriezās Latvijā, bija ziemeļbrieži, kuri tagad mitinās tundras zonā. Nedaudz
vēlāk teritoriju sāka apdzīvot aļņi un arī plēsēji — brūnie lāči, vilki un
polārlapsas. Vairums šo dzīvnieku sugu labi pacieta auksto klimatu.

Gadu gaitā dzīvnieku sugu sastāvs Latvijā ir mainījies. To ietekmēja gan klimata
pārmaiņas, gan šo pārmaiņu izraisītā veģetācijas maiņa, gan cilvēka parādīšanās
šajā vidē. Atlantiskajā periodā, kad klimats bija siltāks, Latvijas teritorijā
dzīvoja lielie zālēdāji: tauri (mūsdienās izmiruši Eiropas govs priekšteči),
savvaļas zirgi, sumbri. Latvijā mūsdienās ir 507 mugurkaulnieku un aptuveni 17
540 bezmugurkaulnieku sugas.

Latvijā sastopami tādi dzīvnieki kā zaķi, stirnas, aļņi, meža cūkas,
staltbrieži, lapsas. Bagātīga putnu un zivju valsts.

Mežs ir raksturīgs ainavas elements, jo aizņem 29 660 km2, t.i., apmēram 45%
Latvijas platības. Latvijas klimatiskie apstākļi — bagātīgie nokrišņi, liels
gaisa relatīvais mitrums, samērā garais veģetācijas periods — ir izdevīgi mežu
augšanai. Latvijas mežos aptuveni 67% ir skuju koku, 33% — lapu koku.
Izplatītākā koku suga ir priede.

Pašlaik Latvijā ir konstatēts aptuveni 13 000 dzīvnieku sugu. Faunas bagātība
izskaidrojama galvenokārt ar Latvijas ģeogrāfisko stāvokli. Latvija atrodas
jaukto mežu zonā, kurā ienāk gan taigas, gan platlapju mežu joslas faunas
elementi. Bez tam pāri Latvijai gar Baltijas jūru iet putnu migrācijas ceļi.

No zīdītājiem Latvijā vairāk vai mazāk bieži sastopamas ap 60 sugu. Sugu, kā
īpatņu skaita ziņā bagātīgāk pārstāvēti grauzēji (19 sugu). No plēsējiem Latvijā
konstatēts 12 sugu. Lielākais no tiem ir brūnais lācis, kas retumis pie mums
ieklīst no kaimiņvalstīm, galvenokārt no Igaunijas.

Latvijā konstatētas 295 putnu sugas. Putni arī kvantitatīvi ir sauszemes
biocenozēs visvairāk pārstāvētā mugurkaulnieku grupa. Tie ir svarīga ainavas
sastāvdaļa, jo regulē kukaiņu, grauzēju un daudzu citu dzīvnieku skaitu un
tādējādi netieši ietekmē to ražību un dabisko pieaugumu. Grauzēju izķeršanā
liela nozīme ir pūčveidīgajiem putniem, no kuriem Latvijā konstatēts 13 sugu.
Apmēram 30 putnu sugas Latvijā ir pieskaitāmas pie medību objektiem. Te jāmin
vistveidīgie — mežirbe, laukirbe, rubenis, mednis, zosveidīgie — meža pīle jeb
mercene, krīklis, prīkšķe, platknābis, tārtiņveidīgie — sloka, mērkaziņa un
griežveidīgie — laucis. No Latvijā līdz šim reģistrētajām putnu sugām lielākā
daļa (190 sugu) te arī ligzdo. Uz ziemošanas un ligzdošanas vietām valstij pāri
ceļo 45, bet ziemot ierodas 15 sugas. Kā reti ieceļotāji jeb maldu viesi
reģistrētas 45 sugas. Latvijā ligzdojošo putnu faunu veido galvenokārt
Palearktikā plaši izplatītas sugas, arī platlapju mežu elementi — baloži, zaļā
vārna, žubītes, lakstīgala u.c. — kopā apmēram 50 sugu. Daudz mazāk ir taigas
elementu (14 sugu), no kuriem jāmin riekstrozis, mežirbe, mednis. Gandrīz tikpat
daudz (11 sugu) ir tundras elementu — baltirbe, lietuvainis, melnkakla gārgale.
No stepju zonas atceļojusi laukirbe, paipala, grieze u.c.

Rāpuļu fauna Latvijā ir nabadzīga, jo mitrais un samērā vēsais klimats nav
piemērots vairumam rāpuļu sugu. No valstī konstatētajām 7 sugām indīga ir tikai
parastā odze, bet visas pārējās — derīgas un saudzējamas. Īpaši tas sakāms par
purva bruņurupuci.

Abinieku ir 13 sugu, ieskaitot reto koku vardi, kuras ziemeļu robeža ir Latvija.

Zivju fauna Latvijā ir daudzveidīga. Ieskaitot retās ieceļotājas, Latvijas
ūdeņos reģistrēts 70 zivju sugu: 30 saldūdens zivju sugu, apmēram tikpat daudz
jūras zivju sugu un apmēram 14 caur un puscaurceļotāju sugu.

Lašu dzimtas zivis ir auksto un mērenās joslas ūdeņu iemītnieces. Latvijā
sastopamās šīs dzimtas 4 vietējās sugas, no kurām 3 ir caurceļotājas (lasis,
taimiņš un caurceļotāja sīga), bet viena dzīvo saldūdeņos (repsis), kā arī
aklimatizētā varavīksnes forele, pedele u.c.

Pēc sugu un īpatņu skaita vislielākā ir kukaiņu klase, no kuras Latvijā
konstatēts gandrīz 10 000 sugu. Kukaiņi ir daudzu zīdītāju (ciršļu, sikspārņu),
putnu (dzegužu, lēļu, pupuķu, mušķērāju, ķauķu, zīlīšu, bezdelīgu, svīru),
rāpuļu, abinieku, zirnekļu u.c. dzīvnieku pamatbarība. Pēc sugu skaita un
nozīmības svarīgākās kukaiņu kārtas Latvijā ir divspārņi (3500 sugu), vaboles
(2570), plēvspārņi (2500), tauriņi (2042), augu sūcēji (500), blaktis (400),
makstenes(186), cikādes (163), spāres (53), taisnspārņi (39).

Posmtārpi ir plaši izplatīti kā augsnē, tā jūrās un saldūdeņos. Sakarā ar
niecīgo ūdens sāļumu jūrā Latvijas piekrastē atrastas tikai 4 daudzsaru tārpu
sugas, bet Baltijas jūras dienvidrietumu daļā ir vairāk nekā 100 sugu. Latvijā
ir 14 dēļu sugu.

Otrā Pasaules kara un okupāciju rezultātā radikāli izmainījās Latvijas
iedzīvotāju etniskais sastāvs. Latvijas neatkarības atjaunošanai sekojošā
iedzīvotāju emigrācija un dabiskā pieauguma krasā samazināšanās izraisīja
pilnīgi pretējas tendences un pēc 2011. gada tautas skaitīšanas datiem Latvijas
iedzīvotāju skaits un etniskā struktūra gandrīz precīzi atgriezās 1959. gada
skaitļos.

Pēc 2005. gada sabiedriskās domas pētījumu firmas "Latvijas fakti" veiktās
aptaujas datiem latviešu valodā spēja sazināties 91% Latvijas iedzīvotāju
(pilsoņu un nepilsoņu), krievu valodā — 94%, angļu valodā — 29%, vācu valodā —
16%, poļu valodā — 3%, baltkrievu valodā — 3%, ukraiņu valodā — 3%, lietuviešu
valodā — 2%. Mazāk nekā 1% iedzīvotāju varēja sazināties itāļu, franču, spāņu
vai igauņu valodā. Aptuveni 60% aptaujāto Latvijas iedzīvotāju ģimenēs runāja
latviski, bet 37% — krievu valodā. Citu valodu ģimenē lietoja tikai 0,9%
Latvijas iedzīvotāju. 93% aptaujāto latviešu spēja sazināties krievu valodā,
33% — angļu valodā, gandrīz 20% — vācu valodā. 95% aptaujāto cittautiešu runāja
krievu valodā, 80% — latviešu valodā, 25% — angļu valodā, 12% — vācu valodā.

Savukārt pēc 2009. gada Latviešu valodas aģentūras (LVA) aptaujas datiem
latviešu valodas pratēju īpatsvars Latvijā bija 92%, bet krievu valodas pratēju
98%. Tikai 1% visu aptaujāto latviešu neprata krievu valodu, bet 8%
krievvalodīgo nemaz neprata latviešu valodu. Laba krievu valodas prasme bija 76%
latviešu, bet laba latviešu valodas prasme bija tikai 48% cittautiešu. Tomēr 81%
respondentu ar dzimto krievu valodu uzskatīja, ka Latvijas iedzīvotājiem būtu
jāprot latviešu valoda. Jauniešu vecumgrupā no 17 līdz 25 gadiem 64%
krievvalodīgo jauniešu labi pārvaldīja latviešu valodu un 56% no latviešu
jauniešiem labi prata krievu valodu. Angļu valodu prata 56% respondentu ar
dzimto latviešu valodu (labi 14%, viduvēji 19%, pamatprasmju līmenī 23%) un 53%
krievvalodīgo (labi 16%, viduvēji 21%, pamatprasmju līmenī 16%). Vācu valodu
dažādos līmeņos prasmi atzina 36% respondentu ar dzimto latviešu valodu un 27%
krievvalodīgo. Pēc Izglītības un zinātnes ministrijas datiem 2008./2009. mācību
gadā angļu valodu apguva 82,8% Latvijas skolēnu, krievu valodu 35,3%, vācu
valodu 12,9% un franču valodu 1,6% skolēnu.

Latvijā ir 76 pilsētas, no kurām divās (Rīgā un Daugavpilī) dzīvo vairāk par 100
000 iedzīvotāju. 19 pilsētās dzīvo vismaz 10 000 iedzīvotāju. Deviņas pilsētas
ir ar republikas pilsētas statusu: Rīga, Daugavpils, Jēkabpils, Jelgava,
Jūrmala, Liepāja, Rēzekne, Valmiera un Ventspils.

Senākās Latvijas pilsētas, kam piešķirtas pilsētas tiesības, ir Rīga (1225),
Valmiera un Cēsis (1323), bet jaunākās — Skrunda (1996), Līgatne, Ķegums,
Salaspils (1993).

Pēc nominālā iekšzemes kopprodukta (IKP) Latvijas ekonomika ir 95. lielākā
ekonomika pasaulē (30,38 miljardi USD — 2013. gada dati) un 101. lielākā
ekonomika pasaulē pēc pirktspējas paritātes (34,629 miljardi — 2011. gada dati).
Latvija kopš 1999. gada ir Pasaules Tirdzniecības organizācijas, kopš 2004. gada
Eiropas Savienības, kopš 2014. gada Eirozonas dalībvalsts, kopš 2016. gada
Ekonomiskās sadarbības un attīstības organizācijas valsts.

Latvijā ir viena no straujāk augošajām ekonomikām Eiropas Savienībā, kopš 2000.
gada Latvijai ir viens no augstākajiem IKP izaugsmes tempiem Eiropā. Tomēr 2008.
gada beigās un 2009. gada sākumā patēriņa pieauguma dēļ tas strauji krita, ko
pastiprināja arī finanšu krīze. 2009.gadā Latvijas valdība īstenoja krasus
fiskālās pielāgošanas pasākumus, kas nodrošināja Latvijas ekonomikas pakāpenisku
atveseļošanās un ļāva 2011. gadā atgriezties pie IKP izaugsmes par 5,5%. Tas
Latvijas tautsaimniecību atkal ierindoja Eiropas Savienības straujāk augošo
ekonomiku saraksta augšgalā. 2012. gada SVF finanšu palīdzības pēcprogrammas
ziņojumā bija norādīts, ka Latvijas ekonomika piedzīvo spēcīgu atveseļošanos,
taču galvenajām prioritātēm jābūt augstā bezdarba līmeņa samazināšanai un
starptautiskās konkurētspējas uzlabošanai, kas atkarīga no produktivitāti
veicinošām reformām. Tāpat nepieciešamas izglītības un pārvaldes reformas un
juridiskās sistēmas stiprināšana.

Latvija sastāv no pieciem kultūrvēsturiskajiem novadiem: Kurzemes, Zemgales,
Sēlijas, Latgales un Vidzemes. Katrs atšķiras gan ar valodas izloksnēm, gan ar
tradīcijām un ļaužu raksturiem. Brīvības pieminekļa simboli 3 zvaigznes neapzīmē
Latvijas kultūrvēsturiskos novadus, bet gan trīs daļas, kas, veidojot neatkarīgu
Latvijas Republiku, apvienojās kopā. Tās bija latviešu un lībiešu apdzīvotās
zemes, kas Krievijas Impērijas sastāvā tika sadalītas trīs atsevišķās guberņās:
Kurzeme, Zemgale, Sēlija Kurzemes guberņā, Vidzeme (tur ietilpa arī daļa
Dienvidigaunijas) Vidzemes guberņā un Latgale Vitebskas guberņā. Kurzemes
guberņai kopā ar Vidzemes guberņas latviešu pagastiem pievienojās Vitebskas
guberņas latviešu daļa un tā izveidojās Latvijas Republika. Galvaspilsēta Rīga
tradicionāli pieder Vidzemes novadam, taču kopš pēckara straujās urbanizācijas
Rīga kopā ar tās aglomerāciju ir izveidojusies kā atsevišķs, no pārējās Vidzemes
atšķirīgs novads.

Latvijā ir 34 augstākās mācību iestādes, no tām sešas ir klasiskās universitātes
tipa augstskolas, bet divas ir valsts augstskolas. Latvijas Augstskolu likuma 7.
pants nosaka, ka valsts augstskolu statuss ir tikai Latvijas Policijas
akadēmijai (kas ir likvidēta) un Latvijas Nacionālajai aizsardzības akadēmijai,
bet pārējās augstskolas ir "atvasinātas publiskas personas" (kurās valsts var
būt līdzdibinātājs). Vislielākā augstskola valstī ir Latvijas Universitāte.
Augstākā izglītība ir maksas, taču valsts no budžeta līdzekļiem īsteno plānos
paredzēto nepieciešamo specialitāšu studentu mācību apmaksu, dodot iespēju
noteiktam studentu skaitam šajās "budžeta vietās" studēt bez maksas. Tā kā savā
pašpārvaldē un finanšu politikā augstskolas ir pilnīgi autonomas, mācību maksas,
stipendijas, pasniedzēju algas u.c. maksājumus nosaka katras augstskolas Senāts.

Zinātnē iesaistīti aptuveni 5000 pētnieku (2011), no kuriem 3800 ir zinātņu
doktori. Zinātnes finansējums Latvijā ir procentuāli viszemākais Eiropas
Savienībā, un tā pamatā tiek uzturēta par Eiropas struktūrfondu līdzekļiem.

Latvijā mūzikai ir senas tradīcijas sākot ar tautas mūziku, klasisko mūziku līdz
pat populārajai estrādes mūzikai. Ievērojamākais Latvijas mūziķis 18. gadsimtā
bija Rīgas Pētera baznīcas ērģelnieks un komponists Johans Gotfrīds Mītels, bet
19. gadsimtā — Rīgas operteātra diriģents un komponists Rihards Vāgners.
Latviešu kora mūzikas pamatlicēji bija Jānis Cimze, Ernests Vīgners un Andrejs
Jurjāns. Pirmie vispārīgie latviešu Dziedāšanas svētki notika 1873. gadā, to
virsdiriģenti bija Jānis Bētiņš un Indriķis Zīle. Latviešu klasiskās mūzikas
izcilākie pārstāvji 20. gadsimtā bija Jāzeps Vītols, Emīls Dārziņš, Emilis
Melngailis, Alfrēds Kalniņš, Jānis Kalniņš, Jānis Mediņš, Lūcija Garūta, Jānis
Ivanovs, Marģeris Zariņš. Pazīstamākie mūsdienu latviešu komponisti ir Raimonds
Pauls, Imants Kalniņš, Zigmars Liepiņš, Pēteris Vasks, Georgs Pelēcis, Maija
Einfelde, starptautiski pazīstami opermūzikas dziedātāji Mariss Vētra, Jānis
Zābers, Egils Siliņš, Elīna Garanča, Maija Kovaļevska, Marina Rebeka, diriģenti
Mariss Jansons un Andris Nelsons, pianists Vestards Šimkus, ērģelnieki Iveta
Apkalna un Aivars Kalējs un citi.

Populārākā metālmūzikas grupa ir folkmetāla grupa Skyforger. Populārās mūzikas
grupas ir Prāta Vētra, Līvi, Cosmos, Gain Fast, Labvēlīgais Tips un Tumsa,
dziedātāji Lauris Reiniks, Mārtiņš Freimanis, Liene Šomase, Aija Andrejeva,
Andris Ērglis un citi. Latvija kopš 2000. gada piedalās Eirovīzijas dziesmu
konkursā, kur 2002. gada konkursā Latvijas pārstāve Marija Naumova guva uzvaru,
Prāta Vētra ieguva 3. vietu 2000. gada konkursā un Valtera un Kaža 5. vietu
2005. gada konkursā. Latvija organizēja 2003. gada Eirovīzijas dziesmu konkursu.

Latvijas lielākie laikraksti ir "Diena", "Neatkarīgā Rīta Avīze" un "Latvijas
Avīze".

Radio Latvijā regulāri sāka raidīt 1925. gada 1. novembrī trīsarpus gadus pēc
pirmās Eiropas radiostacijas darba uzsākšanas Londonā. Pirmā privātā
radiostacija — Radio SWH — Latvijā sāka darboties tikai 1993. gadā. Pašlaik visā
Latvijā raida 9 radiostacijas, Rīgā — 22, darbojas 18 reģionālās radiostudijas.

Latvijā pirmajā no Baltijas valstīm tika izveidota televīzija. Līdz tam Padomju
Savienības teritorijā televīzija bija vēl tikai Maskavā, Ļeņingradā (tagad
Sanktpēterburga) un Kijevā. Regulāras televīzijas pārraides Latvijas Televīzija
sāka 1954. gada 6. novembrī. 1974. gadā sākās krāsu televīzijas pārraides. 1991.
gadā sāka darboties pirmās privātās televīzijas studijas.

1998. gada 2. februārī Latvijas Televīzija kopā ar LNT, 31. kanālu (tagad TV3)
un "TV Rīga" (tagad TV5) pārgāja uz jaunu krāsu kodēšanas standartu PAL (angļu:
Phase Alternating Line). 2002. gada maijā sākās digitālās televīzijas testa
raidījumi.

Interneta mediju aizsākumi Latvijā saistāmi ar paša interneta izplatības
aizsākumiem 1990. gadu vidū. 1999. gada 26. novembrī, apvienojot vairākus
mazākus interneta portālus, tika izveidots portāls Delfi, vēlāk tam pievienojās
citi interneta mediji. Pašlaik vieni no apmeklētākajiem interneta portāliem
Latvijā ir sociālie tīkli draugiem.lv un one.lv. Lielu popularitāti ir ieguvuši
arī ziņu portāli tvnet.lv un diena.lv, kā arī sludinājumu portāls ss.lv un
daudzi internetveikali.

1911. gada 18. decembrī Rīgā 13 sporta biedrību pārstāvji nodibināja Baltijas
Olimpisko komiteju (Krievijas Olimpiskās komitejas pakļautībā), bet Latvijas
Olimpisko komiteju izveidoja 1922. gada 23. aprīlī. Kopš 1926. gada Latvijā
notikuši Eiropas čempionāti dažādos sporta veidos — Eiropas meistarsacīkstes
cīņas sportā (1926), Eiropas meistarsacīkstes basketbolā (1937), Eiropas
meistarsacīkstes ātrslidošanā un ledus burāšanā (1939). Olimpiskajās spēlēs
Latvijas sportisti piedalās kopš 1912. gada, kad šāvējs Haralds Blaus Krievijas
izlases sastāvā izcīnīja bronzas medaļu stenda šaušanā pa māla baložiem. Kopš
1924. gada Olimpiskajās spēlēs piedalās Latvijas Olimpiskā komanda, kas izcīnīja
vienu sudraba medaļu 1932. gada vasaras olimpiskajās spēlēs (Jānis Daliņš,
soļošana) un vienu sudraba un vienu bronzas medaļu 1936. gada vasaras
olimpiskajās spēlēs (Edvīns Bietags, grieķu-romiešu cīņa, un Adalberts Bubenko,
soļošana).

Latvijas Olimpisko komiteju atjaunoja 1988. gada 19. novembrī un 1991. gada 18.
septembrī tika atjaunota tās dalība Starptautiskajā Olimpiskajā komitejā.

Pēc neatkarības atjaunošanas Latvijas Olimpiskā komanda Vasaras olimpiskajās
spēlēs kopš 1912. gada kopumā ir izcīnījusi 19 medaļas, tostarp trīs zelta
medaļas, savukārt Ziemas olimpiskajās spēlēs Latvija izcīnījusi divas sudraba un
vienu bronzas medaļu. Pirmā Olimpiskā čempione Latvijas sporta vēsturē bija
šķēpa metēja Inese Jaunzeme, kas par čempioni kļuva 1956. gada vasaras
olimpiskajās spēlēs Austrālijas pilsētā Melburnā. 2012. gada vasaras
olimpiskajās spēlēs Apvienotās Karalistes pilsētā Londonā Māris Štrombergs
triumfēja BMX riteņbraukšanā, savukārt Mārtiņš Pļaviņš un Jānis Šmēdiņš izcīnīja
bronzas medaļu pludmales volejbolā.

Latvijā ir arī veiksmīgi bobsleja, skeletona (sudraba medaļa 2010. gada ziemas
olimpiskajās spēlēs) un kamaniņu braucēji (sudraba medaļa 2010. gada ziemas
olimpiskajās spēlēs un bronzas medaļa 2006. gada ziemas olimpiskajās spēlēs).
Skeletonists Martins Dukurs ir trīs sezonas pēc kārtas izcīnījis Pasaules kausu,
divas uzvaras Pasaules čempionātos un trīs — Eiropas čempionātos, kā arī sudraba
medaļu 2010. gada ziemas olimpiskajās spēlēs. Tenisa visveiksmīgākais latviešu
sportists ir Ernests Gulbis.

Latvijas hokeja izlase ir piedalījusies 2002., 2006. un 2010. gada Olimpiskajās
spēlēs un visos Pasaules čempionātos augstākajā divīzijā kopš 1997. gada.
Spēcīgākajā hokeja līgā — NHL — ir spēlējuši 18 latviešu hokejisti (2010), no
kuriem lielāko ievērību guvuši Sandis Ozoliņš, Kārlis Skrastiņš, Artūrs Irbe un
Sergejs Žoltoks. 1996. gadā S. Ozoliņš kopā ar Kolorādo "Avalanche" izcīnīja
prestižāko balvu hokejā — Stenlija kausu —, ko pasniedz NHL uzvarētājkomandai.
2008. gadā tika atjaunota Rīgas hokeja komanda Rīgas "Dinamo", kas uzsāka cīņu
par Gagarina kausu Kontinentālajā hokeja līgā. Kluba lielākais panākums ir divās
sezonās sasniegtā izslēgšanas spēļu otrā kārta.

Latvijas basketbola izlase ir piedalījusies Eiropas čempionātos basketbolā kopš
pirmā čempionāta 1935. gadā Šveicē, kad tā izcīnīja pirmo vietu un tiesības
rīkot 1937. gada čempionātu Rīgā. 1936. gada vasaras olimpiskajās spēlēs Berlīnē
Latvijas basketbola izlase palika 18. vietā, bet toties ieguva otro vietu 1939.
gada Eiropas basketbola čempionātā Lietuvā. Spēcīgākajā basketbola līgā — NBA —
ir spēlējuši divi latviešu basketbolisti — Gundars Vētra un Andris Biedriņš.
Vētra nospēlēja 13 spēles 1993. gadā, bet Biedriņš NBA spēlē kopš 2004. gada.
Latvijas sieviešu basketbola izlase ir guvusi labus panākumus Eiropas
čempionātos (4. vieta 2007. gadā Itālijā) un piedalījusies 2008. gada vasaras
olimpiskajās spēlēs.

Latvijas futbola izlase piedalījās 1924. gada olimpiskajās spēlēs Parīzē un
2004. gada Eiropas čempionāta finālturnīrā.

Svētku un atceres dienas Latvijā nosaka likums par svētku, atceres un
atzīmējamām dienām.



https://lv.wikipedia.org/wiki/Islande

Islande (islandiešu valodā: Ísland) ir salu valsts Atlantijas okeāna ziemeļos
starp Grenlandi, Norvēģiju un Britu salām, mazliet uz dienvidiem no polārā loka.
Islandē dzīvo apmēram 320 tūkstoši iedzīvotāju un tās kopējā platība ir 103 000
km2. Galvaspilsētā Reikjavīkā un tās apkaimē dzīvo apmēram puse no valsts
iedzīvotājiem. Islande atrodas uz Vidusatlantijas grēdas, kas ir robeža starp
Ziemeļamerikas un Eirāzijas tektoniskajām plātnēm, tāpēc tai raksturīga augsta
vulkāniskā un ģeoloģiskā aktivitāte. Pateicoties Golfa straumei, Islandes
klimats ir pietiekoši mērens, lai vide būtu piemērota cilvēku dzīvei,
neskatoties uz tuvumu polārajam lokam.

Daži pazīstamākie Islandes pārstāvji ir dziedātāja Bjorka, viduslaiku dzejnieks
un vēsturnieks Snorri Sturlusons, kā arī šahists Bobijs Fišers, kuram 2005. gada
21. martā Islande piešķīra pilsonību.

Islande bija pirmā pasaules valsts, kura 1991. gada 23. augustā atzina Latvijas
neatkarību.

Kopš 2010. gada Islande ir Eiropas Savienības kandidātvalsts, kas pievienošanās
sarunas uzsāka 2011. gada jūnijā. Bija plānots rīkot referendumu par iestāšanos
2014. gadā, tomēr pēc 2013. gada parlamenta velēšanām jaunā Islandes valdība
2013. gada jūnijā pieņēma lēmumu par iestāšanās sarunu apturēšanu.

Saskaņā ar viduslaiku manuskriptu Landnámabók, kas apraksta Islandes vēsturi,
sākot ar pirmajiem ieceļotājiem, Islandes kolonizēšana sākās 874. gadā, kad
norvēģu vadonis Ingolfs Arnarsons kļuva par pirmo pastāvīgo salas iedzīvotāju.
Nākamo gadsimtu laikā salā ieradās dzīvot citi skandināvu izcelsmes ieceļotāji.
Līdz 20. gadsimtam islandieši nodarbojās ar zveju un lauksaimniecību. No 1262.
līdz 1918. gadam sala piederēja Norvēģijai, pēc tam — Dānijas Karalistei. 19.
gadsimtā Islandē sākās nacionālā atmoda, kuras mērķis bija Islandes neatkarība.
Pakāpeniski Islande ieguva pašpārvaldes tiesības iekšpolitikā, Dānijai
saglabājot tiesības lemt par ārpolitiku, līdz kamēr 1944. gadā Islande
pasludināja sevi par neatkarīgu republiku.

Islande atrodas Atlantijas okeāna ziemeļos mazliet uz dienvidiem no polārā loka,
kas šķērso nelielo Grimsijas salu, kas atrodas uz ziemeļiem no Islandes krasta.
Atšķirībā no Grenlandes Islande pieder pie Eiropas, nevis Ziemeļamerikas, lai
arī ģeoloģiski sala ir daļa no abām kontinentālajām plātnēm. Kulturālo,
ekonomisko un lingvistisko saišu dēļ Islande ir viena no skandināvu valstīm.
Tuvākā sauszeme ir Grenlande (287 km) un Fēru salas (420 km). Vistuvākais
Eiropas kontinenta krasts ir Norvēģija (970 km).

Pēc teritorijas Islande ir pasaules 18. lielākā sala un otrā lielākā sala Eiropā
(pēc Lielbritānijas). Galvenās salas teritorija ir 101,826 km2, kamēr kopējā
valsts teritorija ir 103,000 km2. 62,7% teritorijas ir neauglīga zeme (tundra,
lava, akmeņi un smiltis), 11,6% teritorijas aizņem ledāji, 2,7% — ezeri un tikai
23,1% no teritorijas ir auglīga zeme.. Lielākie ezeri ir Tourisvahdns
(Þórisvatn) (ūdenskrātuve) — 83—88 km2 un Tingvadlavahdns (Þingvallavatn) — 82
km2. Visdziļākais ezers ir Ēskjuvahdns (Öskjuvatn) — tā dziļums sasniedz 220 m.
Augstākais Islandes punkts ir Kvadnadalshnjugira (Hvannadalshnúkur) smaile
(2109,6 m), kas ir Ēraifajēkitla (Öræfajökull) vulkāna ziemeļrietumu mala.

Lai arī politiski Islande pieder pie Eiropas, ģeoloģiski tā nepieder nevienam
kontinentam, bet gan ir Vidusatlantijas grēdas daļa, okeāna garozas pacēluma
daļa virs jūras līmeņa.

4 970 km garo krasta līniju izrobo daudzie fjordi. Gar krastu izvietojas vairums
apdzīvoto vietu, jo salas iekšzemi (Islandes augstieni) klāj smiltis un kalni,
kas nav piemēroti dzīvei arī aukstuma dēļ. Galvenās pilsētas ir galvaspilsēta
Reikjavīka (119 547 iedzīvotāji uz 2009. gada 1. janvāri), Koubavogira (29 976
iedzīvotāji), Habnarfjerdira (25 850 iedzīvotāji) un Agireiri (17 522
iedzīvotāji).

Islandē ir trīs nacionālie parki: Vatnajökull nacionālais parks, Snæfellsjökull
nacionālais parks un Þingvellir nacionālais parks.

Islande atrodas uz Vidusatlantijas grēdas, daļēji uz Ziemeļamerikas plātnes un
daļēji uz Eirāzijas plātnes. Robeža starp plātnēm iet no salas dienvidrietumiem
uz ziemeļaustrumiem. Plātnes attālinās viena no otras ar ātrumu apmēram 2 cm
gadā. Taču mantijas straume zem salas ar vulkānisma palīdzību gādā par jaunu
izkusušu akmens materiālu piegādi salas vidienē.

Pašlaik uz salas ir ap 130 aktīvu vulkānu. Pēdējā gadsimta laikā vulkānu
izvirdumi notiek vidēji reizi 4—5 gados. Tāpat ik gadus notiek tūkstošiem ar
mērinstrumentiem piefiksējamu zemestrīču, lielākoties ar stiprumu 1-4 balles pēc
Rihtera skalas, taču ik simts gados notiek dažas zemestrīces, kuru stiprums
sasniedz 6—7 balles. Islandē ir arī daudz geizeru, ieskaitot Geizeru, kas devis
nosaukumu šai dabas parādībai daudzās valodās, kā arī slaveno Strokuru, kurš
izšaujas katras 4—8 minūtes.

Pateicoties ģeotermālajai enerģijai, kā arī tāpēc, ka daudzas upes un
ūdenskritumi tiek izmantoti hidroenerģijas ražošanai, vairākumam iedzīvotāju ir
iespēja lēti iegūt karsto ūdeni un apsildi. Pati sala sastāv galvenokārt no
bazalta, zema satura silīcija dioksīda lavas.

Islandei pieder Surtsijas sala, kas ir jaunākā sala pasaulē. Tā pacēlās virs
jūras līmeņa vulkāna izvirduma rezultātā, Laika posmā no 1963. gada līdz 1967.
gadam vulkāna izvirdumu rezultātā sala pacēlās 150 m virs jūras līmeņa un veido
gandrīz 3 km2 lielu teritoriju. Salu drīkst apmeklēt tikai zinātnieki, kas pēta,
kā flora un fauna attīstās uz šīs jaunās cietzemes.

Klimats Islandes krastos ir subpolārs jūras klimats. Siltā Golfa straume
nodrošina salīdzinoši siltākas vidējās temperatūras nekā vairumā citu vietu, kas
atrodas līdzīgos platuma grādos. Salas krasti neaizsalst visu ziemu.

Klimats atšķiras dažādās salas zonās. Vispārīgi runājot, dienvidu krasts ir
siltāks, mitrāks un vējaināks nekā ziemeļu krasts, bet sniegs vairāk izkrīt
ziemeļu krastā. Centrālās augstienes ir visaukstākā vieta valstī. Globālās
sasilšanas dēļ vērojams neliels pieaugums vidējās temperatūrās, kā dēļ manāmi
sarūk atsevišķi ledāji. Vissiltākais laiks Islandē ir no jūnija vidus līdz
augusta beigām. Vidējās dienas temperatūras svārstās starp 0 un 3°C ziemā un
starp 12 un 15 °C vasarā.

Tikai nedaudz augu un dzīvnieku ir attīstījušies uz Islandes salas kopš Ledus
laikmeta. Uz salas ir zināmi apmēram 1 300 dažādu kukaiņu, kas ir ļoti neliels
skaits salīdzinot ar jebkuru citu Eiropas teritoriju, kurās parasti dzīvo vairāk
kā viens miljons dažādu veidu kukaiņu. Islandē nedzīvo odi. Līdz ar to gan
pašiem islandiešiem, gan viņu dzīvniekiem ierodoties zemēs, kur dzīvo odi, bieži
ir alerģiskas reakcijas uz odu kodumiem. Kad uz salas ieradās pirmie cilvēki,
tad vienīgais zīdītājdzīvnieks, kas tur dzīvoja, bija polārlapsa. Uz salas
nedzīvo nekādi rāpuļi.

Apmēram trīs ceturtdaļas salas ir bez augāja. Vietās, kur kaut kas aug, tā
parasti ir zāle, kurā ganās Islandes mājdzīvnieki. Vienīgais koks, kas aug
Islandē ir ziemeļu bērzs Betula pubescens, kas parasti aug Islandes dienvidos.

Uz salas audzē lauksaimniecības dzīvniekus: aitas, liellopus, vistas, kazas un
izturīgos Islandes zirgus. Islandes piekrastes okeāna ūdeņos dzīvo daudz un
dažādas zivis. Zivjsaimniecība ir galvenā Islandes nodarbošanās. Zivjrūpniecība
veido vairāk nekā 50% valsts eksporta. No savvaļas dzīvniekiem Islandes salā var
sastapt polārlapsas, ūdeles, peles, žurkas, trušus un ziemeļbriežus. Reizēm no
Grenlandes uz salu ar aisbergu lediem atceļo polārlāči.

Uz salas dzīvo dažādi putni, īpaši daudz ir jūras putnu, kas vij ligzdas krasta
klintīs. Islandē ir atļautas komerciālās vaļu medības līdz ar vaļu medībām
zinātnes vajadzībām. Kopš 1997. gada populāra ir vaļu vērošana, kas ekonomiski
Islandei ir ienesīgāka nekā vaļu medības.

Islande ir parlamentāra republika. Parlaments mūsdienu izpratnē Islandē tika
nodibināts 1845. gadā un tas pildīja konsultatīvu funkciju Dānijas karalim.
Pašlaik parlaments (saukts par altingu) sastāv no 63 locekļiem, kurus ievēl uz
četriem gadiem. Valsts galva ir prezidents, kurš galvenokārt pilda
reprezentatīvās funkcijas. Faktiski valsts un valdības vadītājs ir
premjerministrs.

Islande ir ANO dalībvalsts kopš 1946. gada, NATO dalībvalsts kopš 1949. gada,
EFTA dalībvalsts kopš 1960. gada un ESAO dalībvalsts kopš 1961. gada. Islande ir
pievienojusies Eiropas Ekonomiskajai Zonai, taču pagaidām nav Eiropas Savienības
dalībvalsts. 2009. gada jūlijā Islandes parlaments nobalsoja par pieteikšanos
dalībai ES.

Līdz 20. gadsimtam Islande bija viena no nabadzīgākajām valstīm Rietumeiropā un
tās tautsaimniecība balstījās uz lauksaimniecību. Tautas skaitīšana 1703. gadā
parādīja, ka 69% iedzīvotāju bija nodarbināti lauksaimniecībā un 30% bez
lauksaimniecības piekopa arī zveju. 19. gadsimta beigās notika pāreja uz
dziļjūras zveju un daudzi iedzīvotāji pārgāja no lauksaimniecības uz pilnu
nodarbinātību šajā zvejniecībā. Pēdējos gadu desmitos valsts tautsaimniecība ir
kļuvusi daudzveidīgāka, nozīmi gūstot pakalpojumu, tūrisma, finanšu un dažādiem
tehnoloģiju attīstības un ražošanas sektoriem. 2007. gadā lauksaimniecībā bija
nodarbināti tikai 3% kopējā darbaspēka, ražošanā 19% (no tiem apm. 7%
zvejniecībā) un pakalpojumu sektorā 78% no darbaspēka.

Pirms 2008. gada krīzes Islande bija sasniegusi augstu ekonomiskās attīstības
līmeni, bija vērojama tautsaimniecības izaugsme, zems bezdarbs un augsts
labklājības līmenis. 2008. gada Tautas attīstības indeksā Islande ierindojās
pirmajā vietā un islandieši bija trešajā vietā pēc vidējā dzīves ilguma — 81,5
gadi. Pateicoties Skandināvu tipa sociālajai tirgus ekonomikai Islandes
sabiedrība ir arī viena no vienlīdzīgākajām, salīdzinot Džini koeficienta
rādītājus.

Globālā finanšu krīze īpaši stipri skāra Islandi, sagraujot tās finanšu sistēmu
un līdz ar to izraisot smagu ekonomikas krīzi. Pirms krīzes bankas piekopa
riskantas ekspansijas stratēģijas, kas padarīja tās īpaši ievainojamas krīzes
laikā. Trīs galveno banku parādsaistību apjoms desmit reizes pārsniedza valsts
IKP tāpēc valsts nespēja tās glābt. 2008. gada oktobrī valdība paziņoja par
banku sektora pāriešanu valsts rokās. Islandes krona būtiski zaudēja vērtību
attiecībā pret citām valūtām. Lai stabilizētu ekonomiku, Islande ir lūgusi SVF
un citu valstu finansiālu palīdzību.

Tiek uzskatīts, ka kopš salas kolonizēšanas līdz 19. gadsimta vidum tās
iedzīvotāju skaits svārstījās no 40 000 līdz 60 000. Tajā laikā iedzīvotāju
vairākkārtēji būtiski samazināja aukstas ziemas, pelnu izbiršana uz zemes
vulkānu izvirdumos un mēris. Pirmā tautas skaitīšana 1703. gadā parādīja, ka
Islandē dzīvo 50358 cilvēki. Pēc postošajiem vulkāna Laki izvirdumiem
1783.—1784. gados iedzīvotāju skaits saruka līdz apmēram 40 000. Dzīves līmeņa
uzlabošanās veicināja strauju iedzīvotāju skaita pieaugumu kopš 19. gadsimta
vidus — no apm. 60 000 1850. gadā līdz 320 000 2009. gadā.

Pēdējo desmit gadu laikā Islandē ievērojami palielinājies ārzemnieku īpatsvars.
Ja 1985. gadā iedzīvotāji ar ārzemju pilsonību veidoja 1,5% no iedzīvotāju
kopskaita, tad 2008. gada sākumā to skaits bija 7,4% (23,4 tūkstoši). Ārzemnieku
vidū visvairāk ir poļu (36% no kopējā ārzemnieku skaita, 2,7% no iedzīvotāju
kopskaita), viņiem seko vācieši (4,2% no ārzemnieku kopskaita), dāņi (4,1%),
portugāļi (3,8%) un filipīnieši (3,2%). Desmitajā vietā pēc skaita ir latvieši:
2008. gada sākumā Islandē dzīvoja 434 Latvijas pilsoņi (1,9% no kopējā
ārzemnieku skaita). Ārzemnieku skaits būtiski pieauga ekonomikas izaugsmes
laikā, kad Islandē bija darbaspēka trūkums, īpaši kopš 2006. gada, kad tika
atcelti brīvas darbaspēka kustības ierobežojumi jaunajām Eiropas Savienības un
Eiropas Ekonomikas zonas Austrumeiropas dalībvalstīm.

2008. gada finanšu krīzes dēļ gan daļa ārzemju darbaspēka, gan arī daudzi
islandieši apsver iespēju pamest valsti.

Islandes pamatiedzīvotājiem ir norvēģu un ķeltu izcelsme, ko apstiprina gan no
kolonizēšanas laikiem saglabājusies literatūra, gan arī zinātniski pētījumi, kas
balstās uz asins tipu un ģenētiskās informācijas analīzēm. Viens no
ģenētiskajiem pētījumiem parādīja, ka vairumam vīriešu pirmo kolonistu vidū bija
norvēģu izcelsme, kamēr vairumam sieviešu bija ķeltu izcelsme. Islandē ir
pieejama ģenealoģiskā informācija par tās iedzīvotājiem kopš 17. gadsimta beigām
un atsevišķos gadījumos kopš kolonizēšanas sākuma perioda. Biofarmaceitiskā
kompānija deCODE Genetics finansēja ģenealoģijas datubāzes izveidošanu, lai
veiktu pētījumus par ģenētika ģenētiku un slimību pārmantojamību. Islandes
genoms ir īpaši interesants pētniekiem, jo Islandes populācija ir samērā maza,
viendabīga un vēsturiski tā ir bijusi salīdzinoši izolēta, ir pieejami unikāla
ģenealoģiska informācija, kā arī individuāli veselības aprūpes sistēmas dati
kopš 1915. gada. Taču šīs informācijas nodošana vienas privātas kompānijas rokās
ir arī izraisījusi diskusiju par to, vai valsts var nodot šādu informāciju
komerciālai organizācijai, vai netiek pārkāptas privātpersonu tiesības un
informācija netiks izmantota ļaunprātīgi, kā arī par to, vai šādas informācijas
monopols ir pareizs risinājums.

Konstitūcija nosaka, ka Islandē ir ticības brīvība, taču tai pat laikā
konstitūcijā ir rakstīts, ka valsts oficiālā baznīca ir evaņģēliski luteriskā
Islandes Nacionālā baznīca. Nacionālajā reģistrā tiek fiksēta katra Islandes
pilsoņa reliģiskā piederība. Saskaņā ar oficiālajiem statistikas datiem 2008.
gadā 79,11% iedzīvotāju ir luterāņi, Romas katoļu baznīcai piederēja 2,9%
iedzīvotāju, Reikjavikas brīvajai baznīcai 2,5%, Hābnarfjērdiras brīvajai
baznīcai 1,6%, bet pārējām reliģiskajām organizācijām, kuru Islandē ir vairāk
par 30, sekotāju īpatsvars nepārsniedz 1% no kopējā iedzīvotāju skaita.

Islandē tiek runāts Islandiešu valodā. De facto tā ir valsts valoda, taču
oficiāli nekad nav tikusi apstiprināta, jo nekad nav bijis tādas vajadzības.
Islandiešu valoda ir ģermāņu valoda, kas cēlusies no sennorvēģu valodas.
Salīdzinot ar citām skandināvu valodām, islandiešu valoda ir tuvāka sennorvēģu
valodai, tā ir saglabājusi vairāk darbības vārdu un lietvārdu locījumu, kā arī
tajā ir mazāk aizņēmumu no citām valodām. Tā ir vienīgā dzīvā valoda, kurā
saglabājies rūnu rakstos izmantotais burts Þ. Vistuvākā radniecīgā valoda no
dzīvajām valodām ir fēriešu valoda. Islandiešu valodā ir novērojams pastiprināts
pūrisms, kad daudzu svešvārdu un aizguvumu vietā tiek veidoti jaunvārdi.

Islandē vairumam cilvēku nav uzvārdu. Tā vietā tiek lietots tēvavārds vai,
retāk, mātes vārds, pievienojot vārdu "meita" (dóttir) vai "dēls" (son), kas
tiek saglabāti arī pēc laulībām. Tāpēc Islandes telefonu grāmatā cilvēki ir
sakārtoti pēc vārda, nevis uzvārda, kā tas ir citās valstīs.

Angļu valoda tiek plaši lietota kā otrā valoda, bez tam vairākums islandiešu
saprot dāņu valodu. Abas šīs svešvalodas ir obligātajā skolas programmā.

Islandiešu kultūra sakņojas skandināvu tradīcijās. Pasaulē vislabāk ir pazīstama
islandiešu literatūra ar tās viduslaikos sarakstītajām sāgām un eddām.

Islandieši augstu vērtē neatkarību un pašpietiekamību; Eiropas Komisijas veiktā
sabiedriskā viedokļa aptauja 2005. gadā parādīja, ka 85% islandiešu uzskata, ka
neatkarība ir "ļoti svarīga" tai laikā, kad vidējais rādītājs Eiropas Savienībā
bija 53%, Norvēģijā 47% un Dānijā 49%. Islande ir progresīva seksuālo minoritāšu
jautājumos, atļaujot reģistrēt viendzimuma attiecības, kurām piešķir gandrīz
visas tās pašas tiesības kā laulībai. Taču Islandē ir saglabājušies arī
tradicionāli ticējumi. Tā, piemēram, daļa islandiešu nevēlas noliegt elfu
pastāvēšanu.

Islandiešu mūzikai ir raksturīga dinamiska, tautas un popmūzikas sintēze.
Slavenākā Islandes izpildītāja, komponiste, producente un aktrise ir Bjorka, bet
starptautisku atzinību guvuši arī tādi mākslinieki kā elektroniskās mūzikas
grupa GusGus un postroka pārstāvji Sigur Rós. No islandiešu klasiskās mūzikas
pārstāvjiem komponists un pianists, Jons Leifs (1899—1968) tiek uzskatīts par
vienu no ievērojamākajiem māksliniekiem.



https://lv.wikipedia.org/wiki/Indija

Indija (hindi: भारत, Bhārat, angļu: India), oficiāli Indijas Republika (hindi:
भारत गणराज्य, Bhārat Gaṇarājya, angļu: Republic of India), ir valsts
Dienvidāzijā. Tā ir septītā lielākā valsts pasaulē, kā arī otrā lielākā valsts
pēc iedzīvotāju skaita. Toties tā ir vislielākā demokrātiskā valsts pasaulē pēc
iedzīvotāju skaita. Indijā dzīvo vairāk nekā miljards cilvēku un šajā teritorijā
runā vairāk kā 1600 dažādās valodās. Indiju dienvidos apskalo Indijas okeāns,
rietumos Arābijas jūra, bet austrumos Bengālijas līcis. Krasta līnijas garums
sasniedz 7 517 km. Rietumos tā robežojas ar Pakistānu, ziemeļos ar Ķīnu, Nepālu
un Butānu, bet austrumos ar Bangladešu un Mjanmu. Tai Indijas okeānā ir jūras
robežas arī ar Šrilanku, Maldīviju un Indonēziju.

Indijas subkontinenta ilgstošajā vēsturē ir veidojušās tā materiālās un kultūras
bagātības, tajā ir mājvieta Indas ielejas civilizācijai, to ir šķērsojuši
vēsturiskie tirdzniecības ceļi un te ir bijušas lielas impērijas. Šeit ir
radušās četras no pasaules pamata reliģijām — hinduisms, budisms, džainisms un
sikhisms. Mūsu ēras pirmajā tūkstošgadē, izplatoties zoroastrismam, jūdaismam,
kristietībai un islāmam, izveidojās reģiona atšķirīgā kultūra. No 18. gadsimta
sākuma Britu Austrumindijas kompānijas pakāpeniski anektēja Indiju, bet no 19.
gadsimta vidus to kolonizēja Apvienotā Karaliste. Indija par neatkarīgu valsti
kļuva 1947. gadā pēc cīņas par neatkarību, ko iezīmēja plaša nevardarbīga
pretošanās.

Indija ir parlamentārās demokrātijas sistēmas republika, kas sastāv no 29
štatiem un septiņām savienības teritorijām. Tai ir pasaulē divpadsmitā lielākā
ekonomika pēc tirgus izmaiņu rādītājiem un pasaulē ceturtā lielākā pēc
pirktspējas paritātes. 1991. gadā uzsāktās ekonomiskās reformas to ir
pārvērtušas par vienu no visātrāk augošajām ekonomikām, tomēr te vēl joprojām ir
augsts nabadzības, analfabētisma un nepietiekama uztura līmenis.

Nosaukums Indija ir atvasināts no Indas upes nosaukuma, kas, savukārt, ir cēlies
no senpersiešu valodas vārda Hindu, sanskrita Sindhu, kā vietējie iedzīvotāji
vēsturiski dēvēja šo upi. Senie grieķi indiešus sauca par Indoi (Ινδοί), kas
nozīmē "Indas cilvēki". Indijas konstitūcijā un dažās Indijas valodās kā
oficiāls nosaukums ar līdzvērtīgu statusu tiek lietots vārds Bhārat (IPA:
/bʰɑːrət̪/). Indostāna jeb Hindustāna, kas ir persiešu apzīmējums "Hindu zemei"
un vēsturiski attiecas uz Ziemeļindiju, arī laiku pa laikam tiek lietots kā
sinonīms visai Indijai.

Pirmās arheoloģiskās liecības par moderno cilvēku klātbūtni Indijas
subkontinentā ir kopš 30 000 gadu senas pagātnes. Aptuveni 7000 gadus p.m.ē.
ļaudis šajā teritorijā ir sākuši apsaimniekot zemi un audzēt mājlopus.
Arheoloģiskie izrakumi daudzās vietās, īpaši Mohendžodaro un Harapā (abas vietas
mūsdienās atrodas Pakistānā), liecina, ka aptuveni no 2600. līdz 2000. gadam
p.m.ē. uzplauka Indas ielejas civilizācija ar attīstītām pilsētām un
tehnoloģijām. Jau tajā laikā pilsētā bija izbūvētas akas, vannas, drenāžas
sistēmas, kā arī amatnieki prata izgatavot rotaslietas, dažādus mājsaimniecības
priekšmetus un no vara kaltus ieročus.

2. gadu tūkstotī p.m.ē. šajā teritorijā ienāca indoeiropiešu valodās runājošās
rigvēdu ciltis. No šo cilšu reliģijām vēlāk attīstījās hinduisms. Svētie raksti
Vēdas kļuva par svarīgu reliģijas sastāvdaļu. Rigvēdā ir minētas četras lielas
sociālās grupas, pazīstamas kā varnas, kas norāda uz to, ka sociālā sistēma,
kurā cilvēki tiek grupēti kastās, ir bijusi jau pirms tūkstošiem gadu. Rigvēdu
ciltis apdzīvoja subkontinenta ziemeļrietumu, ziemeļu centrālo daļu un Gangas
ieleju. 6. gadsimtā p.m.ē. uz dienvidiem no Himalajiem bija izveidojušās 16 par
mahadžanapadām sauktas atsevišķas valstiņas.

326. gadā p.m.ē. Maķedonijas ķēniņš Aleksandrs Lielais pēc Ahemenīdu impērijas
sagrāves iebruka Ziemeļindijā un iekaroja tagadējās Pendžābas teritoriju, tomēr
neuzdrošinājās karot ar Nanda impēriju un devās atpakaļ uz rietumiem.

321. gadā p.m.ē. Čandragupta Maurja dibināja lielu un centralizētu Maurju
impēriju, kas pastāvēja līdz 185. gadam p.m.ē. Čandraguptas mazdēls Ašoka
pakļāva gandrīz pilnīgi visu Indijas subkontinentu, vienīgi neliela teritorija
pašos Indijas dienvidos palika neiekarota. Ašoka pieņēma tajā laikā tikai
nelielas sektas līmenī esošo budismu. Viņa valdīšanas laikā tika uzcelts
tūkstošiem budistu svētnīcu, veicinātas misijas ārpus impērijas teritorijas, kā
rezultātā šī reliģija piedzīvoja strauju uzplaukumu.

Ap 320. gadu m.ē. Guptas dinastija dibināja plašu impēriju, kas Ziemeļu un
Centrālajā Indijā pastāvēja līdz 6. gadsimta vidum. Guptas periodā uzplauka
sanskrita literatūra, kur izceļamas ir Kālidāsas lugas un dzejoļi. Šajā laikā
uzplauka arī tēlniecība un sienas gleznojumu kultūra. Strauji attīstījās
astronomija un matemātika.

Pēc tam vairākus gadsimtus Indijas teritorijā regulāri iebruka ciltis no
Centrālāzijas un Tuvajiem Austrumiem. 8. gadsimtā sirojumus Indijas teritorijā
uzsāka arābi, tjurki un persieši. Tjurku musulmaņi vēlāk iekaroja lielāko daļu
no Ziemeļindijas un dibināja Deli sultanātu, kas pastāvēja no 13. gadsimta
sākuma līdz 16. gadsimtam. 13. gadsimta beigās mongoļu armija Čingizhana vadībā
rīkoja sirojumus uz Pendžābu. 1398. gadā Tamerlana armija iekaroja Deli,
samazinot sultanāta varenību.

1526. gadā Babūrs, kas bija gan Čingizhana, gan Tamerlana pēcnācējs, ienāca
Indijas ziemeļrietumus no Afganistānas un sagrāva Deli sultanātu, dibinot Mogolu
impēriju. Šī musulmaņu valsts savu varenību saglabāja līdz pat 18. gadsimtam.
Indijas dienvidi nekad pilnībā netika iekaroti, bet ziemeļos esoša impērija
Akbara un Šaha Džahāna valdīšanas laikā bija viena no varenākajām Āzijas
vēsturē. Aurangzeba, pēdējā mogolu valdnieka, valdīšanas laikā no 1658. līdz
1708. gadam Dekānā dzīvojošie marati sāka vājināt impēriju.

Tikmēr starp Eiropas lielvarām sākās cīņa par dominanci tirdzniecībā ar Indiju.
1498. gadā portugāļu jūrasbraucējs Vasko da Gama atklāja jūrasceļu uz Indiju,
apbraucot apkārt Labās Cerības ragam Āfrikas dienvidos. Portugāļi drīz vien
pakļāva Goā teritoriju Indijas rietumu krastā un tur izveidoja garšvielu
tirdzniecības bāzi. 17. gadsimta sākumā nīderlandieši, briti un franči sāka
apstrīdēt portugāļu monopolu tirdzniecībā ar indiešiem. 1600. gadā tika
izveidota Britu Austrumindijas kompānija, un tā gadsimta laikā dibināja vairākus
tirdzniecības posteņus vietās, kur mūsdienās atrodas Čennai, Mumbaja un Kalkāta.
Kalkāta, kas tajā laikā tika saukta par Kalkutu, bija Britu Indijas
galvaspilsēta no 1772. līdz 1912. gadam. 1740. gados sākās Francijas un
Lielbritānijas sāncensība kontroles iegūšanā pār tirdzniecību ar Indiju. Lai
vieglāk to būtu panākt, abas lielvaras veidoja alianses ar daudziem dažādiem
indiešu valdniekiem. Franči izveidoja lokālo karaspēku, un, izmantojot
Dienvidindijas valdnieku savstarpējās cīņas, pakļāva lielu daļu no Dekānas.

1751. gadā briti Roberta Klaiva vadībā iekaroja Arkotu, kuru pēc tam veiksmīgi
arī nosargāja no franču uzbrukumiem, bet 1757. gadā Klaiva uzvara pie Palaši
iezīmēja franču kundzības ēras beigas. Britu Austrumindijas kompānija bija
ieguvusi kontroli pār plašām teritorijām. Vēlāk tirdzniecības kontrole pārauga
arī politiskā kontrolē. Interesanti, ka Britu Austrumindijas kompānija, kas bija
privāts uzņēmums, galvenokārt izmantoja vietējos karavīrus (sipajus), kas bija
dzimuši un auguši Indijā. 1774. gadā Vorens Heistingss kļuva par pirmo Britu
Austrumindijas kompānijas ģenerālgubernatoru. Līdz 1849. gadam kompānija, gūstot
uzvaras un noslēdzot līgumus, valdīja teju vai visā Indijas subkontinentā.

Dažas valdonīgas metodes, ko izmantoja britu kompānija, piemēram, britu
misionāru mēģinājumi hinduistus pievērst kristietībai un eiropiešu muitas
ieviešana tradicionālo indiešu uzņēmumu izdevumiem, izraisīja lielu nemieru
vilni. 1857. gadā sabiedrībā izplatījās baumas, ka angļu karavīri savu
šaujamieroču patronas iesmērējot ar govju un cūku taukiem. Govis ir hinduisma
svētie dzīvnieki, savukārt cūkas islāmā ir nešķīsti dzīvnieki. Tādēļ izcēlās
Indiešu nemieri, kas bija plaša un bruņota sipaju sacelšanās pret britiem. Šie
nemieri turpinājās līdz 1858. gadam, kad asiņainā sacelšanās tika apspiesta. Tas
iezīmēja Britu Austrumindijas kompānijas varas norieta sākumu. 1858. gadā
pārvalde pār Indiju tika nodota Britu karaļnamam. 1876. gadā Lielbritānijas
parlaments nolēma, ka Indija ir daļa no Britu impērijas. Nākamajā gadā par
Indijas imperatori tika kronēta karaliene Viktorija. Indijas vicekaralis, kuru
iecēla britu karalis vai karaliene, valdīja tikai tieši Britu Indijas provincēs.
Hindu un musulmaņu prinči turpināja valdīt gandrīz 600 atsevišķās valstīs. Šīs
valstis nomināli bija autonomas, un tām tika aizliegts karot savā starpā.
Indijas vicekaralis turēja pa vienam pārstāvim katrā galmā, un viņa uzdevums
bija sniegt konsultācijas valdniekam.

Britu valdīšanas laikā tika nodrošināta iekšēja saskaņa starp Indijas teritorijā
dzīvojošajām tautām, kā arī attīstījās dažas no tautsaimniecības nozarēm. Briti
modernizēja pilsētas, izbūvēja ceļus un dzelzceļu, kanālus, veica apūdeņošanas
darbus, kā arī uzbūvēja dzirnavas, rūpnīcas un skolas. Viņi ieviesa Rietumu
pasaules likumus un policijas sistēmu. Šajā laikā ļoti maz indiešu tika iecelti
kādā no valdības krēsliem.

Indijas intelektuāļi, no kuriem daudzi bija izglītojušies Anglijā, sāka sapņot
par brīvu Indiju. 1885. gadā viņi dibināja politisko partiju, kura bija
pazīstama kā Indijas Nacionālais Kongress. Sākotnēji tā bija viduvēja reformu
partija, kuras mērķis bija indiešu ievēlēšana viņu pašu valdībā; vēlāk tā
aicināja iegūt neatkarību no Lielbritānijas. 1906. gadā tika izveidota Musulmaņu
līga, lai aizsargātu Indijas musulmaņu minoritātes politiskās tiesības. Dažus
gadus vēlāk tā pievienojās Kongresa partijai cīņā par Indijas neatkarību.
Turpmākās desmitgades šī apvienība veicināja hindu un musulmaņu vienotību, lai
gan abām grupām bieži vien bija lielas atšķirības. Pirmā pasaules kara laikā
Indijas bruņotie spēki cīnījās Sabiedroto pusē, bet pēc kara pieauga
nacionālistu saviļņojums. 1919. gadā Lielbritānijas parlaments pieņēma reformu
aktu, kas paredzēja katrai Indijas provincei savu padomi, kam bija neliela
kontrole lauksaimniecībā, izglītībā un veselības aizsardzībā; ieceltās britu
amatpersonas saglabāja kontroli pār pārējām jomām. Tajā pašā gada briti arī
iedeva valdībai represīvas pilnvaras, lai apspiestu pretošanos pret tās varu,
piemēram, politiskos aktīvistus ieslodzīja bez tiesas sprieduma.

Mohandass K. Gandijs no Kongresa partijas vadīja kustību pret britu varu tikai
ar nevardarbīgiem veidiem. Piemēram, viņš aicināja boikotēt britu ražotos
produktus un britu institūcijas. Vairāki simti tūkstoši pievienojās viņa
nevardarbīgajai kampaņai, un daudzi no viņiem, tai skaitā, arī Gandijs, tika
ieslodzīti. Kongresa partija ātri vien ieguva popularitāti. 1929. gadā par
partijas prezidentu tika ievēlēts Džavaharlals Neru. Tāpat kā Gandijs, arī Neru
veltīja visu savu laiku Indijas neatkarības iegūšanā. Pēc vairāku gadu ilgstošām
sarunām par to, kā reformēt Indijas konstitūciju, britu parlaments 1935. gadā
pieņēma aktu, kas provincēs paredzēja ievēlētus likumdevējus. Tomēr īpašuma un
izglītības prasības ievērojami ierobežoja vēlētāju skaitu. Lai aizsargātu
minoritāšu intereses, balsošana notika pēc sabiedriskajām grupām, tas ir,
musulmaņi, sikhi, kristieši un citi balsoja par kandidātiem, kas pārstāvēju viņu
pašu grupu. Šāda sistēma izraisīja reliģiskas nesaskaņas. Jau tā saspringtās
attiecības starp Indijā dzīvojošajiem hinduistiem un musulmaņiem pasliktinājās
pēc 1937. gada vēlēšanām, kurās veiksmīgi startēja hindu Kongresa partija.
Kongresa partija neiekļāva nevienu no Musulmaņu līgas biedriem savās provinču
valdībās.

Kad 1939. gadā sākās Otrais pasaules karš, Kongresa partija pieprasīja britiem,
lai tā pēc kara dod Indijai brīvību kā atlīdzību par Indijas aktīvu līdzdalību
karā. Briti nebija gatavi dot šādu solījumu, tādēļ Kongresa partija iebilda pret
Britu Indijas karaspēka iesaistīšanos karā. 1940. gadā Musulmaņu līga pieprasīja
nošķirt musulmaņu apdzīvotās provinces no Indijas, lai izveidotu neatkarīgu
valsti, kuru sauktu par Pakistānu. Turklāt vairāki indiešu valdnieki vēlējās
atjaunot savu valstu neatkarību, tomēr Indijas Kongresa partija uzstāja par
vienotu Indiju. 1942. gadā britu politiķi piedāvāja plānu, pēc kura Indijai pēc
kara būtu domīnijas statuss, bet arī šim piedāvājumam Indijas līderi nepiekrita.
Kad 1944. gada pavasarī agrāk Indijas sastāvā esošajā Birmā iebruka Japānas
impērijas karaspēks, Indijas karaspēks tomēr iesaistījās karā, izveidojot
brīvprātīgo armiju, kuru veidoja aptuveni 2,5 miljoni karavīru. Šajā laikā ļoti
strauji attīstījās rūpniecība, jo kara vajadzībām radās nepieciešamība pēc
dažāda veida precēm.

Britu Indija ieguva neatkarību 1947. gadā un tika sadalīta Indijas Savienībā un
Pakistānas Domīnijā. Pandžābas un Bengālijas provinču sadalīšana radīja
asiņainus nemierus starp sikhiem, hindiem un musulmaņiem. 1950. gada 26. janvārī
Indija tika pasludināta par republiku. Džavarharlals Neru kļuva par pirmo
Indijas premjerministru. Neru valdības laikā notika divi kari starp Indiju un
Pakistānu par Kašmīras provinci un viens karš ar Ķīnu. Indija kļuva par vienu no
Nepievienošanās kustības dibinātājvalstīm. Neru ekonomiskajā politikā bija
jūtama sociālistiska ievirze. Pēc Neru nāves 1964. gadā viņa vadītā Indijas
Nacionālais Kongresa partija saglabāja lielu ietekmi un, ar nelieliem
pārtraukumiem, veidoja Indijas valdību līdz 1996. gadam. Indijas premjerministri
šajā laikā bija Neru meita Indira Gandija un viņas dēls Radživs Gandijs.

1971. gadā Indija iesaistījās vēl vienā karā ar Pakistānu. Šī karā rezultātā no
Pakistānas austrumdaļas izveidojās neatkarīgā Bangladešas valsts. Lai cīnītos
pret saviem politiskajiem pretiniekiem, 1975. - 1977. gadā premjerministre
Indira Gandija izsludināja ārkārtas stāvokli. 1984. gadā Indiru Gandiju
nogalināja viņas miesassargi, kas bija saistīti ar sikhu separātistu grupu.

Pēc PSRS sabrukuma Indija 1990. gadu sākumā sāka atkāpties no sociālistiskās
ekonomiskās politikas un pastiprinājās hindu nacionālisms. 1992. gada decembrī
hindu nemiernieki izpostīja Babri Masjid mošeju, kam sekoja sadursmes starp
hinduistiem un musulmaņiem visā Indijā. 1990. gadu beigās pie varas nāca
nacionālistiskā Bharatiya Janata Partija (BJP). Tās vadībā Indija veica
kodolizmēģinājumus, 1998. gadā uzspridzinot 5 atombumbas. 2004. gada vēlēšanās
pie varas atgriezās Indijas Nacionālais Kongress, bet 2014. gada vēlēšanās
pārliecinoši uzvarēja BJP.

Indija, Indijas subkontinenta galvenā daļa, atrodas uz Indijas tektoniskās
plātnes, kas ir Indo-Austrālijas plātnes mazāka daļa. Indija robežojas ar
Pakistānu, Ķīnu, Mjanmu, Bangladešu, Nepālu un Butānu. Uz dienvidiem no Indijas
atrodas Indijas okeāns.

Indiju veidojošie ģeoloģiskie procesi sākās pirms septiņdesmit pieciem miljoniem
gadu, kad Indijas subkontinents, daļa no dienvidu superkontinenta Gondvānas,
uzsāka dreifēšanu ziemeļaustrumu virzienā; tā ilga piecdesmit miljonus gadu —
pāri tad vēl neizveidojušajam Indijas okeānam. Subkontinenta sekojošā sadursme
un subdukcija ar Eirāzijas plātni, izraisīja Himalaju, planētas augstāko kalnu,
pacelšanos un tie šobrīd norobežo Indiju ziemeļos un ziemeļaustrumos. Dienvidos,
tieši pie Himalajiem, bijušajā jūras dibenā plātne pārvietojoties radīja milzīgu
ieplaku, kas, pakāpeniski piepildoties ar upju nogulsnēm, izveidoja tagadējo
Indas-Gangas līdzenumu. Uz rietumiem no šī līdzenuma atdalīts ar Arāvalli kalnu
grēdu, atrodas Tara tuksnesis. Sākotnējā Indijas plātne šobrīd veido Indostānas
pussalu, vecāko un ģeoloģiski visstabilāko Indijas daļu, kas uz ziemeļiem
izplešas līdz pat Sātpuras un Vindhjas kalnu grēdām centrālajā Indijā. Šīs
paralēlās grēdas stiepjas no Arābijas jūras krasta Gudžarātā rietumos uz ar
akmeņoglēm bagāto Nāgpuras plato Džhārkhandas austrumos. Indostānas pussalas
dienvidu daļā atrodas Dekānas plato, ko no jūras piekrastes norobežo piekrastes
grēdas Rietumgati un Austrumgati; Dekānas plato sastāv no vecākajiem iežiem
Indijā; daži no tiem ir pat vairāk nekā miljardu gadu veci.

Indija atrodas uz ziemeļiem no ekvatora starp ziemeļu platuma 6°44' un 35°30' un
austrumu garuma 68°7' un 97°25'.

Indijas krasta līnija ir 7517 kilometrus gara; no tiem 5423 kilometri pieder
Indostānas pussalai, bet atlikušie 2094 kilometri Andamanu, Nikobaru un
Lakšadvīpu salām. Saskaņā ar Indijas flotes hidrogrāfiskajām kartēm, cietzemes
krasts ir šāda sastāva: 43% smilšu pludmales, 11% akmeņains krasts, ieskaitot
klintis, bet 46% ir purvaini krasti.

Starp nozīmīgākajām upēm, kuru izteka ir Himalajos un kas lielāko daļu plūst
cauri Indijai, ir Ganga un Brahmaputra, abas ietek Bengālijas līcī. Nozīmīgas
Gangas pietekas ir Jamuna un Kosī, kuru ārkārtīgi zemais slīpums ir cēlonis
ikgadējiem postošiem plūdiem. Galvenās pussalas upes, kuru kraujuma slīpums
pasargā to ūdeņus no pārplūšanas, ir Godāvari, Mahanadi, Kaveri un Krišnu, kas
visas arī ietek Bengālijas līcī; kā arī Narmada un Tāpi, kas ietek Arābijas
jūrā. Nozīmīgas Indijas piekrastes iezīmes ir purvainā Kačha Rietumindijā un
sanesu Sundarbani delta, ko Indija dala ar Bangladešu. Indijai ir divi
arhipelāgi: Lakšadvīpa — koraļļu atoli netālu no Indijas dienvidrietumu
piekrastes, un Andamanu un Nikobaru salas — vulkāniska salu virkne Andamanu
jūrā.

Indijas klimatu spēcīgi ietekmē Himalaji un Tara tuksnesis, kas regulē musonus.
Himalaji aizkavē auksto Centrālāzijas nolaides vēju ienākšanu, tādējādi
lielākajā daļā no Indijas subkontinenta ir siltāks nekā vairumā vietu līdzīgos
platuma grādos. Taras tuksnesim ir izšķiroša loma mitro dienvidrietumu vasaras
musonu vēju piesaistē, starp jūniju un oktobri nodrošinot Indijas nokrišņu
daudzuma lielāko daļu. Indijā klimats pārsvarā atbilst četrām galvenajām grupām,
tas ir tropiski mitrs, tropiski sauss, subtropu mitrs vai kalnu klimats.

Indijā ir 3 atšķirīgi gadalaiki: ziema, vasara un musonu gadalaiks. Ziema sākas
novembrī. Ziemai raksturīgs sausums un relatīvi zemākas temperatūras (dienā no
12-18 °C Deli līdz 30 °C Indijas dienvidos, naktī no 2-6 °C Deli līdz 20 °C
dienvidos). Martā ziemu nomaina vasara, ar ļoti karstu un sausu laiku. Maijā
dienas temperatūra lielā daļā Indijas sasniedz 40 °C. Jūnijā vasaru nomaina
musonu vēji, kas atnes spēcīgas lietusgāzes un nedaudz vēsāku laiku.

Indija sastāv no divdesmit deviņiem štatiem un septiņām savienības teritorijām.
Vēlētas likumdevējas vara un pārvalde, kas veidota pēc Vestminsteras modeļa ir
visiem štatiem un divām no savienības teritorijām — Pudučerri un Deli Valsts
galvaspilsētas teritorijai. Pārējo piecu savienības teritoriju tiešo pārvaldību
veic Centra iecelti administratori. Pēc Štatu Reorganizācijas likuma pieņemšanas
1956. gadā, štatus veidoja uz lingvistiskā pamata. Kopš tā laika šī struktūra
kopumā ir palikusi nemainīta. Katrs štats vai savienības teritorija ir sadalīti
administratīvajos iecirkņos. Iecirkņi, savukārt, ir tālāk iedalīti tehsilos un,
visbeidzot — ciematos.

Indijai, atrodoties Indomalajas ekozonā, piemīt nozīmīga bioloģiskā
daudzveidība. Kā viena no astoņpadsmit valstīm ar milzīgu daudzveidību, tā ir
mājvieta līdz 7,6% no visiem zīdītājiem, 12,6% no visiem putniem, 6,2% no visiem
rāpuļiem, 4,4% no visiem abiniekiem, 11,7% no visām zivīm un 6,0% no visām
ziedošajām augu sugām. Daudziem ekoreģioniem kā, piemēram, sholas mežiem, ir
ārkārtīgi augsts endēmisma rādītājs (t.i. tie ir sastopami tikai šajā reģionā);
kopumā 33% no Indijas augu sugām ir endēmiskas. Indiju meža sastāvs variējas no
Andamanu salu, Rietumugatu un Ziemeļaustrumindijas tropu lietus mežiem līdz
Himalaju skuju koku mežiem. Starp šīm galējībām Austrumindijā ir mitrie lapu
koku, galvenokārt šalu, meži; centrālajā un Dienvidindijā ir sausie lapu koku,
galvenokārt tīkkoka, meži, bet centrālajā Dekānā un rietumu Gangas līdzenumā ir
dzeloņaugu, pārsvarā dažādu akāciju veidu, meži. Starp nozīmīgākajiem Indijas
kokiem ir ārstnieciskais nīma (Azadirachta indica hi) koks, kas plaši tiek
izmantots Indijas tautas ārstnieciskajos līdzekļos. Pīpala vīģes koks, redzams
uz Mohendžo-daro zīmogiem, sniedza ēnu Budam Gautamam, kad viņš meklēja
apgaismību.

Daudzas Indijas sugas ir cēlušies no kopējām pirmsugām (taxa), kas nākušas no
Gondvānas, kam sākotnēji piederēja Indija. Indijas pussalas sekojošā virzīšanās
uz Laurāzijas zemes masīvu un sadursme ar to, uzsāka sugu masveida apmaiņu.
Tomēr vulkānu darbība un klimata izmaiņas pirms 20 miljoniem gadu bija iemesls
daudzu Indijas endēmisko varietāšu (formu) izmiršanai. Pēc tam no Āzijas, pa
diviem zooģeogrāfiskajiem ceļiem gar abām Himalaju malām Indijā ieradās
zīdītāji. Tā rezultātā tikai 12,6% no Indijas zīdītāju un 4,5% no putnu sugām ir
endēmiskas, pretstatā rāpuļu 45,8% un abinieku 55,8%. Ievērojami endēmiski ir
Nilgiri lapu pērtiķis (Trachypithecus johnii) un brūnais un karmīnsarkanais
Beddoma krupis (Bufo beddomii) no Rietumgati. Indijā ir 172 jeb 2,9% no
Vispasaules Dabas aizsardzības organizācijas noteiktajām apdraudētajām sugām.
Tajās ietilpst Āzijas lauva, Bengālijas tīģeris un Bengālijas grifs (Gyps
bengalensis), kuru apdraud drīza izzušana, saistīta ar tā barībā izmantoto
liellopu maitām, kas apstrādātas ar diklofenaku.

Pēdējās desmitgadēs tika secināts, ka cilvēku iejaukšanās ir apdraudējums
Indijas savvaļas dabai; kā reakcija tika būtiski attīstīta nacionālo parku un
aizsargājamo teritoriju sistēma, kas pirmo reizi tika ieviesta 1935. gadā. 1972.
gadā Indija ieviesa Dzīvās dabas aizsardzības likumu un projektu "Tīģeris", lai
garantētu kritisko dzīves vietu; papildus tam 1980. gadā tika ieviests Mežu
saglabāšanas likums. Līdz ar vairāk kā piecsimt dzīvās dabas rezervātiem, Indijā
ir arī trīspadsmit biosfēras liegumi, no kuriem četri ietilpst Pasaules
Biosfēras liegumu tīklā; divdesmit piecas pārmitrās zemes ir reģistrētas
Rāmsaras konvencijā.

Indijas konstitūcija, kura stājās spēkā 1950. gada 26. janvārī, ir garākā un
izsmeļošākā kādas valsts konstitūcija pasaulē. Konstitūcijas preambulā ir
noteikts, ka Indija ir suverēna, sociālistiska, laicīga un demokrātiska
republika. Indijai ir divpalātu parlaments, kas darbojas atbilstoši
Vestminsteras stila parlamentārajai sistēmai. Tās valsts pārvaldes modeli
parasti apzīmē kā "kvazi federālu" — ar spēcīgu centru un vājākiem štatiem, bet
kopš 1990. gadu beigām politisko, ekonomisko un sociālo pārmaiņu rezultātā tas
ir kļuvis arvien vairāk federāls.

Valsts galva ir Indijas prezidents, kuru uz pieciem gadiem netiešās vēlešanās
ievēl vēlēšanu kolēģija. Savukārt valdības galva ir Indijas premjerministrs,
kuram pieder lielākā daļa no izpildvaras. Pastāv vienošanās, ka prezidents par
premjerministru ieceļ tās partijas vai politiskās savienības pārstāvi, ko
atbalsta Indijas parlamenta apakšpalātas vairākums. Izpildvara sastāv no
prezidenta, viceprezidenta un no Indijas Ministru padomes, kuru vada
premjerministrs. Katram ministram ar portfeli ir jābūt ievēlētam vienā no
parlamenta palātām. Indijas parlamentārajā sistēmā izpildvara ir pakļauta
likumdevējai varai, un premjerministrs un viņa padome ir tieši atbildīgi
parlamenta apakšpalātai.

Indijas likumdevēja varu veido divpalātu parlaments, kas sastāv no augšpalātas,
kas tiek saukta par Rajya Sabha (Štatu palātu) un no apakšpalātas, kas tiek
saukta par Lok Sabha (Tautas palātu). Štatu palātā ir 245 pastāvīgie locekļi,
kas strādā sešu gadus. Vairumu netieši ievēl štata un teritoriālās likumdevējas
iestādes proporcionāli štata iedzīvotāju skaitam. 543 no 545 Tautas palātas
locekļiem tiek ievēlēti ar tiešu tautas balsošanu un pārstāv atsevišķus vēlēšanu
apgabalus piecu gadu garumā. Ja prezidents uzskata, ka anglo-indiešu kopiena nav
pienācīgi pārstāvēta, tad atlikušos divus locekļus viņš ieceļ no kopienas vidus.

Indijas tiesu vara ir centralizēta un tai ir trīs līmeņi — Augstākā tiesa, ko
vada Indijas Galvenais tiesnesis, divdesmit viena Augstākā tiesa un liels skaits
iztiesāšanas tiesu. Augstākā tiesa ir primāri kompetenta lietās, kas skar
pamattiesības un nesaskaņās starp štatiem un Centru, un tai ir apelācijas
jurisdikcija pār Augstajām tiesām. Tā ir juridiski neatkarīga, un tā ir tiesīga
izziņot likumus un atcelt Savienības vai štata likumus, kas ir pretrunā ar
Indijas konstitūciju. Viena no vissvarīgākajām Augstākās tiesas funkcijām ir
Indijas konstitūcijas galējā interpretācija.

Indija ir pasaulē lielākā demokrātiskā valsts pēc iedzīvotāju skaita. Vairumā
gadu pēc neatkarības iegūšanas, federālo pārvaldi realizēja Indijas Nacionālais
kongress (INC). Štatu politiku ietekmē vairākas nacionālās partijas, tai skaitā
INC, Bhartiya Janata Party (BJP), Indijas Komunistiskā (marksistu) partija
(CPI(M)) un dažādas reģionālās partijas. INC bija parlamentārais vairākums no
1950. līdz 1990. gadam, izņemot divus īsus laikaposmus. INC nebija pie varas
starp 1977. un 1980. gadu, kad vēlēšanās uzvarēja Janata Party, pateicoties
sabiedrības neapmierinātībai ar ārkārtas stāvokli, ko bija deklarējusi
premjerministre Indira Gandija. Janata Dal Nacionālās frontes koalīcija
savienībā ar Kreisās frontes koalīciju uzvarēja 1989. gada vēlēšanās, bet spēja
noturēties pie varas tikai divus gadus. Tā kā 1991. gada vēlēšanās neviena no
politiskajām partijām neieguva vairākumu, INC izveidoja mazākuma valdību
premjemrministra P.V. Narasimha Rao vadībā, kas nostrādāja pilnu piecu gadu
termiņu.

No 1996. līdz 1998. gadam federālajā valdībā bija nemiera periods ar vairākām
īslaicīgām valdošajām apvienībām. 1996. gadā, pēc Apvienotās frontes koalīcijas,
kurā neietilpa ne BJP, ne INK, uz īsu laiku valdību izveidoja BJP. 1998. gadā
BJP kopā ar vairākām citām partijām izveidoja Nacionālo Demokrātisko aliansi
(NDA) un kļuva par pirmo ne Kongresa valdību, kas nostrādāja pilnu piecu gadu
termiņu. 2004. gada Indijas vēlēšanās lielāko skaitu no Lok Sabha vietām ieguva
NIK un izveidoja koalīcijas valdību, kas tika saukta par Apvienoto Progresīvo
aliansi (APA) un ko atbalstīja dažādas kreisā novirziena partijas un BJP
opozīcijā esošie dalībnieki. Indijas vispārējās vēlēšanās 2009. gadā vēlreiz pie
varas nāca APA, lai gan kreiso partiju īpatsvars koalīcijā bija krasi
samazinājies.

Kopš neatkarības iegūšanas 1947. gadā Indija ir uzturējusi draudzīgas attiecības
ar lielāko daļu valstu. Tā uzņēmās vadošo lomu 1950. gados, aizstāvot Eiropas
koloniju neatkarību Āfrikā un Āzijā. Indija bijusi iesaistīta divos īsos
militāros iebrukumos kaimiņvalstīs; tie bija Indijas Miera uzturēšanas spēki
Šrilankā un operācija "Kaktuss" Maldivu salās. Indija ir Nāciju Sadraudzības
dalībvalsts un Nepievienošanās Kustības dibinātājvalsts. Pēc Ķīnas-Indijas kara
un 1965. gada Indijas-Pakistānas kara Indijai izveidojās draudzīgas attiecības
ar Padomju Savienību un tādas tās palika līdz pat Aukstā kara beigām. Indija
karoja divos karos ar Pakistānu pār Kašmīras konfliktu. Trešā Indijas un
Pakistānas kara rezultātā radās Bangladeša (toreiz kā Austrumpakistāna). Tāpat
Siačenas šļūdonis ir bijis iemesls atsevišķām sadursmēm starp abām valstīm.
1999. gadā starp Indiju un Pakistānu risinājās nepieteikts karš par Kargilu.

Pēdējos gados Indijai ir bijusi nozīmīga loma SAARC (Dienvidāzijas reģionālās
sadarbības asociācijā) un PTO (Pasaules Tirdzniecības organizācijā). Trīsdesmit
piecas Apvienoto Nāciju miera uzturēšanas operācijas četros kontinentos Indija
ir atbalstījusi gandrīz ar 55000 militārpersonām un policistiem. Par spīti
kritikai un militārajām sankcijām, Indija neatlaidīgi ir atteikusies parakstīt
līgumu par vispārējo atomieroču izmēģinājumu aizliegumu un atomieroču
neizplatīšanas līgumu, tā vietā dodot priekšroku savas kodolprogrammas
suverenitātes saglabāšanai. Jaunākās Indijas valdības iniciatīvas nostiprināja
attiecības ar Savienotajām Valstīm, Ķīnu un Pakistānu. Ekonomiskajā sfērā
Indijai ir tuvas attiecības ar citām jaunattīstības valstīm Dienvidamerikā,
Āzijā un Āfrikā.

Indija uztur trešos lielākos militāros spēkus pasaulē, kas sastāv no Indijas
Armijas, Flotes, Gaisa spēkiem un tādus palīgspēkus kā Paramilitārie spēki,
Krasta apsardze un Stratēģisko Spēku pavēlniecība. Indijas Bruņoto spēku
augstākais komandieris ir Indijas prezidents. Indija aizsardzībā cieši
sadarbojas ar Krieviju, Izraēlu un Franciju, kas ir tās galvenie ieroču
piegādātāji. Aizsardzības Pētījumu un Attīstības organizācija (APAO) pārrauga
vietējo uzlaboto ieroču un militārā aprīkojuma izstrādi, ieskaitot ballistiskās
raķetes, iznīcinātājlidmašīnas un smagos kaujas tankus, nolūkā samazināt Indijas
atkarību no ārzemju importa. Pēc 1974. gada pirmā kodolizmēģinājuma Indijas
rīcībā nonāca kodolenerģija, vēlāk tika veikta Operācija "Smaidošais Buda" un
1998. gadā — arī apakšzemes izmēģinājumi. Indija attiecībā pret kodolieročiem
uztur "pirmā neuzbrukšanas" politiku. 2008. gada 10. oktobrī tika parakstīts
Indijas un Savienoto Valstu civilās kodolenerģijas līgums, pirms kura Indija
saņēma atteikumus no Starptautiskās Atomenerģijas aģentūras (SAA) un
Atompiegādātāju grupas (APG), tādējādi tika izbeigti ierobežojumi
kodoltehnoloģiju tirdzniecībā, ar kuriem Indija de facto ir kļuvusi par sesto
kodolspēku pasaulē.

Indija ir otra lielākā valsts pasaulē pēc iedzīvotāju skaita. Tajā dzīvo 1,17
miljardi iedzīvotāju, kas ir 17% no visas pasaules iedzīvotāju skaita, Lielāka
valsts pēc iedzīvotāju skaita ir tikai Ķīna. Pēdējos 50 gados, attīstoties
medicīnai, ir piedzīvots straujš iedzīvotāju skaita pieaugums un
lauksaimniecības ražīguma masveida pieaugums, ko izraisīja zaļā revolūcija.
Gandrīz 70% indiešu mīt lauku apvidos, lai gan pārcelšanās uz lielākām pilsētām
pēdējās desmitgadēs ir novedusi pie dramatiska valsts pilsētu iedzīvotāju skaita
pieauguma. Lielākās pilsētas ir Mumbaja (Bombeja), Deli, Bengalūru, Kolkata
(Kalkuta) un Čennaja (Madrasa).

Indija pēc Āfrikas kontinenta ir ģeogrāfiskā vieta ar vislielāko kultūras,
lingvistikas (valodniecisko) un ģenētisko dažādību pasaulē. Indija ir dzimtene
divām galvenajām valodu saimēm: indoeiropiešu (tajā runā apmēram 74%
iedzīvotāju) un dravīdu (runā apmēram 24%). Citas valodas, kurās runā Indijā,
nāk no austro-aziātiskajām un timetas-birmas valodu saimēm. Hindi, ar vislielāko
skaitu runājošo, ir savienības oficiālā valoda. Biznesā un pārvaldē plaši tiek
izmantota angļu valoda un tai ir "papildus oficiālās valodas" statuss; kas ir
svarīgi arī izglītībā, sevišķi vidējā vai augstākajā. Bez tam, katram štatam un
savienības teritorijai ir sava oficiālā valoda un konstitūcijā sevišķi atzīmēta
21 cita valoda, kurā tiek pietiekoši runāts vai arī tām ir klasisko valodu
statuss. Lai gan daudzus gadus kā klasiskās valodas ir pētītas sanskrits un
tamilu valoda, Indijas valdība, izmantojot pati savus kritērijus, ir piešķīrusi
klasiskās valodas statusu kannādas un telugu valodām. Indijas dialektu skaits ir
1652.

Vairāk kā 800 miljoni indiešu (80,5%) ir hinduisti. Citas reliģiskās grupas ir
musulmaņi (13,4%), kristieši (2,3%), sikhi (1,9%), budisti (0,8%), džainisti
(0,4%), ebreji, zoroastrieši, bahāisti un citas. Ciltīs ietilpst 8.1% no
iedzīvotājiem. Indijā ir trešais lielākais musulmaņu skaits pasaulē un visvairāk
musulmaņu, kas dzīvo ne musulmaniskā valstī.

Indijas rakstītprasmes līmenis ir 64,8% (53,7% sievietēm un 75,3% vīriešiem).
Keralas štatā ir visaugstākais rakstītprasmes rādītājs — 91%, turpretī Bihārā ir
zemākais — 47% Dzimumu attiecība valstī ir 944 sievietes uz 1000 vīriešiem.
Vidējais vecums Indijā ir 24,9 gadi un iedzīvotāju pieaugums ir 1,38% gadā; uz
katriem 1000 cilvēkiem gadā piedzimst 22,01. Kā valsts svētki tiek atzīmēti visu
trīs lielo reliģiju svētki.

Visā laika posmā no 1950. līdz 1980. gadiem Indija sekoja sociālistu iedvesmotai
politikai. Ekonomiku ierobežoja plaši priekšraksti, protekcionisms un
sabiedriskās īpašumtiesības, kas noveda pie vispārējas korupcijas izplatības un
lēna ekonomiskā pieauguma. Tika nacionalizēti komunikāciju, aviācijas un banku
sektori un ierobežota konkurence daudzos citos sektoros. Sākot ar 1991. gadu
valsts sāka virzīties uz tirgus sistēmu. Politikas maiņu 1991. gadā radīja akūta
maksājumu bilances krīze un kopš tā laika uzsvars tiek likts uz ārējo
tirdzniecību un ārējo investīciju izmantošanu kā Indijas ekonomikas neatņemamu
sastāvdaļu. Valdība uzsāka ekonomiskās reformas, samazinot ievedmuitas,
reformējot finanšu sfēru un atbalstot konkurenci un brīvo tirgu. Reformu
rezultātā ir strauji augusi ārējā tirdzniecība.

Indijas ekonomika ir viena no visātrāk augošajām pasaulē ar 5,8% vidējo ikgadējo
IKP pieaugumu pēdējās divās desmitgadēs. Tai ir pasaulē otrs lielākais
darbaspēka daudzums — 516,3 miljoni cilvēku. Lauksaimniecības sektors saražo 28%
no IKP; pakalpojumu un rūpnieciskie sektori attiecīgi veido 54% un 18% no IKP.
Galvenie lauksaimniecības produkti ir rīsi, kvieši, augu eļļas, kokvilna, džuta,
tēja, cukurniedres, kartupeļi; liellopi, Āzijas bifeļi, aitas, kazas, mājputni;
zivis. Galvenās rūpniecības nozares ir tekstilrūpniecība, ķīmiskā rūpniecība,
pārtikas ražošana, tērauda rūpniecība, transporta iekārtu ražošana, cementa
rūpniecība, kalnrūpniecība, nafta, mašīnbūve un programmatūru izstrāde. 1985.
gadā Indijas tirdzniecība no 6% ir sasniegusi nosacīti mērenu daļu — 2006. gadā
tā sastādīja 24% no IKP. Indijas daļa kopējā pasaules tirdzniecībā ir sasniegusi
1%. Galvenās eksportpreces ir naftas produkti, tekstilizstrādājumi, dārgakmeņi
un juvelierizstrādājumi, programmatūra, mašīnbūves preces, ķimikālijas, ādas
izstrādājumi. Savukārt galvenās importa preces ir jēlnafta, iekārtas,
dārgakmeņi, mēslojums un ķimikālijas.

Indijas iekšzemes kopprodukts ir 1,089 triljoni USD, kas to padara par
divpadsmito lielāko ekonomiku pasaulē vai ceturto lielāko pēc atbilstošajiem
enerģijas patēriņa tarifiem. Indija ar nominālajiem ienākumiem 977 USD uz vienu
iedzīvotāju ir 128. vietā pasaulē. 2000. gadu beigās Indijas ekonomikas
pieaugums tiek rēķināts kā vidēji 7,5% gadā, kas dod dubultus vidējos ienākumus
desmitgadē.

Lai gan Indijas ekonomika pēdējās desmitgadēs ir iespaidīgi pieaugusi, tajā
joprojām ir lielākais nabadzīgo iedzīvotāju īpatsvars pasaulē un augstākais
rādītājs starp citām pasaules valstīm nepietiekošam uzturam bērniem līdz trīs
gadu vecumam (46% 2007. gadā).

Iedzīvotāju īpatsvars, kas dzīvo zem jaunās starptautiski noteiktās nabadzības
robežas — 1,08 USD dienā (nominālais pirktspējas līmenis, PSL — 21,6 rūpijas
dienā pilsētu apgabalos un 14,3 rūpijas lauku apvidū 2005. gadā), ir
samazinājies no 60% 1981. gadā līdz 42% 2005. gadā — tas trešais augstākais
rādītājs Dienvidāzijā pēc Nepālas un Bangladešas, neskatoties uz kopumā
augstākajiem ienākumiem uz vienu iedzīvotāju, 85,7% no iedzīvotājiem 2005. gadā
iztika ar mazāk kā 2,50 USD dienā (PSL), salīdzinot ar 80,5% Āfrikā, Sahāras
tuksneša dienvidu daļā. Lai gan Indija pēdējās desmitgadēs ir izvairījusies no
bada, pusei no bērniem ir nepietiekams svars, kas ir viens no augstākajiem
rādītājiem pasaulē un gandrīz divkārt lielāks nekā jau pieminetajā Āfrikas daļā.

Iesāktās reformas tiek uzmanīgi vērotas un globālajā ekonomikā Indija varētu
kļūt par ietekmīgu valsti. Goldmena Sača (Goldman Sachs) ziņojums pareģo, ka "no
2007. līdz 2020. gadam Indijas IKP uz vienu iedzīvotāju četrkāršosies," un ka
Indijas ekonomika 2043. gadā pārspēs Savienoto Valstu ekonomiku, bet "Indija
paliks zemu ienākumu zeme vairākas desmitgades, ar ienākumiem uz vienu
iedzīvotāju zemāku kā citiem BRIC (Brazīlija, Krievija, Indija, Ķīna)
dalībniekiem. Bet ja tā spēs atbilst savām augšanas iespējām, tā var kļūt par
pasaules ekonomikas dzinēju un būtiskāko veicinātāju izdevumu pieaugumu
izraisīšanā." Lai gan Indijas ekonomika pēdējo divu desmitgažu laikā ir
neatlaidīgi augusi, tās pieaugums ir bijis nevienmērīgs, ja salīdzina dažādas
sociālās grupas, ekonomiskās grupas, ģeogrāfiskos apgabalus un lauku, pilsētu
apvidus. Pasaules Banka ir ieteikusi kā vissvarīgākās prioritātes noteikt
sabiedriskā sektora reformu, infrastruktūru, lauksaimniecības un lauku reģionu
attīstību, darbaspēka regulējumu atcelšanu, reformas atpalikušajos štatos un
HIV/AIDS.

Indijas kultūra ir iezīmīga ar savu augsto sinkrētisma pakāpi un kulturālo
plurālismu. Tas tiek apzināts, lai pasargātu izveidojušās tradīcijas, tomēr tas
uzsūc arī jaunas paražas, tradīcijas un idejas no iebrucējiem un imigrantiem un
izplata savas kultūras ietekmi uz pārējām Āzijas daļām. Tradicionāli Indijas
sabiedrību kontrolē samērā strikta sociālā hierarhija. Indijas kastu sistēma
Indijas subkontinentā nosaka sociālo noslāņošanos un sociālos ierobežojumus,
kurā sociālās šķiras nosaka tūkstošiem endogāmu pārmantoto grupu, kas bieži tiek
sauktas par jātis vai par kastām.

Tradicionālās ģimenes vērtības Indijā tiek ļoti cienītas un patriarhālās ģimenes
ar kopā dzīvojošām vairākām paaudzēm ir norma, lai gan pilsētās par izplatītu
kļūst kodola ģimene, kas parasti sastāv tikai no laulātajiem un viņu bērniem.
Nomācošo vairākumu indiešu ir apprecinājuši viņu vecāki vai citi godājami
ģimenes locekļi, ar līgavas un līgavaiņa piekrišanu. Laulības ir paredzētas uz
visu dzīvi, un šķiršanos īpatsvars ir ārkārtīgi mazs. Vēl joprojām izplatītas ir
bērnu laulības — puse no Indijas sievietēm ir apprecējušās pirms 18 gadu,
pilngadības sasniegšanas.

Indijas virtuvi raksturo plaša reģionālo stilu dažādība un izsmalcināts garšaugu
un garšvielu izmantojums. Galvenā pārtika reģionā ir rīsi (sevišķi dienvidos un
austrumos) un kvieši (vairāk ziemeļos). Garšvielas, kas sākotnēji bija vietējās
Indijas subkontinentā, tagad tiek patērētas visā pasaulē — tie ir melnie pipari;
turpretī visā Indijā populāros asos čili piparus ieviesa portugāļi.

Daudziem Indijas svētkiem ir reliģioza izcelsme, lai gan daži no tiem tiek
svinēti neatkarīgi no kastas un ticības. Daži populārākie svētki ir Divali,
Ganeša čaturtkhi, Ugadi, Thai Pongal, Holi, Onam, Vijayadasami, Durga Puja,
Dzīru svētki, Bakr-Id, Ziemassvētki, Buddha Jayanti (Vesaka — Gautamas Budas
dzimšanas diena) un Vaisakhi. Indijā ir trīs valstiskās brīvdienas. Citas
brīvdienas, no deviņām līdz divpadsmit, tiek oficiāli ievērotas atsevišķos
štatos. Reliģiskās prakses ir ikdienas dzīves neatņemama sastāvdaļa un ir ļoti
sabiedriska lieta.

Indijas arhitektūra ir viena no jomām, kas attēlo Indijas kultūras dažādību.
Daudz kas no tās, ieskaitot tādus ievērojamus pieminekļus kā Tadžmahāls un citus
Mogulu arhitektūras piemērus un Dienvidindijas arhitektūru, veido seno un
daudzveidīgo vietējo tradīciju sajaukumu no atsevišķām valsts daļām un ārzemēm.
Vietējā arhitektūra redzama arī ievērojama reģionālā dažādība.

Indijas mūzika aptver plašu tradīciju un reģionālo stilu diapazonu. Klasiskā
mūzika galvenokārt ietver divus žanrus — Ziemeļindijas hindustani un
Dienvidindijas karnātiskās tradīcijas un to dažādos atvasinājumus reģionālās
tautas mūzikas veidā. Populārās mūzikas veidi ir filmu un tautas mūzika; labi
pazīstama mūsdienu forma ir baulu sinkrētiskā mūzika.

Indijas dejām arī ir atšķirīgas formas — tautas un klasiskā. Starp labi zināmām
tautas dejām ir bhangra no Pendžābas, bihu no Assamas, čhau no Rietumbengāles,
džarkhanda un sambalpuri no Orisas un ghomara no Radžastānas. Indijas Nacionālās
mūzikas, dejas un drāmas akadēmijas kā klasiskās dejas ir apstiprinājusi astoņas
dejas formas, daudzas stāstījuma veidā un ar mitoloģiskiem elementiem. Tās ir:
bharatanatjama no Karnatakas štata un Tamilnadas, kathaka no Utara Pradešas,
kathakali un mohinijatama no Keralas, kučipudi no Andra Pradešas, manipuri no
Manipuras, odissi no Orisas un satrija no Asamas.

Indijas teātra mākslā bieži tiek iekļauta mūzika, deja un improvizēti vai
rakstīti dialogi. Tā bieži ir balstīta indusu mitoloģijā, bet tajā ir arī
aizguvumi no viduslaiku romāniem un sociālo un politisko notikumu jaunumi.
Indijas teātra māksla ietver bhavai no Gudžaratas štata, jatru no
Rietumbengālijas, nautanki un ramlilu no Ziemeļindijas, tamašu no Maharaštras,
burrakatu no Andra Pradešas, terukutu no Tamilnadas un jakšaganu no Karnatakas.

Indijas kino industrija ir lielākā pasaulē. Bolivuda, kas bāzēta Mumbajā, ražo
komerciālās filmas hindi valodā un ir visražīgākā kino industrija pasaulē. Ir
iesakņojušās tradīcijas arī kinematogrāfijai bengāļu, kannadas, malajalamas,
marathi, tamilu un telugu valodās.

Indijas literatūras agrīnākie darbi bija mutveidā un tika pierakstīti tikai
vēlāk. Tie bija tādi sanskrita literatūras darbi kā agrīnās Vēdas, episkās
poēmas Mahābhārata un Ramajāna, drāma Abhijñānaśākuntalam (Śakuntalā atzīšana)
un poēzija Mahākāvja un Sangamas literatūra tamilu valodā. Rabindranats Tagore,
kas ieguva Nobela prēmiju 1913. gadā, ir starp mūsu laikmeta rakstniekiem, kas
darbojušies indiešu vai angļu valodā.

Indijas nacionālais sporta veids ir lauka hokejs, ko pārzina un vada Indijas
Hokeja federācija. Indijas lauka hokeja komanda 1975. gadā ir izcīnījusi
Pasaules kausu vīriešiem un 8 zelta, 1 sudraba un 2 bronzas medaļas Olimpiskajās
spēlēs. Tomēr vispopulārākais sporta veids ir krikets; Indijas kriketa izlase
uzvarēja 1983. gada Pasaules kausa kriketā izcīņā un 2007. gadā ICC Pasaules
Twenty20 kriketa līgā, bet 2002. gadā dalīja ICC čempionu godalgas ar Šrilanku.
Kriketu Indijā un vietējās sacensības, ieskaitot Randži balvu, Dulīpas balvu,
Deodharas balvu, Irani balvu un Pretendentu sēriju, pārzina Indijas Kriketa
uzraudzības padome. Bez tam Indijas kriketa līga un Indijas premjerlīga organizē
Twenty20 sacensības.

Pateicoties Indijas Deivisa kausa komandai, aizvien populārāks kļūst teniss. Arī
futbols ir populārs sporta veids Indijas ziemeļaustrumos, Rietumbengālē, Goa un
Keralā. Indijas futbola izlase vairākas reizes ir ieguvusi Dienvidāzijas Futbola
federācijas kausu. Šahs, ko parasti uzskata par radušos Indijā, palielinoties
Indijas lielmeistaru skaitam, arī iegūst popularitāti. Tradicionālie sporta
veidi valsts mērogā ir kabaddi, kho kho un gilli-danda. Indija ir arī seno cīņas
mākslu kalaripajatu un varma kalai dzimtene.

Radživa Gandija Khel Ratna (tulkojumā no hindi valodas — "sporta dārgums") un
Ardžunas balva ir Indijas augstākie apbalvojumi par sasniegumiem sportā, bet
Dronačarjas balva tiek piešķirta par izcilību trenera darbībā. Indija rīkoja vai
piedalījās rīkošanā Āzijas spēlēs 1951. un 1982. gadā un Pasaules Kausā kriketā
1996. gadā. Ir plānots arī rīkot 2010. gada Sadraudzības spēles un 2011. gada
Pasaules Kausu kriketā.



https://lv.wikipedia.org/wiki/2016._gada_Vasaras_Olimpisk%C4%81s_sp%C4%93les

2016. gada vasaras olimpiskās spēles (portugāļu: Jogos Olímpicos de Verão de
2016) jeb XXXI olimpiskās spēles, arī Rio 2016, bija trīsdesmit pirmās vasaras
olimpiskās spēles. Tās no 2016. gada 5. augusta līdz 21. augustam notika
Riodežaneiro, Brazīlijā. Tajās piedalījās vairāk kā 11 000 sportistu no 206
valstīm. Pirmo reizi olimpiskajās spēlēs piedalījās sportisti no Kosovas un
Dienvidsudānas, ar vairākiem sportistiem tika pārstāvēta bēgļu komanda. Pēc
2016. gada olimpiskajām spēlēm no 7. līdz 18. septembrim Riodežaneiro notiks arī
paraolimpiskās spēles.

Kopumā tika sadalīti 306 medaļu komplekti 31 sporta veidā. Pēc ilgāka
pārtraukuma olimpiskajās spēlēs bija golfs, kā arī pirmo reizi regbijs-7. Spēles
tika aizvadītas 33 stadionos Riodežaneiro, kā arī pa vienam stadionam Sanpaulu,
Beluorizonti, Salvadorā, Braziljā un Manausā.

Norises vietu Starptautiskā Olimpiskā komiteja noteica savā 121. sesijā
Kopenhāgenā, Dānijā. Šī bija pirmā reize, kad olimpiskās spēles notika
Dienvidamerikā, trešā reize, kad tās notika Dienvidu puslodē (abas iepriekšējās
reizes tās rīkoja Austrālija). Tāpat šī bija pirmā reize, kad tās notika
portugāliski runājošā valstī, pirmā reize kopš Sidnejas olimpiskajām spēlēm
2000. gadā, kad tās nenotika valsts galvaspilsētā, un otrās olimpiskās spēles
Latīņamerikā pēc Mehiko, kas tās rīkoja 1968. gadā. Šīs bija pirmās vasaras
olimpiskās spēles pēc Tomasa Baha stāšanās Starptautiskās Olimpiskās komitejas
vadītāja amatā.

Dažas nedēļas pirms olimpisko spēļu sākuma tika paziņots, ka dopinga skandāla
dēļ daļai Krievijas sportistu (tai skaitā visiem vieglatlētiem, svarcēlājiem
u.c. sporta veidu pārstāvjiem) tiks liegta dalība olimpiskajās spēlēs.

Riodežaneiro par 31. vasaras olimpisko spēļu mājvietu tika izvēlēta 2009. gada
2. decembrī 121. Starptautiskās Olimpiskās komitejas sesijas laikā Kopenhāgenā.
Cīņā par spēļu rīkošanu tā apsteidza Madridi (Spānija), Tokiju (Japāna) un
Čikāgu (ASV). Vēl bija pieteikušās, bet nenonāca līdz finālbalsojumam, Baku
(Azerbaidžāna), Doha (Katara) un Prāga (Čehija).

Šis kalendārs ir balstīts uz informāciju, kas bija olimpisko spēļu biļešu
tirdzniecības sākšanas dienā 2015. gada 31. martā.

Latvijai šīs bija 11. vasaras olimpiskās spēles. Latvijas delegācijā bija
iekļauti 33 sportisti, kas valsti pārstāvēja 12 sporta veidos. Latvijas karogu
atklāšanas ceremonijā nesa BMX riteņbraucējs Māris Štrombergs.



https://lv.wikipedia.org/wiki/R%C4%ABga

Rīga ir Latvijas galvaspilsēta un galvenais rūpnieciskais, darījumu, kultūras,
sporta un finanšu centrs Baltijas valstīs, kā arī nozīmīga ostas pilsēta. Ar
Veidne:704 400 iedzīvotājiem (2016. gada 1. janvāris) tā ir lielākā pilsēta
Baltijas valstīs un trešā lielākā pilsēta (pēc Sanktpēterburgas un Stokholmas)
visā Baltijas jūras reģionā (pēc iedzīvotāju skaita pilsētas robežās). Rīgas
pilsētas platība ir 307,17 km2. Rīgas pilsētas robežās dzīvo aptuveni viena
trešdaļa, bet Rīgas aglomerācijā (Rīga un tai pieguļošā teritorija, ieskaitot
tuvākās pilsētas) gandrīz puse (0,94 miljoni) visu Latvijas iedzīvotāju. Rīgas
plānošanas reģionā 2010. gada sākumā dzīvoja 1 081 137 iedzīvotāji.

Rīgas vēsturiskais centrs ir iekļauts UNESCO Pasaules kultūras mantojuma
sarakstā un tas ir ievērojams ar jūgendstila arhitektūru, kurai pēc UNESCO
viedokļa nav līdzīgu pasaulē. Rīga bija viena no 2014. gada Eiropas kultūras
galvaspilsētām.

Kopš dibināšanas 1201. gadā līdz mūsu dienām Rīga ir Baltijas valstu lielākā
pilsēta un viena no ievērojamākajām ostām Baltijas jūras austrumdaļā. Politiski
un administratīvi tā ilgu laiku bijusi reģiona politiskais centrs, bet sākot ar
20. gadsimtu — Latvijas Republikas galvaspilsēta.

21. gadsimta pirmā desmitgade iezīmējās ar strauju celtniecības apjoma
pieaugumu, kuru veicināja Latvijas straujā ekonomiskā izaugsme 2000. gados. Rīgā
tika uzceltas daudzas daudzstāvu dzīvojamās un ofisu ēkas, no kurām pirmā
atjaunotās Latvijas augstceltne bija Saules akmens Ķīpsalā. Tika sākta Latvijas
Nacionālā bibliotēkas ēkas — "Gaismas pils" celtniecība. 2008. gadā tika atklāts
Dienvidu tilts, kurš bija pirmais kopš 1970. gadiem uzbūvētais tilts pār
Daugavu. Rīgas Satiksme pilnībā atjaunoja autobusu parku, kā arī daļēji
atjaunoja trolejbusu un tramvaju parku.

2003. gadā Rīgā notika Eirovīzijas dziesmu konkurss. 2006. gada maijā Rīgā
notika Pasaules čempionāts hokejā, bet tā paša gada novembrī 19. NATO samits.

Sakarā ar globālo finanšu krīzi 2008. gadā Latvijas ekonomika pēc rekordstraujas
attīstības 2000. gados pārkarsa. Nonākot recesijā, daudzi celtniecības un
attīstības projekti tika ierobežoti vai apturēti, tomēr bija arī projekti, kuru
attīstība apturēta netika. Nozīmīgākie no tiem bija Dienvidu tilts ar
piebraucamajiem ceļiem abpus Daugavas, kā arī Latvijas Nacionālās bibliotēkas
jaunā ēka (tā dēvētā "Gaismas pils").

Rīgas pilsēta atrodas Latvijas centrālajā daļā, Rīgas jūras līča dienvidu
piekrastē, Viduslatvijas zemienē, Rīgavas un Tīreļu līdzenuma teritorijā, abos
Daugavas krastos (teritoriju Daugavas kreisajā krastā sauc par Pārdaugavu). Rīga
ir tipiska līdzenuma pilsēta ar atsevišķiem pauguriem, no kuriem augstākais ir
Dzegužkalns — 26 metri virs jūras līmeņa. Vidējais virsmas augstums ir aptuveni
6 metri.

Rīgas klimata veidošanā svarīga nozīme ir Atlantijas okeāna mēreno platuma grādu
gaisa masām, kas saistītas ar aktīvu ciklonisko darbību. Tāpēc te bieži ir
nokrišņi un apmācies laiks. Vasaras ir relatīvi vēsas. Aptuveni 220 dienas gadā
Rīgā valda jūras gaisa masas. Klimatu ietekmē arī apbūve, saimniecisko objektu
izvietojums, laukumu un parku platība, lielu ūdenstilpju (Rīgas jūras līča,
Daugavas, Ķīšezera) tuvums. Gaisa piesārņojuma dēļ vidējā temperatūra Rīgā
parasti ir 2—3 grādus augstāka nekā pilsētas tuvākajā apkārtnē.

Saules leņķa maksimums ir 22. jūnijā, 56,4°, bet zemākais — 22. decembrī, tikai
9,6° virs horizonta. Rīgā visos gadalaikos ir palielināts mākoņainums, tāpēc
faktiskais saules spīdēšanas ilgums vasarā ir 54—57%, ziemā tikai 14—25% no
iespējamā. Vidēji gadā saule Rīgā spīd 1812 stundas — attiecīgi jūnijā vidēji
282 stundas, bet decembrī 25 stundas. Ziemā bez saules ir vidēji 13—20, bet
vasarā tikai 1—2 dienas mēnesī. Summārā gada radiācija Rīgā sasniedz 3460,9
MJ/m2 (82 kcal/cm2), no tās jūnijā — 615,9 MJ/m2 (82 kcal/cm2), bet decembrī
25,2 MJ/m2 (0,6 kcal/cm2).

Viszemākās gaisa temperatūras Rīgā parasti tiek reģistrētas janvārī un februārī.

Visaugstākās gaisa temperatūras Rīgā parasti tiek reģistrētas jūlijā un augustā.

Okeāna gaisa masu ietekmē ziemā ir raksturīgi atkušņi, līdz pat 10 dienām
mēnesī. Sala periodi parasti sākas decembra vidū un turpinās līdz februāra
beigām. Ļoti aukstas ziemas pēdējos 50 gados bijušas 1939./1940., 1941./1942.,
1955./1956., 1978./1979., 1984./1985., 1986./1987. gados. Vasarā gaisa
temperatūra galvenokārt ir no +5 līdz +15 grādiem naktī līdz +20, +25 grādiem
dienā. Diennakts temperatūras amplitūda sasniedz 8—10 grādus, reizēm pat 20
grādus. Periods, kad vidējā diennakts temperatūra Rīgā pārsniedz +15 grādus, nav
garš (no jūnija vidus līdz augusta beigām). Karsts laiks, kad vidējā diennakts
temperatūra pārsniedz +25 grādus, vasarā maksimāli iespējams 7—9 dienas (1936,
1939. gadi). Pavasaris ir auksts un ieildzis, bet rudens silts un garš.

Veģetācijas periods, kad diennakts vidējā temperatūra +5 °C vai augstāka, sākas
vidēji 14. aprīlī un ilgst 192 dienas, augu augšanas aktīvais periods
(temperatūra +10 °C vai augstāka) — 144 dienas. Salnas parasti beidzas ap 25.
aprīli, bet atsevišķos gados var būt vēl 15. maijā (1927. gads). Agrākās rudens
salnas reģistrētas 1906. gada 26. septembrī. Apkures sezona, kad diennakts
vidējā gaisa temperatūra ir +8 °C vai zemāka, sākas 8. oktobrī un ilgst 204
dienas. Pilsētas centrā, tāpat kā visās lielajās pilsētās, ir siltāks nekā
nomalēs. Ziemā šī temperatūras starpība var sasniegt pat 8—10 grādus un vairāk.
Daudz agrāk beidzas pavasara un vēlāk sākas rudens salnas (atšķirība līdz 20
dienām).

Mēreno platuma grādu jūras gaisa masas valda vidēji 179 dienas gadā. Aukstajā
gadalaikā tās bieži rada atkusni, bet dažos gados padara stipri maigāku pat visu
ziemu. Vasarā tās atnes vēsu, mākoņainu un lietainu laiku. Sevišķi vēsa un
lietaina bija 1974. gada vasara. Ciklonu maksimums novērojams rudenī — 55
dienas, vasarā — 41 dienu. Reizēm 50—60 dienas gadā ieplūst arktiskās gaisa
masas, kas izraisa strauju gaisa temperatūras pazemināšanos, bet ziemā stipru
salu ar temperatūrām zem −30 °C. Tomēr parasti tas nesaglabājas ilgāk par 2—3
dienām. Dienvidu cikloni no Vidusjūras un Melnās jūras dažreiz vasarā atnes
tropiskās gaisa masas. Ik gadu vidēji 160—180 dienas Rīgā valda anticikloni. Tad
parasti ir sauss un skaidrs laiks. Ziemā tie stipri pazemina temperatūru, bet
vasarā ir cēlonis ilgstošam karstumam. Anticiklona ietekmē sevišķi sausa un
karsta bija 1972. gada vasara. Gada laikā Rīgai vidēji pāri iet 170—180 dažādas
atmosfēras frontes. Ar tām saistās vēja pastiprināšanās, nokrišņi, pērkona
negaisi, krusa, puteņi. Ziemā siltās atmosfēras frontes izraisa atkalu, miglu un
smidzinošu lietu.

Rīgas vidējās, minimālās un maksimālās temperatūras, kā arī vidējā nokrišņu
daudzuma tabula.

Rīgas zīdītājdzīvnieku fauna nav speciāli pētīta, tādēļ precīzu konstatēto sugu
skaitu nevar noteikt. Pilsētas nomalēs, kā arī dzīvojamajos rajonos samērā bieži
ieklejo aļņi, dažkārt stirnas, retāk mežacūkas, vairākkārt ieklīdušas rudās
lapsas. Mežos, kapsētās un parkos sastopamas Eirāzijas vāveres, pilsētas nomalēs
un Daugavas salās — pelēkais zaķis, piemērotos biotopos iespējams atrast Eiropas
kurmi, retāk Eiropas ezi, kā arī meža cirsli un mazo cirsli. No plēsējiem Rīgas
teritorijā konstatēta Amerikas ūdele (galvenokārt gar Daugavu), retāk sesks un
meža cauna.

Daudzveidīga ir Rīgas putnu fauna. Reģistrētas aptuveni 250 sugas no 308 Latvijā
sastopamajām. Aptuveni 150 sugas Rīgas teritorijā ligzdo. Vairākums ligzdotāju
pilsētā veido nelielas populācijas. Lielas populācijas ir putniem, kuru
ligzdošana ir saistīta ar ēkām — piemēram, mājas balodim, mājas zvirbulim, arī
svīrei un kovārnim. Dažas putnu sugas Rīgā konstatētas tikai vienu reizi.
Dzīvojamo namu rajonos, apstādījumos un parkos dominē lielā zīlīte, bieži
sastopams melnais meža strazds, žubīte, gaišais ķauķis, sīlis, gredzenūbele,
vārna un žagata. Kapsētās un lapu koku audzēs sastopama arī lakstīgala,
sarkanrīklīte, melnais mušķērājs, daudz zīlīšu, ķauķu, ķauķīšu. Priežu mežos mīt
žubīte, vītītis, cekulzīlīte, erickiņš. Daugavā un ezeros ir milzīgas lielo ķīru
kolonijas. Pļavās sastopama ķīvīte, smiltājos — upes tārtiņš, ūdenstilpēs — meža
pīle.

Pēc platības lielākais ir Kurzemes rajons, bet mazākais Centra rajons. Pēc
iedzīvotāju skaita lielākā ir Latgales priekšpilsēta, savukārt Vidzemes
priekšpilsēta un Centra rajons pēc nacionālā sastāva ir vienīgie, kuros latviešu
ir vairāk nekā krievu tautības iedzīvotāju. Interesants fakts ir arī tas, ka
Vidzemes un Zemgales priekšpilsētas ir vienīgās, kurās iedzīvotāju skaits pēdējo
gadu (2006—2008) laikā ir pieaudzis, savukārt Latgales priekšpilsētā tas ir
visstraujāk samazinājies.

Rīgas pilsētas platība ir 307,17 km2, bet, pierēķinot piepilsētas, tās platība
sasniedz aptuveni 7000 km2 ar 1,15 miljoniem iedzīvotāju.

1934. gadā Rīgas pilsētu sadalīja 40 administratīvajos rajonos, bet pēc Otrā
pasaules kara Rīgai nav bijis oficiāli apstiprināta pilsētas teritoriālā
iedalījuma, kas būtu sīkāks par sešu administratīvi teritoriālo vienību
iedalījumu (rajoni un priekšpilsētas). Nosacīti Rīgas pilsēta bija sadalīta 47
rajonos jeb "mikrorajonos", kuru robežas tikai daļēji sakrita ar priekšpilsētu
robežām un savstarpējās robežas bija visai nosacītas. Vēsturiski bija
izveidojies arī sīkāks mikrorajonu iedalījums. Kā piemēru var minēt Spilvi, kura
sastāvēja no Beķermuižas, Krēmeriem, Voleriem, Rātsupes un Lielās muižas. Tas,
ka pilsētai nebija šāda — sīkāka iedalījuma, bieži vien radīja problēmas, jo
rajonu robežām oficiāli neeksistējot, iedzīvotāju un komunālo dienestu
interpretācija par šo tēmu bija diezgan atšķirīga.

2008. gadā Rīgas Domes pilsētas attīstības departamentā aizsākās darbs pie Rīgas
jaunās rajonu, jeb pēc jaunā plāna — apkaimju definēšanas. Šis plāns vēl nav
oficiāli apstiprināts, bet, kad tas tiks izdarīts, tad Rīga sastāvēs no 58
apkaimēm, katra ar savu centru, savu unikālo ainavisko un arhitektonisko
veidolu. Galvenais šīs reformas iemesls ir iespēja izpētīt katras šīs apkaimes,
katra mazā reģiona specifiku — kādi ir iedzīvotāji, kāda ir infrastruktūra,
kādas vajadzības tālākai dzīves vides pilnveidošanai.

1980. gadu vidū tika prognozēts, ka līdz 2000. gadam rīdzinieku skaits pārsniegs
1 miljonu, bet šis scenārijs nepiepildījās. Rīga iedzīvotāju skaita maksimumu
sasniedza 1990. gadā — 909 135 cilvēki. Pēc Latvijas neatkarības atgūšanas,
Krievijas pilsoņu un karaspēka atgriešanās Krievijā dēļ, kā arī ekonomiskās
situācijas krasas pasliktināšanās dēļ, iedzīvotāju skaits Rīgā sāka strauji
samazināties. 1990. gadā iedzīvotāju skaits samazinājās par 8680, 1991. gadā par
10 714, bet 1992. gadā pat par 26 084 cilvēkiem un 1993. gada sākumā Rīgā bija
vairs 863 657 iedzīvotāju. Turpmāk skaita samazināšanās tempi palēninājās. 1996.
gada otrajā pusē Rīgas iedzīvotāju skaits noslīdēja zem 800 000. 2000. gada 1.
janvārī Rīgā dzīvoja 764 329 cilvēku un ikgadējais samazinājums noslīdēja zem 10
000 iedzīvotāju gadā. 21. gadsimta pirmās dekādes beigās Rīgas iedzīvotāju
skaits vēl arvien samazinājās, 2011. gada beigās Rīgas iedzīvotāju skaits
noslīdēja zem 700 000. Rīgas domes kampaņas "Esi rīdzinieks" rezultātā no 2013.
gada oktobra līdz decembrim Rīgā papildus deklarējās aptuveni 10 tūkstoši
cilvēku. Rīgas mērs N. Ušakovs apgalvoja, ka pilsētā strādā un dzīvo ap 100 000
cilvēku, kas deklarējušies citās pašvaldībās.

Naturalizācijas dēļ pieauga rīdzinieku - Latvijas pilsoņu īpatsvars. 2007. gadā
Rīgā bija piereģistrēti 503 573 Latvijas pilsoņi (69,6%), 197 752 Latvijas
nepilsoņi (27,3%), 111 bezvalstnieki, kā arī 22 495 citu valstu pilsoņi (3,1%).,
turpretī 2013. gadā Rīgā bija piereģistrēti 509 168 Latvijas pilsoņi (73,1%),
152 889 Latvijas nepilsoņi (21,9%), 102 bezvalstnieki, 50 alternatīvie, 24
bēgļi, kā arī 34 385 citu valstu pilsoņi (4,9%).

Samazinoties iedzīvotāju skaitam Rīgā, samazinās arī gandrīz visu etnisko grupu
iedzīvotāju skaits, tomēr latviešu, kā arī mazāku grupu (kuru īpatsvars ir zem
1%) skaits samazinās lēnāk, nekā etnisko krievu, baltkrievu, ukraiņu un poļu
skaits. Kopš 2000. gada latvieši atkal ir lielākā etniskā grupa Rīgā. Palielinās
Rīgas pastāvīgo iedzīvotāju skaits, kas pieder mazākām etniskām grupām (2013.
gadā - 3,86%) vai arī neizvēlas tautību (2013. gadā - 2,88%).

Piezīme: * Uzskaite pēc ikdienā lietotās valodas. Avots: Tautas skaitīšanu dati.

Latvijas augstākā būve atrodas Rīgā, tas ir Rīgas radio un televīzijas tornis
Zaķusalā. Tā augstums ir 368,5 metri. Tas ir ne tikai augstākais tornis Baltijas
valstīs, bet arī augstākais Eiropas Savienībā un 13. augstākais televīzijas
tornis pasaulē. Savukārt augstākās biroju vai dzīvojamās augstceltnes Rīgā ir
Saules akmens, Panorama Plaza II un Zinātņu akadēmijas augstceltne, kuras
sniedzas augstāk par 100 metriem. Z-Towers dienvidu tornis ir 123 metrus augsts.

Pirmais trolejbusu maršruts Rīgā tika izveidots no Daugavpils ielas līdz
Viestura dārzam. Tas tika atklāts 1947. gada 4. novembrī plkst.16.30 Krišjāņa
Valdemāra ielas un Kalpaka bulvāra krustojumā. Pirmie Rīgā kursēja pirms kara
Jaroslavļas Autobusu rūpnīcā būvētie JTB trolejbusi, kuri jau bija lietoti.
Pirmie trolejbusi bāzējās 1. tramvaju depo (tagadējā 5. tramvaju depo) Brīvības
ielā, vēlāk tie tika pārvietoti uz 2. tramvaju depo (tagadējo 1. trolejbusu
parku) Ganību dambī. 1948. gadā tika atklāta trolejbusu līnija no Centrāltirgus
uz Sarkandaugavu, ko drīz pēc tam pagarināja līdz Mežaparkam. Piecdesmitajos
gados trolejbusu parks tika papildināts ar Engelsā (Krievija) ražotajiem
trolejbusiem.

1882. gada 23. augustā tika atklātas pirmās zirgu tramvaja līnijas, kuras
apkalpoja 95 zirgi. Rīgu jauna satiksmes veida ierīkošanā apsteidza Liepāja, kur
jau 1899. gadā sāka darboties pirmā elektriskā ielu dzelzceļa līnija Baltijā.
Rīgā pirmais elektriskais tramvajs pa Aleksandra ielu (tagad Brīvības iela) sāka
kursēt 1901. gada 23. jūlijā.

2006. gadā Rīgā norisinājās Pasaules čempionāts hokejā. Rīgā bāzēts
Kontinentālās hokeja līgas klubs Rīgas "Dinamo". Latvijas Virslīgas hokeja
čempionātā spēlē HK MOGO, HK Prizma un HS Rīga.

Latvijas futbola Virslīgā spēlē FK RFS, Riga FC un FS METTA/Latvijas
Universitāte.

Rīgā bāzēti arī vairāki basketbola klubi — Barons kvartāls, BK VEF Rīga, BK
Latvijas Universitāte, BK Turība —, kā arī sieviešu basketbola klubi TTT Rīga,
Latvijas Universitāte, RTU Merks u.c.



https://lv.wikipedia.org/wiki/Vikip%C4%93dija

Vikipēdija (Wikipedia) ir brīva, daudzvalodu enciklopēdija ar bezmaksas saturu,
kuras ikdienas darbību nodrošina bezpeļņas organizācija Wikimedia Foundation.
Vikipēdija ir viena no populārākajām uzziņu vietnēm globālajā tīmeklī.

Nosaukums "Vikipēdija" ir hibrīdvārds, kas cēlies no vārdiem "wiki" un
"enciklopēdija". Vikipēdijas rakstus brīvprātīgi veido tās dalībnieki. Jebkuru
no šiem rakstiem, izņemot aizsargātos, var rediģēt ikviens, kam ir nodrošināta
pieeja Vikipēdijai. Vikipēdija tika palaista darbībā 2001. gada 15. janvārī. Par
tās dibinātājiem uzskata Džimiju Veilsu un Leriju Sendžeru. Vikipēdijā ir vairāk
nekā 38 miljoni rakstu, no tiem visvairāk ir angļu valodā (vairāk nekā 5 000
000), vācu, franču, nīderlandiešu, itāļu un krievu valodas (vairāk nekā 1 000
000) Vikipēdijas versijā.

Vikipēdijas kritiķi norāda uz tās sistemātisko aizspriedumainību un
nesaskaņotību, kā arī uz to, ka rakstus var labot arī tādi cilvēki, kam nav
zināšanu konkrētajā jomā.

2011. gada 23. jūlijā Vikipēdijā bija 282 dažādu valodu versijas (208 no tām
bija vairāk par 1000 rakstiem). Vikipēdija darbojas, izmantojot wiki
programmatūru MediaWiki.

Vikipēdija latviešu valodā tika izveidota 2003. gada jūnijā, un tajā pašlaik ir
vairāk nekā 76 227 rakstu.

Vikipēdija bija turpinājums projektam Nupedia, kur angļu valodā tika rakstīti
raksti, kurus publicēja tikai pēc tam, kad tos bija caurskatījuši eksperti.
Nupedia tika izveidota 2000. gada 9. martā.

Tā kā šis process bija ļoti laikietilpīgs, tad Džimijs Veilss, Nupedia
veidotājs, nolēma izveidot Vikipēdiju, kur ikviens var veidot, mainīt un uzlabot
enciklopēdiskos rakstus.

Atšķirībā no tradicionālajām enciklopēdijām, piemēram, Encyclopædia Britannica,
nevienu rakstu Vikipēdijā nenovērtē eksperti. Neviens raksts nepieder tā
izveidotājam vai kādam citam dalībniekam. Tā kā Vikipēdija aptver dažādas tēmas,
tā var saturēt materiālus, kurus daži cilvēki, ieskaitot Vikipēdijas
dalībniekus, var uzskatīt par nevēlamiem, aizskarošiem vai pornogrāfiskiem.

Vikipēdijā nav apmaksātu autoru un dalībnieku, visa informācija tiek pievienota
bez atlīdzības, Vikipēdijas dalībnieki to dara brīvprātīgi. Dalībnieki, kas
Vikipēdijā apzinīgi darbojas jau ilgāku laiku un snieguši devumu Vikipēdijas
attīstībā, var kļūt arī par administratoriem. Administratori palīdz uzturēt
Vikipēdiju, novērst vandalismu, bet viņiem nav nekādu priekšrocību rakstu
izveidošanas vai rediģēšanas ziņā salīdzinājumā ar pārējiem dalībniekiem.

Veidojot rakstus, dalībnieku darbībām jābūt saskaņotām ar autortiesību likumiem,
kas darbojas ASV un Floridas štatā.

Publicējot savus darbus Vikipēdijā, tās autori piekrīt, ka viss raksta saturs ir
brīvi izmantojams pēc Creative Commons Attribution/Share-Alike License licences.
Turklāt tiek ievērotas visas autortiesības.



https://lv.wikipedia.org/wiki/Bagd%C4%81de

Bagdāde (arābu: بغداد, Bagdād) ir pilsēta Irākas centrālajā daļā pie Tigras
upes. Irākas galvaspilsēta, lielākā pilsēta un galvenais valsts politiskais,
ekonomiskais un kultūras centrs. Bagdādes muhafaza centrs.

Vēsturiski Bagdāde ir viena no Tuvo Austrumu svarīgākajām pilsētām un
Viduslaikos bija visas islāma pasaules galvenais centrs.

Pilsētu ap 762. gadu dibinājis Abasīdu dinastijas kalifs Al-Mansurs, kurš lika
Tigras upes labajā krastā izbūvēt jaunu galvaspilsētu. Kā vietu izvēlējās
Bagdādi — neievērojamu persiešu ciematiņu, kurā atradās arī kristiešu
(nestoriāņu) klosteris. Jaunās galvaspilsētas nosaukums Medinatasselama
(nosacīti, "pasaules pilsēta" jeb "ideālā pilsēta") neiegājās apritē, kaut arī
to lietoja uz tajā kaltajām monētām. Pilsēta tika uzbūvēta pēc strikta plāna:
ideāls 2,5 km aplis ar 4 vārtiem, strikti orientētiem uz debespusēm, ap vārtiem
sardzes kazarmas, centrālās ielas no visiem vārtiem sastapās pulsētas centrālajā
laukumā, kur atradās kalifa pils, galvenā mečete un septiņi divani: lielā zīmoga
divans (t. i. kanceleja), sūtņu papīru divans, gvardes divans, armijas divans,
kroņa ienākumu divans, kroņa izdevumu divans, uzkrājumu divans, kā arī kroņa
kase, arsenāls un kopējā ēdnīca. Centrālo laukumu ieskāva mūris, uz kura vārtiem
veda mūru ieskautās ielas no pilsētas vārtiem. Tirgus laukumi bija izvietoti
ārpus mūriem, priekšpilsētās. Pēc izmēriem pilsēta ievērojami pārsniedza
Damasku, taču vismaz sākotnēji nebija tik liela, kā citu tā laika lielvalstu
galvaspilsētas. Tiek uzskatīts, ka ap 935. gadam Bagdāde bijusi lielākā pilsēta
pasaulē, un tā bija ievērojams zinātnes un mākslas centrs. Daudzu 1001. nakts
pasaku darbība norisinās tā laika Bagdādē.

1258. gada 10. februārī mongoļi hana Hulagu vadībā ieņēma un gandrīz pilnībā
nopostīja pilsētu, nogalinot ap 800 000 iedzīvotāju un Bagdāde zaudēja arābu
pasaules galvenā centra statusu. Pēc iekļaušanas Juaņu jeb mongoļu impērijā to
atkal sāka dēvēt par Bagdādi. Pilsēta kopš šī laika bija Ilhanāta provinces
centrs, līdz 1401. gadā Timurs pilsētu ieņēma un izpostīja. Turpmāk Bagdāde
atradās Džalajirīdu (1411—1469), Melno Aitu Turkomānu (1469—1508) un Safavīdu
(1508—1534) impērijās.

1534. gadā Bagdādi ieņēma osmaņi, un tā bija Osmaņu impērijas sastāvā līdz
Pirmajam pasaules karam, kad 1917. gadā to ieņēma briti, un 1921. gadā pēc
Osmaņu impērijas sabrukuma tika nodibināta britu mandātteritorija — "Irākas
valsts" (State of Iraq) un Bagdāde kļuva par tās centru. 1932. gadā formāli, bet
1946. gadā faktiski Irāka kļuva neatkarīga. 1970. gados Bagdāde piedzīvoja
strauju uzplaukumu, paticoties augstajām naftas cenām pasaules tirgū.
Irākas-Irānas kara laikā pilsētas izaugsme apstājās, tomēr karadarbības
rezultātā tā cieta relatīvi maz.

2003. gada iebrukuma laikā Bagdādi bombardēja un 7. līdz 9. aprīlī to ieņēma ASV
karaspēks. Tūlīt pēc ASV karaspēka ienākšanas pilsētā notika masveida valsts
iestāžu demolēšana un vērtību zagšana. Īpaši smags zaudējumsi bija Irākas
Nacionālā muzeja un bibliotēkas izdemolēšana. Arī pēc kara Bagdāde bija viena no
bīstamākajām pilsētām pasaulē, jo gandrīz katru dienu pilsētā tika veikti
lielāki vai mazāki terorakti.



https://lv.wikipedia.org/wiki/Apvienot%C4%81_Karaliste

Apvienotā Karaliste (angļu: United Kingdom, izrunā: [juˈnʌɪtɪd ˈkɪŋdəm]), arī
Lielbritānija (Great Britain, [greɪt ˈbrɪt(ə)n]), oficiāli Lielbritānijas un
Ziemeļīrijas Apvienotā Karaliste (United Kingdom of Great Britain and Northern
Ireland), ir valsts Eiropas Ziemeļrietumu piekrastē. Tā ir salu valsts, kuras
arhipelāgā iekļaujas Lielbritānijas sala, Īrijas ziemeļaustrumu daļa, kā arī
daudzas citas nelielas salas. Ziemeļīrija ir vienīgā Apvienotās Karalistes daļa,
kurai ir sauszemes robeža ar kādu valsti (Īrijas Republiku). Izņemot šo
sauszemes robežu, Apvienoto Karalisti apskalo Atlantijas okeāns, Ziemeļjūra,
Lamanšs un Īrijas jūra. Lielākā sala ir Lielbritānija, kas caur Eirotuneli ir
savienota ar Franciju.

Apvienotā Karaliste ir attīstīta valsts un ieņem sesto vietu pasaulē pēc IKP un
septīto vietu pasaulē pēc pirktspējas. Apvienotā Karaliste bija pirmā
industriālā valsts pasaulē, kā arī 19. gadsimta beigās un 20. gadsimta sākumā,
Britu Impērija spēlēja noteicošu lomu pasaulē. Pirmais pasaules karš, Britu
Impērijas sabrukums un Otrais pasaules karš Apvienotās Karalistes lomu krietni
samazināja, taču vēl joprojām, tai ir liela ietekme pasaulē ar spēcīgu
ekonomiku, armiju, zinātniskajiem atklājumiem, kā arī tai ir liela ietekme
pasaules politikā. Apvienotā Karaliste ir starptautiski atzīta kodolvalsts,
kuras valsts budžeta dotācijas aizsardzības nozarei ir trešās lielākās pasaulē.
Tā ir arī Eiropas Savienības dalībvalsts, ANO Drošības Padomes, Nāciju
Sadraudzības, G8, G20, NATO, ESAO un Pasaules Tirdzniecības Organizācijas
locekle.

Apvienotājā Karalistē darbojas konstitucionālas monarhijas pārvaldes forma un tā
ir unitāra valsts, kas sastāv no četrām zemēm (countries): Anglijas,
Ziemeļīrijas, Skotijas un Velsas. To pārvalda parlaments, kas atrodas
galvaspilsētā Londonā, ar atsevišķām administratīvajām pārstāvniecībām Belfāstā
(Ziemeļīrijā), Kārdifā (Velsā) un Edinburgā (Skotijā). Normandijas salas —
Džērsija un Gērnsija, kā arī Menas Sala ir kroņa īpašums un tās nav Apvienotās
Karalistes sastāvā, taču dažos jautājumos, kā piemēram, jautājumos par pilsonību
šīs zemes tiek skatītas kā viens veselums ar Apvienoto Karalisti.

Apvienotā Lielbritānijas karaliste (United Kingdom of Great Britain) izveidojās
1707. gadā, apvienojoties ūnijā Anglijas karalistei un Skotijas karalistei.
1800. gadā izveidoja Lielbritānijas un Īrijas Apvienoto Karalisti. 1914. gadā
britu parlaments ierosināja piešķirt Īrijai autonomiju un parlamentu, bet Pirmā
pasaules kara dēļ neīstenoja pilnībā. Olsteras province, kurā dominēja
protestanti, pieprasīja atdalīšanos no Īrijas. 1921. gadā Īrija noslēdza
domīnijas līgumu ar Lielbritāniju, bet ziemeļu grāfistes ar Olsteru priekšgalā
palika Lielbritānijas sastāvā kā province. 2014. gadā notika Skotijas
neatkarības referendums, kurā 55,3% no vēlētājiem nobalsoja pret Skotijas
neatkarības atjaunošanu.

Apvienoto Karalisti veido četras ģeogrāfiskās un vēsturiskās zemes: Anglija,
Skotija, Velsa un Ziemeļīrija. Apvienotā Karaliste aizņem lielāko daļu no Britu
salām (ģeogrāfisks termins, kas apzīmē Lielbritānijas un Īrijas salas, kā arī
citas mazākas to tuvumā esošās salas). Anglija, Skotija un Velsa atrodas
Lielbritānijas salā, bet Ziemeļīrija — Īrijas salas ziemeļaustrumos.

Apvienotā Karaliste administratīvi ir sadalīta 4 zemēs (countries):
Lielbritānijas salas dienvidos atrodas Anglija, ziemeļos — Skotija, rietumos —
Velsa, bet Īrijas salas ziemeļaustrumos — Ziemeļīrija.

Apvienotajai Karalistei ir daudz kroņa un aizjūras teritoriju, kas ir Britu
Impērijas mantojums. Atsevišķi tiek izdalītas Normandijas salas (Džērsija un
Gērnsija) un Menas Sala, kas nepieder nevienai iepriekš nosauktajai zemei, bet
tieši pakļautas karaļa varai jeb "kronim".

Lielbritānijā darbojas konstitucionālās monarhijas pārvaldes forma: valsts galva
ir karalis vai karaliene (pašlaik karaliene Elizabete II), bet premjerministrs
ir valdības vadītājs. Likumdošanas varu Lielbritānijā īsteno divpalātu
parlaments, kas sastāv no Lordu palātas un Apakšpalātas. Demokrātijai
Lielbritānijā ir dziļas saknes: jau 13. gadsimtā Londonā darbojās parlaments,
kurā piedalījās dažādu kārtu pārstāvji. Izņemot pilsoņu kara periodu 17.
gadsimtā, vara ir pakāpeniski pārgājusi no karaļa pie tautas vēlētiem
pārstāvjiem. Laika posmā no 1832. līdz 1884. gadam tika pieņemti vairāki likumi,
kas piešķīra vēlēšanas tiesības visiem vīriešu dzimuma pilsoņiem, neatkarīgi no
mantiskā stāvokļa. Sievietēm vienlīdzīgas vēlēšanas tiesības tika piešķirtas
salīdzinoši vēlu - tikai 1928. gadā. Savukārt 1979. gadā par Lielbritānijas
pirmo premjerministri-sievieti tika ievēlēta Margareta Tečere, kas šo amatu
ieņēma turpmākos 12 gadus.

Parlamenta vēlēšanas notiek 650 vēlēšanu apgabalos, un katrs vēlēšanu apgabals
mažoritātes vēlēšanās ievēl vienu parlamenta locekli. Lielbritānijas vēlēšanu
sistēma - first past the post, - nosaka, ka konkrētajā reģionā uzvar tikai tā
partija, par kuru nobalsojis vislielākais vēlētāju skaits. Ir daudzpartiju
sistēma, taču trīs ietekmīgākās politiskās partijas, kuras savstarpēji cīnās par
vietām parlamentā, ir Lielbritānijas Darba partija jeb t.s. leiboristi (The
Labour Party, priekšsēdētājs Gordons Brauns), Lielbritānijas Konservatīvā
partija (The Conservative Party, priekšsēdētājs Deivids Kamerons) un
Liberāldemokrāti (British Liberal Democrats Party, priekšsēdētājs Nikolass
Klegs). Politiskā reklāma elektroniskajos medijos ir aizliegta.

Lielbritānija, kaut zaudējusi savas globālās lielvalsts statusu, ir viena no
ietekmīgākajām valstīm pasaulē: ANO Drošības Padomes locekle, Eiropas Savienības
dalībvalsts, NATO dalībvalsts.

Jau kopš 17. gadsimta neatrisināta ārpolitiska problēma ir Ziemeļīrijas statuss.
800 gadus Īrija bija iekļauta Apvienotajā Karalistē. 1921. gadā tā tika
sadalīta, lielākajai daļai iegūstot suverenitāti, bet Ziemeļīrijas 9 grāfistēm
paliekot karalistes sastāvā. Kopš tā laika reģions piedzīvo ilgstošus
politiski-reliģiskus konfliktus starp īriem katoļiem, kas vēlas apvienoties ar
Īriju, un emigrantu pēctečiem protestantiem, t.s. unionistiem, kas vēlas palikt
karalistē. Liels panākums bija 1998. gadā noslēgtais Lielās piektdienas miera
līgums. 2016. gada 23. jūnijā notika Referendums par Apvienotās Karalistes
dalību Eiropas Savienībā, kurā vairums no vēlētājiem nobalsoja par Apvienotās
Karalistes izstāšanos no Eiropas Savienības.

Lielbritānijas uzņēmējdarbības vide saskaņā ar Pasaules Bankas 2015. gada Doing
Business reitinga skalu ir atzīta par 8. labāko uzņēmējdarbības vidi pasaulē.
Saskaņā ar Legatum Institute pētījumu Lielbritānija ieņem 13. vietu labklājības
indeksā, kurā apskatītas 142 valstis, tās vērtējot pēc astoņiem kritērijiem.
Lielbritānijas uzņēmējdarbības vide ieņem arī izcilības vietu Ernst and Young
pētījumā "Eiropas pievilcības apskats 2015. gads", kā ārvalstu tiešajām
investīcijām vispievilcīgākā valsts.

Tā kā Lielbritānija ir salu valsts un atrodas tuvu Eiropas kontinentālajai
daļai, pagātnē tā ir piedzīvojusi gan izolāciju, gan iebrukumus. Tur ieceļoja
ķelti, to iekaroja romieši, kopš 6. gadsimta notika anglosakšu, vēlāk vikingu
(dāņu un normaņu) ienākšana. Katra no šīm grupām ir atstājusi paliekošas zīmes
valsts vēsturē un etnoģenēzē.

Ilgu laika darbaspēka pieplūdumu valstī nodrošināja īru imigranti. Lielas
kopienas izveidojuši iebraucēji no agrākajām britu kolonijām Āfrikā, Karību
reģionā un Dienvidāzijā, kā arī ķīnieši, ebreji un ieceļotāji no citām Eiropas
valstīm. Gandrīz pieci procenti no Lielbritānijas 58 miljoniem iedzīvotāji
nepieder pie eiropeīdās rases, un aptuveni puse šo cilvēku ir dzimuši
Lielbritānijā. Tādējādi valstī ir izveidojusies daudzkulturāla sabiedrība ar
ļoti daudzveidīgu mūziku, mākslu, kulināriju un reliģisko dzīvi.

Lai gan ķeltu valodas vēl pastāv, īpaši Skotijā un Velsā, valdošā ir angļu
valoda. Tā veidojusies no anglosakšu un normaņu franču valodas.

Lielbritānija ir slavena ar savām teātra mākslas tradīcijām, ko 16. gadsimtā
iedibināja Viljams Šekspīrs. Viņa lugas kopš sarakstīšanas ir gandrīz
nepārtraukti iestudētas teātros; bieži tiek veidoti arī 17. un 18. gadsimta
autoru lugu uzvedumi. Senās tradīcijas turpina iedzīvināt 20. gadsimta
dramaturgi, piemēram, Toms Stopards, Alans Eikborns un Deivids Hērs. Viņu darbus
raksturo spilgta valoda un spēja komēdijā aplūkot nopietnas tēmas. Britu
aktieri, piemēram, Vanesa Redgreiva, Aiens Makelens, Ralfs Fainss un Entonijs
Hopkinss ir ieguvuši pasaules slavu.

Lai gan britu teātra mākslas centrs ir Londona, izrādes var skatīt arī daudzās
citās valsts pilsētās. Nozīmīgs notikums Lielbritānijas kultūras dzīvē ir
Edinburgas festivāls un ar to saistītie pasākumi, kas piedāvā teātra un mūzikas
priekšnesumus jebkurai gaumei. Visā valstī, īpaši vasarā, notiek daudzi mūzikas
festivāli, bet gadskārtējie literatūras festivāli notiek Hejā pie Vajas un
Celtnemā. Čoseram, kurš 14. gadsimtā sarakstīja darbu "Kenterbijas stāsti", ir
bijis daudz dedzīgu sekotāju; dažādos laikmetos sacerētus dzejoļus var lasīt pat
Londonas metro vagonos un uz staciju platformām līdzās reklāmām un
sludinājumiem.

Lielbritānijā pastāv arī senas tēlotājmākslas tradīcijas, īpaši — portretu
gleznošanas, karikatūru, ainavu un akvareļu jomā. Mūsdienās pasaules slavu ir
iemantojuši gleznotāji Deivids Hoknijs un Frānsiss Bēkons, kā arī tēlnieki
Henrijs Mūrs un Barbara Hepvērta. Slaveni arhitekti, piemēram, Kristofers Rens,
Inigo Džonss, Džons Nešs un Roberts Adams, radīja britu pilsētām raksturīgo
veidolu, bet mūsdienās Terijs Ferels un Ričards Rodžerss būvē jaunas,
postmodernisma stila celtnes. Lielbritānijā strādā arī daudzi izcili modes
dizaineri, kuri savu novatoriskās pavasara un rudens kolekcijas demonstrē
Parīzē.

Britu ieguldījums pavārmākslā ir angļu brokastis, pēcpusdienas tējas un pudiņi.
Ātro uzkodu priekšteči bija cepta zivs ar kartupeļiem, sendviči un Kornvolas
pīrāgi. Mūsdienu britu virtuve ir radoša un daudzveidīga. Tradicionāli ēdieni ir
liellopu, jēra un medījumu gaļa. Lielbritānija ir sala, tāpēc britu ēdienkartē
jau kopš senlaikiem ir zivis un vēžveidīgie.

Angļu brokastis sastāv no cepta šķiņķa un olām, sēnēm, desiņas, tomātiem,
apceptas maizītes, asinsdesas un pupiņām. Savukārt zemnieka brokastis (angļu:
ploughman's lunch) pasniedz daudzos krogos. Tās sastāv no maizes, siera (bieži -
Čedaras siers) un marinētiem dārzeņiem un tiek greznotas ar salātiem. Siera
vietā var arī būt šķiņķis vai pastēte.

Sierus bieži pasniedz pusdienu vai vakariņu noslēgumā. Katram novadam ir
raksturīgi savi Čedaras siera paveidi. Arvien iecienītāki kļūst sieri ar zilā
pelējuma dzīsliņām, piemēram, Stiltonas siers.



https://lv.wikipedia.org/wiki/Turcija

Turcija (turku: Türkiye), oficiālais nosaukums Turcijas Republika (Türkiye
Cumhuriyeti), ir Eirāzijas valsts, kura atrodas Mazāzijas pussalā,
Dienvidrietumāzijā, un Trāķijā, Dienvideiropas Balkānu reģionā. Turcijai ir
sauszemes robeža ar astoņām valstīm: ziemeļrietumos ar Bulgāriju, rietumos ar
Grieķiju, ziemeļaustrumos ar Gruziju un Armēniju, austrumos ar Azerbaidžānas
eksklāvu Nahčivanu un Irānu, dienvidaustrumos ar Irāku un Sīriju. Turcijas
krastus ziemeļos apskalo Melnā jūra, rietumos Egejas jūra, bet dienvidos
Vidusjūra. Turcijas teritorijā atrodas Marmora jūra, caur kuru ir novilkta
ģeogrāfiskā robeža starp Āziju un Eiropu, tādēļ Turcija ir valsts, kas atrodas
divās pasaules daļās.

Pateicoties tās ģeogrāfiskajam novietojumam starp divām pasaules daļām, tās
kultūra ir austrumnieku un rietumnieku kultūru īpatnējs sajaukums. Turcija ir
kļuvusi par stratēģiski svarīgu valsti, jo tai vēsturiski ir cieši sakari
rietumos ar Eiropas Savienību, austrumos ar Centrālāziju, ziemeļos ar Krieviju
un dienvidos ar Tuvajiem Austrumiem.

Turcija ir demokrātiska, sekulāra, unitāra un konstitucionāla republika un tās
valsts iekārta tika izveidota 1923. gadā Mustafa Kemala Ataturka vadībā pēc
Osmaņu impērijas sabrukuma Pirmā pasaules kara rezultātā. Kopš tās dibināšanas
Turcija arvien vairāk tuvinās rietumvalstīm, tieši iesaistoties tādās savienībās
kā Eiropas Padome (dalībvalsts kopš 1949), NATO (1952), ESAO (1961), EDSO (1973)
un Industriālo valstu G20 (1999). Turcija kopš 2005. gada ir uzsākusi oficiālās
iestāšanās sarunas ar Eiropas Savienību un ir tās asociatīvā dalībvalsts kopš
1963. gada. Atrodoties šajā statusā, Turcija 1995. gadā panāca muitas savienības
izveidošanu ar ES. Tai pat laikā Turcija ir spējusi stiprināt ciešas politiskas,
ekonomiskas un industriālās attiecības ar austrumu valstīm, it īpaši ar Tuvajiem
Austrumiem, Centrālāziju un Austrumāziju.

Turku valodā valsts nosaukums ir Türkiye Cumhuriyeti (palīdzība·info) (IPA:
/tyɾkije dʒumhuɾijeti/), kas nozīmē "Turcijas Republika".

Nosaukums Türkiye ir dalāms divās daļās. Nosaukuma pirmā daļa Türk no senās
turku valodas nozīmē "stiprs", savukārt nosaukuma izskaņa -iye ir abstraktais
piedēklis arābu valodā, kas norāda uz īpašnieku, turētāju, piederīgumu. Vārds
Türk pirmo reizi rakstos lietots orhonu rakstos centrālās Āzijas gokturku cilts
nosaukumā (Göktürk), kas burtiskā tulkojumā nozīmē "gaisa" jeb "debess turki".

Vairums valodās, tostarp latviešu valodā, valsts nosaukums ir cēlies no
viduslaiku latīņu valodas vārda Turchia, kas pirmo reizi rakstiskajos avotos ir
parādījies 1369. gadā. Oficiāli valsts nosaukums ir Turcija tikai no 1921. gada,
kad tas tika iekļauts pirmajā Turcijas konstitūcijā.

Vēstures gaitā tjurki dzīvojuši un atstājuši paliekošu iespaidu vairākās
Eirāzijas daļās. Viens no viņu galvenajiem mērķiem vienmēr bija
asimilēšanās,[nepieciešama atsauce] pieņemot dažādas atšķirīgās kultūras, kuras
tie iekļāvuši savā ietekmes sfērā. Turku politiskā vēsture sākas ar spēcīgās
Huņņu impērijas laikiem 5. gadsimtā, kad tās valdnieks Atila paplašināja savas
valsts robežas no austrumu Turkestānas un centrālās Āzijas līdz centrālajai un
rietumu Eiropai.

Vairākas atsevišķas tjurku ciltis arī vēlāk izveidoja spēcīgas valstis, kas savā
starpā karoja un tādēļ nepastāvēja ilgstoši. Viena no varenākajām ciltīm bija
oguzu turku atzars – seldžuki,[nepieciešama atsauce] kas 9. gadsimtā atradās
Abāsīdu kalifāta nomalē, Kaspijas jūras ziemeļu piekrastē un pie Arāla jūras kā
Jabhu kagans Oguzu konfederācijas sastāvā. 10. gadsimtā seldžuki pārceļoja no
savas mītnes zemes centrālajā Āzijā uz Anatolijas
austrumiem.[nepieciešama atsauce]

Pēc uzvaras pār Bizantijas impēriju Manzikertas kaujā (1071), turki Anatolijā
apmetās uz visiem laikiem un līdz ar to sākās Rumas sultanāta (Lielā Seldžuku
impērijas atzara) uzplaukums. Seldžuku valdīšanas laikā bez pašu impērijas
pastāvēja arī divas tikpat spēcīgas tjurku valstis: Karahanu valsts un Gaznes
valsts, kas vēlāk pievienojās seldžukiem. 1243. gadā seldžukus sakāva Mongoļu
impērijas karaspēks un seldžuku valsts sāka atkal sašķelties mazākās ciltīs.
Šādu brīdi veiksmīgi izmantoja Osmans I, kura vadītā cilts lika pamatus vēlāk
varenajai Osmaņu impērijai.

Osmaņu impērija veiksmīgi uzturēja politiskos sakarus gan ar austrumu, gan ar
rietumu kultūrām visā savā 623 gadus ilgajā pastāvēšanas laikā. 16. un 17.
gadsimtā tā bija viena no pasaulē varenākajām politiskajām varām, kas spēja
pakļaut austrumu Eiropas spēkus, iekarojot Balkānus un Polijas—Lietuvas ūnijas
dienvidu daļu.

Pēc Osmaņu impērijas panīkuma gadiem, impērija 1914. gadā iesaistījās Pirmajā
pasaules karā Vācijas impērijas pusē un tika pilnīgi sagrauta. Sabiedrotie jau
bija iepriekš izplānojuši sadalīt impēriju savā starpā un pēc kara tika noslēgts
Sevras līgums.

Sabiedroto īstenotā Konstantinopoles un Izmiras okupācija uzreiz pēc Pirmā
pasaules kara beigām izraisīja Turku nacionālās kustības izveidošanos. Sākās
Turcijas neatkarības karš, kura priekšgalā no turku puses bija Mustafa Kemals
pašā, kas bija pierādījis savas komandiera spējas Galipoli kaujā. Kara mērķis
bija nepieļaut Sevras līguma īstenošanu. Jau 1922. gada 18. septembrī no valsts
teritorijas bija padzīti visi ārvalstu spēki un radās jauna Turcijas valsts. 11.
novembrī Turcijas Lielā nacionālā asambleja oficiāli likvidēja sultanātu, ar ko
tika pielikts punkts Osmaņu impērijas 623 gadu ilgajai pastāvēšanai. Ar 1923.
gada Lozannas miera līgumu tika starptautiski atzīta Turcijas Republikas
suverenitāte un jaunizveidotā valsts tika atzīta par Osmaņu impērijas
mantinieci. Oficiāli republika tika proklamēta jaunajā valsts galvaspilsētā
Ankarā, 1923. gada 29. oktobrī.

Par pirmo republikas prezidentu kļuva Mustafa Kemals pašā, kas sāka īstenot
plašu reformu programmu, kuru nolūks bija radīt jaunu sekulāru valsti uz bijušās
Osmaņu impērijas palieku pamatiem. Saskaņā ar likumu par uzvārdiem, Turcijas
parlaments 1934. gadā Mustafa Kemalam piešķīra goda nosaukumu Ataturks (turku
valodā: Atatürk, turku tēvs).

1945. gada 23. februārī Otrajā pasaules karā Turcija pievienojās sabiedroto pusē
un kļuva par pilntiesīgu ANO locekli. 1947. gadā tika izsludināta ASV prezidenta
Trūmana doktrīna, jo Grieķijā bija sākusies komunistu sacelšanās un PSRS
pieprasīja Turcijai atbrīvot tās karaspēka vajadzībām Turcijas jūras šaurumus,
kas savieno Melno jūru ar Vidusjūru. Ar šo doktrīnu ASV garantēja Turcijas un
Grieķijas drošību, kas izvērtās par plašu finansiālo un materiālo atbalstu.

Pēc tam, kad Turcija kopā ar ANO drošības spēkiem bija līdzdarbojusies Korejas
karā, tā pievienojās NATO (1952) un kļuva par galveno šķērsli PSRS ekspansijai
Vidusjūras reģionā. Pēc grieķu nacionālistu sarīkotā apvērsuma Kiprā, Turcija
iebruka salā (1974), lai aizstāvētu tur dzīvojošo turku tiesības. Pēc deviņiem
gadiem tika izveidota Ziemeļkipras Turku Republika, kuru starptautiski atzīst
tikai Turcija.

Kad 1945. gadā bija beidzies vienpartijas sistēmas periods, daudzpartiju sistēma
ienesa politiskajā dzīvē neskaitāmas nesaskaņas vairāku desmitu gadu garumā un
tādēļ periods no 1960. gadiem līdz 1980. gadiem ievērojams ar vairākām bruņotām
sadursmēm starp labējā un kreisā spārna politiskajiem grupējumiem. Nesaskaņas
izraisīja vairākus militārus valsts apvērsumus: 1960., 1971., 1980. un 1997. g.
1980. gados sāktā Turcijas ekonomikas liberalizācija ievērojami izmainīja valsts
tēlu un radīja ievērojamus izaugsmju un krīžu periodus.

1999. gada 17. augustā 3:02 pēc vietējā laika Turcijas ziemeļrietumos bija
aptuveni 7,4 balles stipra zemestrīce. Zinātnieki šo zemestrīci sauc par Izmitas
zemestrīci. Tās ilgums sasniedza 48 sekundes, rezultātā nogalinot aptuveni 45
000 iedzīvotājus un atstājot vairāk nekā pusmiljonu iedzīvotāju bez mājām. Šī
postošā zemestrīce visvairāk skāra Izmitas pilsētu.

Turcija ir parlamentāra, demokrātiska republika. Kopš valsts dibināšanas 1923.
gadā, Turcijā ir nostiprinājušās spēcīgas sekulārisma tradīcijas. Turcijas
konstitūcija ir pamats visas valsts tiesību sistēmai un nosaka pamata principus
valsts pārvaldei, kā arī ir pamats Turcijas centralizētajai un unitārajai valsts
iekārtai.

Valsts galva ir valsts prezidents, kas pilda lielā mērā reprezentatīvas
funkcijas. Valsts prezidentu ievēl uz septiņiem gadiem parlaments un prezidentam
nav jābūt parlamenta deputātam. Pašreizējais prezidents Redžeps Tajjips Erdogans
amatā stājies 2014. gada 28. augustā. Izpildvaru Turcijā īsteno premjers un
ministru kabinets (valdība), bet likumdevēja vara pieder Lielajai nacionālajai
asamblejai. Tiesu vara ir neatkarīga no likumdevējas un izpildu varas, bet
likumu un valdības rīkojumu atbilstību konstitūcijai izvērtē Konstitucionālā
tiesa. Augstākā administratīvo tiesību iestāde ir Valsts padome, bet augstākā
tiesu iestāde ir Augstākā apelācijas tiesa.

Premjerministru ievēl Lielā nacionālā asambleja (parlaments) ar uzticības
balsojumu par viņa ministru kabinetu un premjerministrs parasti ir lielākās
parlamentā pārstāvētās partijas loceklis. Pašreizējais Turcijas premjerministrs
ir Ahmets Davutoglu Premjerministram un ministriem nav jābūt parlamenta
deputātiem, bet parasti viņi ir arī deputāti, izņemot ekonomikas lietu valsts
ministru Kemalu Dervišu, kurš tagad ir ANO Attīstības programmas (UNDP)
vadītājs.

Kopš 1933. gada tiesības vēlēt ir abu dzimumu Turcijas pilsoņiem, kas sasnieguši
18 gadu vecumu. No 2004. gada Turcijā bija 50 reģistrētas politiskās partijas,
kas pārstāv gan galēji kreisus uzskatus, gan galēji labus uzskatus.
Konstitucionālajai tiesai ir tiesības atņemt partijai finansējumu vai izbeigt
tās dabību, ja tā, pēc tiesas ieskatiem, pauž uzskatus, kas ir separātiski vai
pretēji sekulārismam.

Parlamentā 550 deputātus ievēl uz četriem gadiem, vispārējās, proporcionālās
vēlēšanās no partiju sarakstiem. Vēlēšanas notiek 85 vēlēšanu apgabalos (81 ils
un trīs Stambulas apgabali, divi Ankaras un divi Izmiras apgabali). Lai
nepieļautu sīkpartejismu un sašķeltību, partijām, lai iekļūtu parlamentā ir
jāpārvar vēlēšanās 10% vēlētāju atbalsta barjera. Barjeru pēdējās (2007)
vēlēšanās spēja pārvarēt tikai trīs partijas (2002. gadā parlamentā iekļuva
tikai divas). Tomēr, tā kā pastāv vēl arī iespēja veidot deputātu apvienības un
kļūt par neatkarīgiem deputātiem, šobrīd parlamentā ir septiņas partijas. Arī
vispārējās vēlēšanās var piedalīties individuāli kandidāti, bet arī viņiem ir
jāpārvar 10% barjera.

Saskaņā ar Turcijas rietumniecisko ievirzi, tās starptautisko attiecību centrālā
tēma ir attiecības ar Eiropu. 1949. gadā Turcija kļuva par Eiropas Padomes
locekli un 1959. gadā pieteicās dalībai EEK (ES priekštece) un 1963. gadā kļuva
par tās asociatīvo locekli. Pēc vairāku desmitu gadu ilgām pārrunām Turcija
1987. gadā pieteicās par pilntiesīgu EEK biedru un 1992. gadā kļuva par Rietumu
Eiropas Savienības asociatīvo biedru. 1995. gadā tika panākta Eiropas Savienības
un Turcijas Muitas Savienības līguma parakstīšana un 2005. gada 3. oktobrī
oficiāli sākās Turcijas iestāšanās sarunas ar ES.

Tiek uzskatīts, ka ES iestāšanās process ilgs vismaz 15 gadus sakarā ar Turcijas
apjomīgajiem izmēriem un viedokļu nesakritību vairākos jautājumos. Nesaskaņu
starpā ir strīds ar ES dalībvalsti Kipras Republiku sakarā ar Turcijas 1974.
gada iebrukumu, kad tādā veidā Turcija vēlējās nepieļaut Grieķijas iecerēto
salas aneksiju. Kopš iebrukuma Turcija neatzīst Kipras Republiku kā vienīgo
suverēno varu visā salā, bet salas ziemeļos atzīst arī Ziemeļkipras Turku
Republiku.

Svarīgs Turcijas ārpolitikas faktors ir arī vēsturiskās attiecības ar ASV. Abas
valstis, baidoties no iespējamās PSRS ekspansijas ir cieši sadarbojušās, lai to
nepieļautu un Turcija 1952. gadā pievienojās NATO. Tagad, kad ir beidzies
Aukstais karš, Turcija, pateicoties tās ģeopolitiskajam novietojumam, ir
nozīmīga attiecībās ar Tuvajiem Austrumiem. Turcijas teritorijā ir nozīmīgas ASV
karabāzes netālu no robežas ar Sīriju un Irāku. Turklāt Turcijas labās
attiecības ar Izraēlu ir to padarījusi par galveno ASV partneri miera sarunās
šajā reģionā. Kā atbildi uz šādu atbalstu ASV politikai Turcija ir saņēmusi
spēcīgu atbalstu gan politiski, gan ekonomiski un diplomātiski. Tomēr karš Irākā
šīs attiecības ir nedaudz atvēsinājis, jo Turcijā vairākums nepieļāva Turcijas
līdzdalību Irākas karā un tagad Turcija cenšas nepieļaut neatkarīgas Kurdistānas
izveidošanu Irākas ziemeļos. ASV nespēja apturēt kurdu teroristu darbību Irākas
ziemeļos izraisīja Turcijas parlamenta balsojumu, ar kuru 2007. gadā tika
atļauta Turcijas karaspēka karadarbība Irākas ziemeļos.

Pēc PSRS sabrukuma vairākas turkiem radniecīgo tjurku valstis atguva neatkarību
un tas dod iespēju Turcijai nostiprināt savu politisko un ekonomisko ietekmi
Centrālāzijā. Labo attiecību rezultātā ar Azerbaidžānu tika īstenots vairāku
miljardu vērts naftas un gāzes vada projekts Baku–Tbilisi–Džejhana. Tomēr robeža
starp Turciju un Armēniju joprojām palikusi slēgta, kopš tā okupēja azeru
apdzīvoto teritoriju Kalnu Karabahas karā. Ar Armēniju attiecības ir sarežģītas
arī tādēļ, ka Osmaņu impērijas pastāvēšanas pēdējos gados tika īstenota plaša
armēņu pārvietošana tālāk no robežas ar Krieviju un tās laikā vairāki tūkstoši
gāja bojā. Turcija, būdama Osmaņu impērijas tiesiskā mantiniece, noraida
apgalvojumu, ka tas ir bijis armēņu genocīds un uzskata, ka armēņu nāves
izraisīja bads, slimības un starpkultūru nesaskaņas.

Turcijas un Latvijas attiecības sākās 1925. gadā un Turcija nekad nav atzinusi
Latvijas inkorporāciju PSRS. Diplomātiskās attiecības pēc Latvijas okupācijas
tika atjaunotas 1991. gada 3. septembrī un Turcijas vēstniecība Rīgā tika
atklāta 2005. gada 25. septembrī. Turcija atbalstīja Latvijas uzņemšanu NATO un
pēc Latvijas iestāšanās Turcijas gaisa spēki no 2006. gada 1. aprīļa līdz 1.
augustam veica Latvijas gaisa telpas patrulēšanu. 2005. gadā valsts prezidente
Vaira Vīķe-Freiberga atklāja Latvijas vēstniecību Ankarā. Latviju oficiālās
vizītēs ir apmeklējuši no Turcijas vairāki valsts iestāžu darbinieki, vadītāji,
parlamenta locekļi un ministri.

Turcijas bruņotie spēki sastāv no sauszemes spēkiem, jūras spēkiem un no gaisa
spēkiem. Turcijas žandarmērija un Turcijas krasta apsardze miera laikā ir
pakļautas Iekšlietu ministrijai, bet kara apstākļos to komandē sauszemes un
gaisa spēku komandieri.

Turcijas bruņotie spēki ir otra lielākā NATO armija (pēc ASV) ar 1.043.550
kareivjiem. Katram veselam heteroseksuālam vīriešu dzimuma pilsonim jāpilda
obligātais militārais dienests, kura ilgums ir atkarīgs no iesauktā izglītības
un dienesta vietas. Homoseksuāli vīrieši var atteikties pildīt obligāto militāro
dienestu.

1998. gadā Turcija sāka ieviest bruņoto spēku modernizācijas programmu uz desmit
gadiem par aptuveni 31 miljardu ASV dolāru, iepērkot jaunus tankus, reaktīvās
lidmašīnas, helikopterus, zemūdenes, kara kuģus un šaujamieročus. Turcija ir 3.
līmeņa dalībniece Joint Strike Fighter (JSF) programmā, piedaloties jaunas
paaudzes cīņas vienības radīšanā, kuras iniciatore ir ASV.

Kopš 1950. gada Turcija piedalās ANO un NATO starptautiskajās misijās, ieskaitot
miera uzturēšanas misijas Somālijā un bijušās Dienvidslāvijas valstīs, kā arī
sniedza atbalstu koalīcijas spēkiem Pirmajā līča karā. Turcijai ir 36.000 liels
karaspēks Ziemeļkipras Turku Republikā un atsevišķas vienības Afganistānā.
Sākoties Izraēlas-Libānas konfliktam, Turcija piedalās ANO miera uzturēšanas
spēku sastāvā ar 700 kareivju lielu sauszemes spēku vienību.

Turcijas ģenerālštāba komandieri ieceļ valsts prezidents, bet par savu darbību
viņš atskaitās premjeram. Parlamenta priekšā par valsts drošību ir atbildīga
Ministru padome. Tiesības pasludināt karu vai sūtīt bruņotos spēkus uz citām
valstīm ir vienīgi parlamentam. Pašreizējais ģenerālštāba komandieris ir
ģenerālis Jašars Bujukanits, kas amatu pārņēma no ģenerāļa Hilmi Ēzkēka 2006.
gada 26. augustā.

Turcijas bruņotiem spēkiem ir ļoti liela nozīme arī valsts iekšpolitikā, jo
armiju vēsturiski uzskata par valsts sekulārās demokrātijas garantu. Pēdējo
desmitgažu laikā bruņotie spēki ir ar varu pārtraukuši vairāku valdību darbību,
jo ir bijužas pamatotas aizdomas, ka valdība neievēro konstitūcijā noteiktos
Ataturka principus.

Turcijas galvaspilsēta ir Ankara. Turcijas teritorija administratīvi ir iedalīta
81 ilā (turku valodā: iller, vsk. il), un tie katrs atrodas kādā no septiņiem
reģioniem (turku valodā: bölgeler, vsk. bölge). Reģions nav administratīva
teritorija, jo tiek lietots tikai statistikas nolūkos. Katrs ils ir iedalīts
rajonos (turku valodā: ilçeler, vsk. ilçe) un pavisam ir 923 rajoni.

Parasti ila nosaukums ir tāds pats kā ila galvaspilsētai un šis nosaukums ir arī
ap galvaspilsētu esošajam rajonam, izņemot Hatajas ilu (galvaspilsēta Antakja),
Kodžaeli ilu (Izmita) un Sakarjas ilu (Adapazari). Pēc iedzīvotāju skaita
lielākie ili ir: Stambula (vairāk kā 12 milj.), Ankara (vairāk kā 4,4 milj.),
Izmira (vairāk kā 3,7 milj.), Bursa (vairāk kā 2,4 milj.), Adana (varāk kā 2
milj.) un Konja (vairāk kā 1,9 milj.).

Lielākā pilsēta ir pirms republikas proklamēšanas bijusī galvaspilsēta Stambula
un tā ir arī valsts finanšu, saimnieciskās darbības un kultūras centrs. Citas
ievērojamākās pilsētas ir Izmira, Bursa, Adana, Trabzona, Malatja, Gaziantepe,
Erzuruma, Kajseri, Kodžaeli, Konja, Mersina, Eskišehira, Dijarbakira, Antalja un
Samsuna. Lielākā daļa Turcijas iedzīvotāju (70,5%) dzīvo pilsētās. Valstī 18
pilsētās iedzīvotāju skaits pārsniedz vienu miljonu un 21 pilsētā — 1 milj. līdz
500 tūkstoši. Iedzīvotāju skaits pārsniedz 100 tūkstošus 70 Turcijas pilsētās.

Turciju ASV Centrālais izlūkošanas dienests iekļauj attīstīto valstu sarakstā un
tā ir OECD un G-20 dibinātāja.

Kopš Turcija ir republika, tās ekonomika ir bijusi daļēji valsts kontrolēta, kur
valdība pilnībā kontrolē privātā sektora līdzdalību, starptautisko tirdzniecību
un tiešās ārvalstu investīcijas. 1980. gados Turcijā sāka īstenot vairākas
reformas, kuru idejiskais autors bija premjers Turguts Ezals. Reformas
nodrošināja valsts pakāpenisku pāreju no valsts kontrolētas brīvās ekonomikas uz
privātā sektora brīvo ekonomiku. Reformu rezultātā notika strauja izaugsme, kuru
tikpat ātri apturēja lejupslīde un krīzes 1994., 1999. un 2001. gadā. Tā
rezultātā IKP pieaugums no 1981. līdz 2003. gadam bija tikai 4%. Papildus
nepieciešamo reformu trūkums, arvien augošais privātais sektors un politiskā
korupcija izraisīja ļoti augstu inflāciju, vāju banku sektoru un nepastāvīgu
makroekonomisko stāvokli.

Pēc 2001. gada krīzes, pateicoties finanšu ministra Kemala Derviša reformām,
tika samazināta inflācija līdz viencipara skaitlim, palielinājās uzticība
investoru acīs un sāka samazināties bezdarbs. Ekonomisko reformu rezultātā
Turcija ir padarījusi daudz pieejamākus tās tirgus starptautiskiem tirgotājiem
un samazinājusi valsts ietekmi tirdzniecībā. Arvien vairāk valsts uzņēmumu tiek
privatizēti.

2005. gadā IKP pieaugums bija 7,5% un tādēļ Turcija ir viena no ātrāk augošajām
ekonomikām pasaulē. Turcijas ekonomikā vairs nedominē vecā lauksaimniecība, jo
tagad ekonomikā lielāko lomu spēlē industrializētie rajoni ap lielākajām
pilsētām valsts rietumos. Tiem raksturīga augsta līmeņa servisa industrija un
tagad lauksaimniecība sastāda tikai 11,9% no IKP, bet ražošana — 23,7% un
pakalpojumi — 64,5%. Pēdējo 20 gadu laikā īpaši strauju izaugsmi pieredzējusi
tūrisma nozare un tagad tā ir nozīmīga valsts ekonomikas sastāvdaļa. 2005. gadā
Turciju apmeklēja 24.124.501 cilvēks, kas pienesa valsts ieņēmumiem apmēram 18,2
miljardus ASV dolāru. Citi svarīgākie Turcijas ekonomikas virzieni ir
būvniecība, auto ražošana, elektronika un tekstilrūpniecība.

Pēdējo gadu laikā lielo inflāciju Turcijā izdevās apturēt un tādēļ tika ieviesta
jauna valūta, lai nostiprinātu esošo situāciju arī vizuāli. 2005. gada
1. janvārī vecās turku liras (TL) tika aizstātas ar jaunajām turku lirām (YTL),
atmetot sešas nulles (1 YTL = 1.000.000 TL). Turpinoties ekonomiskajām reformām,
2005. gadā inflācija tika samazināta līdz 8,2% un bezdarbs līdz 10,3%. Ar IKP
5.062 ASV dolāru uz vienu iedzīvotāju, Turcija 2005. gadā bija 69. vietā
pasaulē.

Turcija savā labā izmanto arī priekšrocības, ko piedāvā muitas savienība ar ES,
kuru noslēdza 1995. gadā, lai realizētu eksportam paredzētās rūpniecības preces
un piesaistītu ES valstu investorus. 2005. gadā eksports sasniedza 73,5
miljardus ASV dolāru, bet imports sasniedza 116,8 miljardus. 2006. gadā eksports
jau sasniedza 85,8 miljardus, kas ir par 16,8% vairāk nekā 2005. gadā. Jaunākie
dati liecina, ka eksports 2007. gadā bijis 105,9 miljardi ASV dolāru.

Pēc ilglaicīga perioda bez ievērojamām ārvalstu investīcijām, Turcija ir spējusi
2006. gadā piesaistīt investīcijas 19,9 miljardu ASV dolāru apmērā, bet 2007.
gadā paredzams daudz lielāks apjoms. Plašās privatizācijas un stabilā valsts
politika sakarā ar iespējamo iestāšanos ES, stabila izaugsme un pareizi
izplānotās reformas banku sektorā, mazumtirdzniecībā un telekomunikācijās ir
pozitīvi ietekmējušas ārvalstu investīciju apjomīgāku pieplūdumu.

Turcijas teritorija ir vairāk kā 1600 km gara un 800 km plata un tā ir līdzīga
taisnstūrim. Turcijas teritorija, ieskaitot ūdenskrātuves, aizņem 783 562
kvadrātkilometrus, no kuriem 755 688 m² atrodas Āzijā (Anatolija), bet 23 764 m²
— Eiropā. Tādēļ Turciju uzskata par starpkontinentālu valsti. Turcija pēc
teritorijas platības ir 37. lielākā pasaulē un tās platība ir līdzīga Francijas
un Lielbritānijas teritoriju summai. Turciju no trīs pusēm apskalo jūras:
rietumos — Egejas jūra, ziemeļos — Melnā jūra un dienvidos — Vidusjūra. Turcijas
teritorijā — ziemeļrietumos atrodas Marmora jūra.

Turcijas Eiropas daļa ziemeļrietumos ir Austrumu Trāķija, kas robežojas ar
Grieķiju un Bulgāriju. Valsts teritoriju Āzijā — Anatoliju (arī Mazāzijas
pussala) starp Kēroglu (turku: Köroğlu) un Melnās jūras austrumu piekrastes
kalnu grēdas — Taura kalniem, veido augsta centrālā ieplaka ar šauriem
piekrastes līdzenumiem. Līdzenumi ir iztekas vieta tādām upēm kā Eifrata, Tigra
un Araksa. Te atrodas Vanas ezers un Āgri kalns (turku: Ağrı, arī Ararats), kas
ir augstākā Turcijas virsotne — 5.165 m.

Ģeogrāfiski Turcija ir iedalīta septiņos reģionos: Marmora jūras reģions, Egejas
jūras reģions, Melnās jūras reģions, Centrālās Anatolijas reģions, Austrumu
Anatolijas reģions, Dienvidaustrumu Anatolijas reģions un Vidusjūras reģions.
Anatolijas nelīdzenā ziemeļu daļa, kas stiepjas gar Melno jūru, veido šauru un
garu jostu. Tā sastāda aptuveni vienu sesto daļu no Turcijas sauszemes
teritorijas. Tālāk uz dienvidiem un austrumiem teritorija veidojas arvien
līdzenāka.

Turcijas daudzveidīgā teritorija ir sarežģītu zemes plātņu kustību rezultāts,
kas radies tūkstošiem gadu gaitā. Tādēļ mūsdienās arī te ir raksturīgi nelieli
pazemes grūdieni un vulkānu izvirdumi. Pateicoties zemes plātņu lūzuma vietām,
ir izveidojušies Bosfors un Dardaneļi, kā arī visa Melnā jūra. Turcijas ziemeļos
visas valsts garumā ir plātņu lūzuma josla, un 1999. gadā notika pēdējā lielākā
zemestrīce, kuru dēvē par Izmitas zemestrīci.

Pēdējos gados nokrišņu daudzums un vēja stiprums ir palielinājies un ir
izraisījis plūdus un zemes nogruvumus. Tiek apdraudētas neskaitāmās mājiņas, kas
celtas stāvajās nogāzēs.

2007. gadā Turcijā bija 70,5 miljoni iedzīvotāju un iedzīvotāju skaita pieaugums
gadā ir 1,04%. Vidējā Turcijas apdzīvotība (iedzīvotāju skaits uz vienu
kvadrātkilometru) ir 92; lauku rajonos viszemākā apdzīvotība ir 11 cilvēki uz
kvadrātkilometru, bet visapdzīvotākajā Stambulas ilā — 2.420 cilvēki uz
kvadrātkilometru. Turcijas pilsētās dzīvo 70,5% no visiem iedzīvotājiem.
Aptuveni puse iedzīvotāju ir jaunāki par 28 gadiem, bet cilvēki darbspējīgā
vecumā, t.i. 15-64 gadus veci ir 66,5% no visiem iedzīvotājiem. Vecumā līdz 14
gadiem ir 26,4% iedzīvotāju, bet virs 65 gadiem — 7,1%. Saskaņā ar Turcijas
oficiālo statistiku, 2005. gadā vīriešu vidējais dzīves ilgums bija 68,9 gadi un
sieviešu — 73,8 (vidējais — 71,3).

Vecumā no 6 līdz 15 gadiem pamatizglītība ir bezmaksas un obligāta. Izglītotības
īpatsvars pavisam ir 87,4% (vīriešiem 95,3%, sievietēm 79,6%). Izglītības zemais
līmenis saistīts ar to, ka valsts dienvidaustrumos, kur pārsvarā dzīvo arābi un
kurdi, joprojām ļoti svarīgas ir feodālās tradīcijas.

Turcijas konstitūcijas 66. pants nosaka, ka turks ir jebkurš, kas „saistīts ar
Turcijas valsti pilsonībā.” Līdz ar to, vārdam turks ir divējāda nozīme — ar to
var tikt apzīmēts Turcijas pilsonis, kā arī piederošais turku tautībai. Turcijā
citas lielākās minoritātes ir kurdi, adigi, zazi, čigāni, arābi un trīs oficiāli
atzītās minoritātes (saskaņā ar Lozannas līgumu) — grieķi, armēņi un ebreji.
Lielākā minoritāte ir kurdi, kas ir atšķirīgas etniskās izcelsmes iedzīvotāji,
galvenokārt Turcijas dievidaustrumos. Turcijas oficiālais viedoklis ir tāds, ka
kurdi nav minoritāte, bet no turku nācijas neatdalāms elements. Minoritātes,
izņemot oficiālās, nebauda kādas īpašas privilēģijas un, sakarā ar to, ka vārdam
minoritāte Turcijā ir ļoti emocionāla pieskaņa, šo minoritāšu kultūra tiek
iespējami sapludināta ar kopējo valsts kultūru. Neskatoties uz to, ka valsts
kultūra ir diezgan vienveidīga, pastāv atšķirības, saskaņā ar dažādām turku
senajām tradīcijām. Nav pieejami precīzi dati par iedzīvotāju iedalījumu, jo
Turcijas statistikā netiek vākti un apkopoti dati par cilvēku tautību un
reliģisko piederību.

Sakarā ar lielo darbaspēka trūkumu Eiropā pēc Otrā pasaules kara, ievērojams
skaits turku devās strādāt uz Rietumeiropu (galvenokārt uz Vāciju). Tā Eiropā
izveidojās liels daudzums turku emigrantu un tika izveidotas lielas diasporas.
Mūsdienās arī pati Turcija ir galamērķis daudziem emigrantiem. Uz Turciju
pārceļas liels skaits iedzīvotāju no citām islāma valstīm, jo Turcija ir ES
kandidātvalsts un tā viņi varēs iekļūt Eiropā.

Vienīgā oficiālā valsts valoda visā Turcijas teritorijā ir turku valoda. Nav
pieejami precīzi dati par iedzīvotāju valodām tādu pašu iemeslu dēļ, kāds minēts
augstāk par reliģiju un tautību. Tomēr oficiālā valsts televīzija TRT raida arī
dažos citos dialektos un arābu, bosniešu, zazu, čerkesu un kurdu valodās.

Vairums (99,8%) Turcijas iedzīvotāju uzskatāmi par musulmaņiem, no kuriem vairāk
kā 75% pieder sunnītiem. Aptuveni 20% no musulmaņiem pieder šiītu alevītu
virzienam. Populārā hanafītu sunnītu skola tiek atbalstīta arī no valsts puses
ar Reliģisko lietu ministrijas palīdzību (turku: Diyanet İşleri Başkanlığı) un
tai pakļautas visas mošejas un reliģiskie darbinieki. Pārējie iedzīvotāji ir
kristieši (galvenokārt grieķu pareizticīgie, armēņu apustuliskie un sīriešu
pareizticīgie), jūdaisti un jezidisti.

Turcijā ir ļoti spēcīga sekulārsima kustība un ideju aizstāvība. Neskatoties uz
to, ka valsts neatbalsta kādu konkrētu reliģiju, tā pastāvīgi uzrauga reliģisko
organizāciju darbību. Konstitūcija garantē valsts iedzīvotāju tiesības brīvi
izvēlēties reliģiju un reliģiskās institūcijas aizsargā likums. Konstitūcija
aizliedz reliģiskajām organizācijām iesaistīties valsts lietu risināšanā un
politikā (piemēram organizējot partiju), kā arī ir aizliegta reliģisko skolu
darbība. Nevienai partijai nav atļauts atbalstīt kādu konkrētu reliģiju vai
paust kādas ticības uzskatus, bet atsevišķas konservatīvas partijas cenšas to
darīt. Turcijā ar likumu ir aizliegts ēkās, kurās atrodas valsts iestādes,
skolas un universitātes, valkāt hidžabu (lakatu) un citus ticību apliecinošus
vai reliģijai raksturīgus apģērbus vai to elementus. Likuma atbilstību
universālajām cilvēka tiesībām apstiprina arī Eiropas Cilvēktiesību tiesas
spriedums Lejlas Šahinas prasībā pret Turciju.

Turcijā ir ļoti daudzveidīga kultūra, kas ir tjurku, Anatolijas, osmaņu
(grieķu-romiešu un islāma kultūras sajaukums) un Rietumu kultūru elementu
sajaukums ar tradīcijām, kuras aizsāktas līdz ar Osmaņu impērijas rietumniecisko
virzību, kas turpinās arī mūsdienās. Šāds kultūru sajaukums veidojies turku
migrācijas laikā no Centrālāzijas uz Rietumiem, turkiem sastopoties ar citām
kultūrām. Tā kā Turcija ir veiksmīgi pārtapusi no agrākās reliģiskās Osmaņu
impērijas par modernu nācijas valsti, kurā strikti nodalīta valsts un reliģija,
radušās izteiktas mākslas izpausmes metodes. Republikas pirmajos gados valdība
ievērojamus līdzekļus ieguldīja lietišķajā mākslā, muzejos, teātros un
arhitektūrā. Sakarā ar to, ka jaunās turku identitātes noteikšanā ievērojamu
lomu spēlēja vairāki vēsturiski apstākļi, turku kultūra ir „modernizācijas” un
rietumnieciskuma centienu produkts, kas tiek kombinēts ar nepieciešamību
saglabāt tradicionālās reliģiskās un vēsturiskās vērtības.

Turcijas mūzika un literatūra ir izcils paraugs dažādu kultūru sajaukumam.
Turcijā ir populāri dažādi mūzikas žanru veidi: no arabeskas līdz hip-hopam, un
mūsdienu Turcijas mūzikas žanru veidošanās pamatā ir Centrālāzijas turku, islāma
un eiropiešu tradīciju apvienojums, kas radās Osmaņu impērijas un islāma saskarē
ar Eiropu. Osmaņu impērijas pastāvēšanas laikā turku literatūru ietekmēja
persiešu un arābu literatūra, bet impērijas pastāvēšanas pēdējos gados
izteiktāka kļuva turku tautiskā un rietumu literatūras ietekme. Kultūru
sajaukums dažkārt tiek arī īpaši dramatizēts, piemēram, 2006. gada Nobela
literatūras prēmijas ieguvēja Orhana Pamuka darbā minētajā „kultūru sadursmes un
saplūšanas jaunie simboli”.

Vairāku gadsimtu ilgo unikālo tradīciju sajaukumu apliecina arī Turcijā esošie
arhitektūras elementi. Papildus tradicionālajiem bizantiešu arhitektūras
elementiem, kas atrodami visā Turcijas teritorijā, ir saglabājušies daudzi
osmaņu arhitektūras paraugi, kas attēlo vietējo un islāma tradīciju sajaukumu
visās bijušās Osmaņu impērijas teritorijās. Turcijas arhitektūru kopš 18. gs.
stipri ietekmējusi rietumu kultūra un tas redzams vairākos paraugos: Sultāna
Ahmeda mošeja un Dolmabahčes pils.

Turcijā populārākais sporta veids ir futbols. Slaveni Turcijas futbola klubi ir
Stambulas "Galatasaray", Stambulas "Fenerbahçe" un Stambulas "Beşiktaş". 2000.
gadā "Galatasaray" klubs, izcīnot UEFA kausu un Superkausu, nostiprināja savas
pozīcijas kā ievērojams Eiropas futbola klubs. Divus gadus vēlāk 2002. gada
Pasaules kausa finālturnīrā Turcijas futbola izlase ieguva trešo vietu, savukārt
2008. gada Eiropas čempionātā izlase iekļuva pusfinālā, kur piekāpās Vācijas
futbola izlasei. Ataturka Olimpiskajā stadionā Stambulā notika 2005. gada UEFA
Čempionu līgas fināls, bet Šikri Saradžoglu stadionā Stambulā notika 2009. gada
UEFA kausa fināls.

Citi ļoti populāri sporta veidi ir basketbols un volejbols. Turcijā notika 2001.
gada Eiropas čempionāts basketbolā un 2010. gada Pasaules čempionāts basketbolā.
Vīriešu basketbola izlase ierindojās otrajā vietā 2001. gada Eiropas čempionāts
basketbolā un sasniedza ceturdaļfinālu 2006. gada Pasaules čempionāts
basketbolā; turpretim Stambulas "Anadolu Efes" ieguva Korača kausu 1996. gadā,
ierindojās otrajā vietā Saportas kausa izcīņā 1993. gadā un aizkļuva līdz Final
Four Eirolīgā un Suprolīgā 2000. un 2001. gadā. Turku basketbolisti tādi kā
Mehmets Okurs un Hidajets Turkoglu ir arī bijuši sekmīgi NBA. Sieviešu volejbola
komandas, proti Stambulas "Eczacıbaşı Zentiva" un Stambulas "VakıfBank Güneş
Sigorta", ir ieguvušas vairākus Eiropas čempionātu titulus un medaļas.

Kopš osmaņu laikiem tradicionāls turku sporta veids ir cīņa eļļā (turku: Yağlı
güreş). Edirnē notiek gadskārtējais "Kirkpinar" cīņas eļļā turnīrs kopš 1361.
gada. Starptautiskie cīkstēšanās stili, ko reglamentē FILA, piemēram, brīvā
stila cīņa un klasiskā cīņa arī ir populāri, ar daudziem Eiropas, Pasaules un
Olimpisko spēļu čempionātu tituliem, kurus ieguvuši turku cīkstoņi gan
individuāli, gan kā valsts komanda. Vēl viens nozīmīgs sporta veids, kurā turki
ir starptautiski veiksmīgi ir svarcelšana; kā turku svarcēlāji, gan vīrieši, gan
sievietes, ir lauzuši daudzus pasaules rekordus un ieguvuši vairākus Eiropas,
Pasaules un Olimpisko spēļu čempionāta titulus. Naims Sulejmanoglu un Halils
Mutlu ir sasniegušas leģendāro statusu kā vieni no nedaudzajiem svarcēlājiem,
kuri ir ieguvuši trīs zelta medaļas trīs Olimpiskajās spēlēs.

Motoru sports ir kļuvis populārs pēdējā laikā, īpaši ņemot vērā to, ka Turcijas
rallijs tika iekļauts FIA Pasaules rallija čempionātā kalendārā 2003. gadā, un
Turcijas Grand Prix iekļaušana Formula 1 sacīkšu kalendārā 2005. gadā. Citi
svarīgi gadskārtēji motoru sporta pasākumi, kas notiek Stambulas trasē ir MotoGP
Turcijas Grand Prix, FIA Pasaules salonautomobiļu čempionāts, GP2 sēriāls un
Lemānas sēriāls. Laiku pa laikam Stambulā un Antaljā arī notiek F1 motorkuteru
sacīkstes čempionāta Turcijas posms; savukārt Red Bull gaisa sacīkšu pasaules
seriāla Turcijas posms, gaisa sacīkšu turnīrs, kas notiek Zelta ragā Stambulā.
Sērfošana, snovbords, skeitbords, planēšana un citi ekstrēmi sporta veidi ar
katru gadu kļūst aizvien populārāki.



https://lv.wikipedia.org/wiki/Latvijas_administrat%C4%ABvais_iedal%C4%ABjums

No 2011. gada 3. janvāra Latvija ir iedalīta 110 novados un 9 republikas
pilsētās.

Diskusijas par administratīvi teritoriālās reformas nepieciešamību sākās jau
tūlīt pēc neatkarības atjaunošanas. Reformu mērķis ir izveidot ekonomiski
attīstīties spējīgas pašvaldības, kas nodrošinātu kvalitatīvu pakalpojumu
sniegšanu iedzīvotājiem. Administratīvi teritoriālās reformas rezultātā notika
pāreja no divu līmeņu uz viena līmeņa pašvaldībām: tika likvidētas 26 rajonu
padomes, bet pilsētas, to lauku teritorijas un pagastus apvienoja novados, kā
arī 9 lielpilsētas ieguva republikas pilsētu statusu. Papildus tam tika nolemts
pārdēvēt visas pilsētu lauku teritorijas par pagastiem, atjaunot to vēsturiskos
nosaukumus vai pievienot jau esošajiem pagastiem. Novados apvienotās bijušās
pašvaldības ieguva novadu administratīvās teritorijas statusu.

1996. gadā, apvienojoties Kandavas pilsētai, Kandavas un Cēres pagastiem, tika
radīta administratīvā vienība "Kandavas pilsēta ar lauku teritoriju". Nākamajā
gadā tai pievienojās arī Zemītes un Matkules pagasti, bet 1999. gadā tā kļuva
par Kandavas novadu — pirmo novadu Latvijā. 1999. gadā tika izveidots arī Līvānu
novads, bet 2000. gadā — vēl pieci novadi: Amatas, Ciblas, Durbes, Preiļu un
Sabiles novads (vēlāk iekļauts Talsu novadā). Vairākkārt pārceļot reformas beigu
termiņus, par reformas galīgo beigu termiņu tika noteiktas 2009. gada Latvijas
pašvaldību vēlēšanas. Līdz tam laikam jau bija izveidots 41 novads, bet vēl
joprojām pastāvēja 424 pagastu pašvaldības, 50 rajona pilsētas un 7 republikas
pilsētas. No 2009. gada 1. jūlija darbu uzsāka 109 novadu un 9 republikas
pilsētu domes, izbeidzot visu pirms tam novada teritorijā bijušo vietējo
pašvaldību padomju pilnvaras. Arī rajonu padomju pilnvaras beidzās 2009. gada 1.
jūlijā, tomēr, lai nodrošinātu pakāpenisku rajona pašvaldības institūciju,
mantas, finanšu līdzekļu, tiesību un saistību nodošanu, rajona pašvaldības
turpināja pastāvēt kā publisko tiesību juridiskās personas līdz visu tās
saistību nodošanai vai izbeigšanai līdz 2009. gada 31. decembrim.

Republikas pilsētas ir ārpus citām administratīvajām vienībām esošas
pašvaldības. Rīgai speciāls statuss tika piešķirts ar Saeimas 1931. gada 3.
februāra “Likuma par Latvijas galvas pilsētu” un tā bija Latvijas galvaspilsēta
un neietilpa Rīgas apriņķī. 1940. gadā republikas pakļautības pilsētas statuss
tika piešķirts Rīgai, Daugavpilij, Jelgavai, Liepājai un Ventspilij. 1952. gadā,
iedibinot Latvijas PSR teritorijā apgabalus, Daugavpilij, Jelgavai, Liepājai,
Rēzeknei un Ventspilij tika piešķirts apgabala pakļautības pilsētas statuss.
1953. gadā, likvidējot apgabalus, visām apgabala pakļautības pilsētām tika
piešķirts republikas pakļautības pilsētas statuss. Jūrmalai republikas
pakļautības pilsētas statuss tika piešķirts to nodibinot 1959. gadā. 1992. gadā,
atjaunojot Latvijas Republikas neatkarību, termins "republikas pakļautības
pilsēta" tika nomainīts ar terminu "republikas pilsēta". 2009. gadā republikas
pilsētas statuss tika piešķirts divām lielākajām rajonu pilsētām — Jēkabpilij un
Valmierai.



https://lv.wikipedia.org/wiki/Eiropas_Savien%C4%ABba

Eiropas Savienība (ES) ir 28 Eiropas valstu ekonomiska un politiska apvienība.
Tā darbojas uz valstu starpā noslēgtu līgumu pamata, kuros noteikti svarīgākie
kopīgie mērķi, politikas, darbības instrumenti, tiesību sistēma, institūcijas un
to funkcijas un lomas lēmumu pieņemšanas procesā. Šos līgumus dēvē par
primārajiem ES tiesību aktiem. Par Eiropas Savienības veidošanās sākumu pieņemts
uzskatīt 1957. gadā noslēgto Romas līgumu, bet formāli Eiropas Savienība tika
nodibināta 1993. gadā, stājoties spēkā Māstrihtas līgumam, kurš paplašināja
kopējās politikas pielietošanas sfēru, ietverot sevī 1957. gadā nodibināto
Eiropas Kopienu. 2009. gada 1. decembrī stājās spēkā Lisabonas līgums, kas
izmainīja Eiropas Savienības darbību regulējošos pamatprincipus. ES ieguva
juridiskas personas statusu un tās pārvaldē tika ievesti divi jauni amati - ES
Eiropas padomes priekšsēdētājs un Eiropas Savienības augstais pārstāvis ārlietu
un drošības politikas jomā.

Eiropas Savienības kopplatība ir 4 300 000 km². 2013. gadā Eiropas Savienībā
dzīvoja vairāk kā 508 miljoni iedzīvotāju. Pēc iedzīvotāju skaita Eiropas
Savienība ierindojas 3. vietā pasaulē pēc Ķīnas un Indijas. Mūsdienās tā ir
spēcīgākā ekonomika pasaulē - 2007. gadā visu valstu iekšzemes kopprodukts
sastādīja 12 triljonus eiro, kamēr ASV kopprodukts bija 10 triljoni eiro, bet
Japānas 3 triljoni eiro. 2012. gadā Eiropas Savienībai tika piešķirta Nobela
miera prēmija par ieguldījumu miera un izlīguma veicināšanā, demokrātijas un
cilvēktiesību attīstībā Eiropā 60 gadu garumā.

Saskaņā ar Māstrihtas līgumu, ES strukturālo principu pamatu veido tā sauktie
"trīs pīlāri": Eiropas Kopiena, Kopējā ārējā un drošības politika un Tieslietas
un iekšlietas.

Varas dalīšana ES īstenojas starp Eiropas Komisiju kā izpildvaru, Eiropas
Parlamentu kā dalībvalstu pilsoņu pārstāvniecību ES līmenī, un ES Ministru
Padomi kā visu dalībvalstu valdību pārstāvniecību ar lēmēj- un izpildvaras
tiesībām. Tad hierarhiski seko Eiropas Savienības Tiesa un Eiropas Revīzijas
palāta. Papildus šīm nozīmīgu lomu spēlē vēl divas institūcijas:- Ekonomikas un
sociālo lietu komiteja un Reģionu komiteja, kuru loma ir izstrādāt ieteikumus
pārējo institūciju pieņemtajiem lēmumiem. Eiropas Savienībā ir izveidota arī
vienota finanšu sistēma. Par tās funkcionēšanu atbild divas institūcijas:
Eiropas Centrālā banka (ECB) un Eiropas Investīciju banka (EIB).

Bez minētajām pastāv arī virkne tā saukto sekundāro institūciju. Vairums no tām
ir aģentūru statusā, un tās atbild par konkrētām jomām, piemēram, Eiropas Vides
aģentūra, vai Eiropas Aviācijas drošības aģentūra, Eiropas Savienības
Pamattiesību aģentūra u.c.

Politiskais klimats pēc 2.Pasaules kara bija labvēlīgs Rietumeiropas vienotībai,
ko daudzi uzskatīja par alternatīvu ekstrēmajām nacionālisma formām, kas tikko
jau bija izpostījušas kontinentu.

Par Eiropas integrācijas sākumu uzskata Eiropas Ogļu un tērauda kopienas
izveidošanu 1951. gadā, kas aizsākās ar Francijas ārlietu ministra Roberta
Šūmaņa oficiālo paziņojumu 1950. gada 9. maijā, ko ES valstīs atzīmē kā Eiropas
dienu. Kopienas mērķis bija apvienot kontroli pār dalībvalstu, galvenokārt
Francijas un Rietumvācijas, ogļu un tērauda industrijām. Galvenā doma bija, ka,
apvienojot kontroli pār galvenajām stratēģiskajām nozarēm, karš dalībvalstu
starpā vairs nebūtu iespējams. Kopienas dibinātāji deklarēja to kā "pirmo soli
uz federālu Eiropu". Citas dibinātājvalstis bija Itālija un trīs Beniluksa
valstis Beļģija, Nīderlande un Luksemburga.

Vēl divas kopienas tika nodibinātas 1957. gadā: Eiropas Ekonomikas kopiena
(EEK), kas iedibināja muitas savienību un Eiropas Atomenerģijas kopiena
sadarbībai atomenerģijas attīstībai. 1967. gadā Apvienošanās līgums izveidoja
vienotu šo triju kopienu institūciju, ko nosauca par Eiropas Kopienām, vai
biežāk vienkārši par Eiropas Kopienu (EK). Lai nodrošinātu garantētu pārtikas
piegādi Eiropas Kopienai 1957.gadā tika arī izstrādāti pamatprincipi kopējā
lauksaimniecības produktu tirgus izveidei un tos nosauca par kopējo
lauksaimniecības politiku.

1973. gadā notika pirmā Eiropas Kopienas paplašināšanās, kad pievienojās Dānija,
Īrija un Apvienotā Karaliste. Arī Norvēģija tajā pašā laikā veda pārrunas par
pievienošanos, bet valsts iedzīvotāji to referendumā noraidīja. Pirmās tiešās
Eiropas Parlamenta vēlēšanas notika 1979. gadā.

1981. gadā Grieķija kļuva par Eiropas Kopienu dalībvalsti, bet 1986. gadā
pievienojās Spānija un Portugāle. 1985. gadā noslēgtais Šengenas līgums
izveidoja atvērto robežu telpu starp dalībvalstīm. 1986. gadā sāka lietot
Eiropas karogu un valstu vadītāji parakstīja Vienotās Eiropas aktu. Šis līgums
pārskatīja veidu, kā stājas spēkā kopējie lēmumi, sekmēja tirdzniecības barjeru
atcelšanu un iedibināja lielāku Eiropas politisko kooperāciju.

1990. gadā pēc Dzelzs priekškara krišanas VDR kļuva par Eiropas Kopienas
dalībnieci apvienotās Vācijas sastāvā. Līdz ar paplašināšanos Centrālās un
Austrumeiropas reģionā kandidātvalstīm tika apstiprināti Kopenhāgenas kritēriji.

1993. gada 1. novembrī stājās spēkā Māstrihtas līgums. Šis līgums iedibināja
kopienas pārskatīto struktūru un nosaukums "Eiropas Savienība" oficiāli
aizvietoja iepriekšējo "Eiropas Kopienas". Eiropas Kopiena tagad veidoja vienu
no trīs jaunās Eiropas Savienības pilāriem, kas iekļāva sadarbību kopējā
ārpolitikā un iekšpolitikā.

1995. gadā ES pievienojās Austrija, Zviedrija un Somija. 1997. gadā Amsterdamas
līgums uzlaboja Māstrihtas līgumu tādās jomās, kā demokrātija un ārpolitika.
Amsterdamai 2001. gadā sekoja Nicas līgums, kas pārskatīja Romas un Māstrihtas
vienošanās, lai sekmētu ES paplašināšanos uz austrumiem. 2002. gadā eiro 12
dalībvalstīs aizvietoja nacionālās valūtas.

2004. gadā ES pievienojās 10 jaunas valstis: Latvija, Igaunija, Lietuva, Polija,
Čehija, Slovākija, Slovēnija, Ungārija, Malta un Kipra. 2007. gadā pievienojās
Bulgārija un Rumānija. 2007.gadā eiro zonai pievienojās Slovēnija, 2008.gada 1.
janvārī Malta un Kipra, bet 2009. gada 1. janvārī Slovākija. 2009. gada 1.
decembrī stājās spēkā Lisabonas līgums. 2011. gadā Igaunija, 2014. gadā Latvija
un 2015. gadā Lietuva pievienojās eiro zonai. 2015. gada martā Eiropas komisijas
prezidents Žans Klods Junkers paziņoja par savu atbalstu kopīgas Eiropas armijas
izveidošanai. 2016. gada 23. jūnijā notika Referendums par Apvienotās Karalistes
dalību Eiropas Savienībā, kurā vairums vēlētāju nobalsoja par Apvienotās
Karalistes izstāšanos no Eiropas Savienības.

Eiropas Savienībā ir septiņas oficiālās kandidātvalstis: Albānija, Bosnija un
Hercegovina, Islande (paziņojusi par iestāšanās pieteikuma atsaukšanu),
Maķedonija, Melnkalne, Serbija un Turcija. Potenciālās kandidātvalsts statusā
tiek minēta Kosova. Kā pēdējā oficiālas kadidātvalsts statusā ir apstiprināta
Bosnija un Hercegovina (2016. gada septembrī).

Šveice vienreiz (1992. gadā), bet Norvēģija divreiz (1972. un 1994. gadā)
referendumā noraidīja iestāšanos Eiropas Savienībā. 1987. gadā Maroka oficiāli
lūdza sākt iestāšanās sarunas ES, tomēr Eiropas Savienības Padome atteicās
izskatīt šo jautājumu, pamatojot ar to, ka Maroka nav Eiropas valsts. Islandes
valdība 2013. gadā pieņēma lēmumu par iesākto iestāšanās sarunu apturēšanu un
2015. gada martā paziņoja par iestāšanās pieteikuma atsaukšanu.

ES vai tās priekštečorganizācijas ir parakstījusi sadarbības vai asociācijas
līgumus ar Eiropas Ekonomiskās telpas valstīm Islandi, Lihtenšteinu, Norvēģiju
(1994), ar Vidusjūras baseina valstīm Turciju (1964), Sīriju (1978), Tunisiju
(1998), Izraēlu (2000), Maroku (2000), Jordāniju (2002), Ēģipti (2004), Alžīriju
(2005), Libānu (2006), ar Centrāleiropas Brīvās tirdzniecības vienošanās valstīm
Maķedoniju (2004), Albāniju (2006), Melnkalni (2010), Serbiju (2013), Bosniju un
Hercegovinu (2015), ar GUAM valstīm Gruziju, Moldovu, Ukrainu (2014), kā arī ar
Čīli (2005), Dienvidāfrikas Republiku (2004) un Centrālamerikas integrācijas
sistēmu (Central American Integration System, 2012).

Eiropas Savienībā ir 24 oficiālās valodas, kā arī daudzas reģionālās valodas un
minoritāšu valodas. Visplašāk lietotās valodas ir angļu valoda (51% pratēju),
vācu valoda (32%) un franču valoda (24%). Lielākā daļa ES valodu pieder
indoeiropiešu valodu saimei. Trīs galvenie atzari ir ģermāņu, romāņu un slāvu.
Ģermāņu valodas kā pirmās valodas lieto 38% ES iedzīvotāju (vācu - 18%, angļu -
13%, nīderlandiešu - 4%, zviedru - 2%, dāņu valodu - 1%). Romāņu valodās kā
pirmās valodas lieto 32% ES iedzīvotāju (itāļu - 13%, franču - 12%, spāņu - 8%,
rumāņu - 5%, portugāļu valodu - 2%). Slāvu valodas kā pirmās valodas lieto 14%
ES iedzīvotāju (poļu - 8%, čehu - 2%, bulgāru - 2%, slovāku - 1% un slovēņu
valodu - 1%).

Pie mazākiem indoeiropiešu valodu atzariem pieder baltu valodas (latviešu un
lietuviešu valodas), ķeltu valodas (īru valoda) un grieķu valoda. Pie urāliešu
valodu saimes pieder igauņu, somu un ungāru valodas, pie semītu valodu saimes
pieder maltiešu valoda.

Eiropas Savienības Vienotais tirgus ir Eiropas Savienības ekonomiskās
integrācijas sastāvdaļa un tās izaugsmes nodrošinājums. Vienotā tirgus projekta
mērķis, valstīm apzinoties nepieciešamību veicināt savu konkurētspēju pasaulē un
nodrošināt Eiropas valstu ekonomisko izaugsmi un sociālo labklājību, bija
izveidot tirgu dalībvalstu starpā, kurā nepastāvētu iekšējās robežas un kurā
nebūtu šķēršļu Eiropas Savienības pilsoņu, preču un kapitāla brīvai kustībai.
Eiropas Savienības Vienotais tirgus tiek īstenots ar četru brīvību palīdzību:
brīva preču kustība, brīva pakalpojumu kustība, brīva personu kustība, brīvība
veikt uzņēmējdarbību. Ar šo četru brīvību palīdzību jebkuras Eiropas Savienības
dalībvalsts pavalstniekiem tiek dota iespēja veikt saimniecisko darbību jebkurā
citā Eiropas Savienības dalībvalstī.



https://lv.wikipedia.org/wiki/Krievija

Krievija (krievu: Россия, izrunā: [rɐˈsʲijə]) jeb Krievijas Federācija (krievu:
Российская Федерация, [rɐˈsʲijskəjə fʲɪdʲɪˈratsɨjə]) ir federatīva valsts
Eirāzijas ziemeļos, precīzāk, Austrumeiropā un Ziemeļāzijā. Tā ir
pusprezidentāla federatīva republika, kuru veido 83 federālie subjekti. Tās
platība ir 17 075 400 km2, un tā ir teritoriāli lielākā valsts pasaulē.
Krievijas Federācija ir gandrīz divas reizes lielāka par Kanādu, kas ir otra
lielākā valsts pasaulē. Pēc iedzīvotāju skaita Krievijas Federācija ir devītā
lielākā valsts pasaulē, kas robežojas ar šādām valstīm (secībā no
ziemeļrietumiem uz dienvidaustrumiem): Norvēģiju, Somiju, Igauniju, Latviju,
Lietuvu, Poliju, Baltkrieviju, Ukrainu, Gruziju, Azerbaidžānu, Kazahstānu,
Mongoliju, Ziemeļkoreju un Ķīnu. Tā relatīvi tuvu atrodas arī Amerikas
Savienotajām Valstīm un Japānai. No šīm valstīm Krievijas Federāciju atšķir
relatīvi šauras ūdens teritorijas, attiecīgi no ASV atšķir Beringa šaurums un no
Japānas — Laperūza šaurums.

79,8% no Krievijas Federācijas iedzīvotājiem ir krievi, tās valsts valoda ir
krievu, lai gan dažos reģionos ir atzītas arī reģionālās valodas. 73,1%
iedzīvotāju dzīvo pilsētās. Lielākā daļa iedzīvotāju (79,3%) dzīvo Eiropas daļā,
bet atlikušie 20,7% iedzīvotāju - Āzijas pusē. Krievijas Federācijas
galvaspilsēta ir Maskava, kas ir federālā pilsēta, otra federālā pilsēta ir
Sanktpēterburga. Vēl 10 Krievijas pilsētās dzīvo vairāk nekā miljons
iedzīvotāju.

Krievijas Federācija dibināta 1991. gada decembrī, kad izjuka Padomju Savienība.
PSRS sastāvā Krievijas Federācijas nosaukums bija Krievijas PFSR. Pēc Padomju
Savienības likvidēšanās ("Belovežas gāršas līgums") Krievijas Federācija ir sevi
pasludinājusi kā PSRS tiesību un pienākumu pārmantotāju (ANO DP un citās
starptautiskajās organizācijās).

Latviešu valodā nosaukums "Krievija" ir cēlies no kriviču cilts nosaukuma, kuri
dzīvoja austrumos no latgaļu apdzīvotajām teritorijām.

Slāvu ciltis Tautu staigāšanas laikā pamazām apmetās uz dzīvi tagadējās
Krievijas rietumu daļā, virzoties pa diviem ceļiem: vieni no Kijevas uz mūsdienu
Suzdaļu un Muromu, bet otri no Polockas uz Novgorodu un Rostovu. Austrumslāvi
pakāpeniski asimilēja vietējās baltu un somugru ciltis.

9. gadsimtā varjagi rūsi izveidoja Kijevas Krievzemi jeb Gardarīki, kas no 11.
gadsimta sāka sairt atsevišķās kņazistēs, kuras 13. gadsimtā iekaroja Mongoļu
impērija. Iebrucēji, ko vēlāk sāka saukt par tatāriem, izveidoja Zelta Ordas
valsti, kas valdīja tagadējās Krievijas teritorijā vairāk kā trīs gadsimtus. 13.
gadsimtā Zelta ordas vietvalži krievu kņazistēs bija Vladimiras-Suzdaļas kņazi,
bet 1319. gadā Zelta ordas hans Muhameds Uzbek-hans izlēma piešķirt vietvalža
zīmi jarliku Maskavas kņazam Jurijam, tā padarot Maskavu par jauno Krievijas
politisko centru. Novājinoties Zelta ordas varai, Maskavas kņazs Vasīlijs
Dmitrijevičs pēc 1389. gada sevi sāka dēvēt par Maskavas lielkņazu.

1547. gadā Kremļa Uspenskas katedrālē Maskavijas lielkņazs Ivans IV svinīgi
kronējās par valdnieku ar pilnīgi jaunu titulu "Visas Krievijas cars" (Царь всея
Руси). Ivans IV iekaroja Kazaņas un Astrahaņas tatāru hanistes gar Volgas upi un
pārveidoja Krieviju par daudznacionālu un daudzkonfesionālu valsti. Viņš
neveiksmīgi centās iekarot arī latviešu un igauņu apdzīvotās zemes, bet zaudēja
Livonijas karā pret Polijas, Lietuvas un Zviedrijas savienību.

Romanovu dinastijas un Pētera I valdīšanas laikā Krievijas impērija sakāva
Zviedriju Lielajā Ziemeļu karā, piespiežot to atdot Igauniju, Livoniju, Karēliju
un Ingriju, kurā Pēteris I lika pamatus jaunajai galvaspilsētai
Sanktpēterburgai. Katrīna II turpināja Krievijas impērijas ekspansijas politiku
un savienībā ar Prūsiju un Austriju sagrāva Polijas-Lietuvas kopvalsti,
pievienojot tagadējās Baltkrievijas, Lietuvas, Latvijas un Ukrainas zemes.
Uzvarot krievu-turku karos 19. gadsimta sākumā, Krievijas imērija pakļāva arī
daļu no Aizkaukāza zemēm. Aleksandrs II ieviesa būtiskas reformas, tai skaitā
arī dzimtbūšanas atcelšanu 1861. gadā, kas bija impulss ekonomikas
industrializācijas sākumam. Aleksandra III un viņa dēla Nikolaja II valdīšanas
laikā saasinājās sociāli-ekonomiskie konflikti, zaudējums Krievu-japāņu karā un
rūpnīcu strādnieku nemieru apspiešana izraisīja 1905. gada Krievijas revolūciju.
Savukārt zaudējumi Pirmajā pasaules karā 1917. gadā noveda pie 1917. gada
Krievijas revolūcijas. Februāra revolūcijā tika gāzta Krievijas imperatora
Nikolaja II vara un nodibināta Pagaidu valdība.

Oktobra revolūcijas laikā Vladimira Ļeņina vadībā gāza Pagaidu valdību un
nodibināja boļševiku partijas diktatūru. Brestļitovskas miera līgums izbeidza
karadarbību ar Eiropas centrālajām valstīm Pirmajā Pasaules karā, pēc šī līguma
parakstīšanas Padomju Krievija zaudēja Ukrainas, Polijas un Baltijas valstu
teritorijas, kā arī Somiju. Sekojošā Pilsoņu kara un Staļina ieviestās
diktatūras rezultātā gāja bojā miljoniem Krievijas iedzīvotāju. Lai atgūtu pēc
Pirmā pasaules kara zaudētās teritorijas, PSRS 1939. gadā parakstīja PSRS un
Vācijas savstarpējās neuzbrukšanas līgumu, kas pazīstams kā Molotova-Ribentropa
pakts ar trīs slepeniem papildprotokoliem par Somijas, Igaunijas, Latvijas,
Lietuvas, Polijas un Rumānijas valstu sadalīšanu t.s. interešu sfērās.

Otrā pasaules kara sākumā PSRS valdība drīz pēc Polijas militārās sadalīšanas
Baltijas valstīm un Somijai piedāvāja parakstīt „draudzības un savstarpējās
palīdzības līgumus“, kas paredzēja to suverenitātes ierobežošanu un karabāzu
izveidošanu to teritorijās. Kad Somijas valdība atteicās šo līgumu parakstīt,
PSRS uzsāka Ziemas karu, pēc kura beigām PSRS valdība nolēma veikt Baltijas
valstu un Besarābijas okupāciju 1940. gada jūnijā. Otrā pasaules kara
turpinājumā 1941. gada 22. jūnijā nacistiskā Vācija uzbruka Padomju Savienībai
un sasniedza Pēterburgas un Maskavas piepilsētas. Vācijas armiju virzība uz
austrumiem tika apturēta Staļingradas kaujā 1942.—1943. gada ziemā. Sarkanā
armija panāca lūzumu karā un 1945. gada maijā ieņēma Berlīni.

Pēc uzvaras Otrajā pasaules karā PSRS ieņemtajās Austrumeiropas un
Centrāleiropas teritorijās izveidoja savas satelītvalstis, nodibināja Varšavas
līguma savienību un iesaistījās cīņā par globālo pārsvaru ar NATO, kas pazīstama
kā Aukstais karš. Pēc Staļina nāves viņa pēctecis Ņikita Hruščovs likvidēja
Gulaga soda nometnes, atbrīvojot miljoniem ieslodzīto. Viņa valdīšanas laikā
Padomju Savienība palaida pasaulē pirmo Zemes mākslīgo pavadoni un pirmo
pilotējamo kosmosa kuģi. Brežņeva valdīšanas laiks iezīmējās ar ekonomikas
stagnāciju un daudziem lokāliem militāriem konfliktiem Āfrikā, Āzijā un
Latīņamerikā. Pēc 1979. gadā sāktā Afganistānas kara PSRS nokļuva starptautiskā
izolācijā un tās ekonomika cieta no pārmērīgās militarizācijas. Lai pārtrauktu
saimniecisko lejupslīdi un samazinātu sociālo spriedzi, Mihails Gorbačovs
ieviesa glasnostj (atklātības) un perestroikas (pārkārtošanās) politiku, tomēr
to paralizēja pārtikas preču trūkums veikalos un starpnacionālie konflikti.
1990. gadā Baltijas valstis deklarēja suverenitāti, kas noveda pie militāra
konflikta 1991. gada janvārī. 1991. gada jūnijā pirmajās tiešajās prezidenta
vēlēšanās Krievijas vēsturē par Krievijas prezidentu ievēlēja Borisu Jeļcinu.
Pēc 1991. gada Augusta puča Padomju Savienībā pieauga centrbēdzes spēki un tās
valdība bija spiesta starptautiski atzīt Baltijas valstu neatkarību 1991. gada
septembrī. Straujais PSRS sabrukums beidzās 1991. gada decembrī ar
Baltkrievijas, Krievijas un Ukrainas valdību vienošanos Belovežas gāršā par
Padomju Savienības oficiālu likvidēšanu.

PSRS sabrukums izraisīja Krievijas Federācijas IKP kritumu no 1990. līdz 1995.
gada beigām par aptuveni par 40 procentiem un rūpnieciskās produkcijas apjoma
kritumu vairāk par 50 procentiem. Privatizācijas procesā valsts uzņēmumi bieži
vien nonāca korumpētu grupu kontrolē ar slepenām saiknēm gan valdībā, gan
mafijā. 1993. gadā prezidents Jeļcins nelikumīgi atlaida Krievijas parlamentu,
kas pretojās viņa varas nostiprināšanas mēģinājumiem. Deputāti iebarikādējās un
veica Jeļcina impīčmenta procedūru. Prezidentam lojālās karaspēka vienības
aplenca parlamenta ēku un izklīdināja tās aizstāvjus ar tankus un artilērijas
palīdzību. Nemieru laikā tika nogalināti vairāki simti cilvēku.

Lielus ekonomiskus un militārus zaudējumus izraisīja zaudējums Pirmajā Čečenijas
karā (1994-1996). Lielais budžeta deficīts radīja 1998. gada finansu krīzi un
tālāku IKP kritumu. 1999. gada beigās prezidents Jeļcins atkāpās no prezidenta
amata, nododot to nesen ieceltajam premjerministram Vladimiram Putinam.
Prezidents Putins iemantoja popularitāti Krievijas sabiedrībā ar uzvaru Otrajā
Čečenijas karā 2000. gadā. Strauji augošās naftas un gāzes cenas veicināja
Krievijas iekšzemes kopprodukta, patēriņa un investīciju pieaugumu, kas bija
pamatā stabilai ekonomikas izaugsmei un Krievijas ietekmes pieaugumam pasaulē
pēc 2000. gada. Lai gan Rietumu valstis ir kritizējušas daudzas Putina
administrācijas reformas kā kopumā nedemokrātiskas, Putina vadība ar kārtības
atgriešanu, stabilitāti un progresu ir iekarojusi viņam plašu popularitāti
Krievijā.

2008. gada vēlēšanās par Krievijas Federācijas prezidentu tika ievēlēts Dmitrijs
Medvedevs, bet Putins kļuva par premjerministru. Par spīti 2008. gada pasaules
ekonomiskajai krīzei turpinājās Krievijas ekonomikas pieaugums, tomēr ilglaicīgu
attīstību apdraud novecojusi infrastruktūra un nelabvēlīgā demogrāfiskā
situācija. Pieaugošā varas centralizācija valdošās partijas "Vienotā Krievija"
(Единая Россия) kontrolē samazināja tās popularitāti un 2011. gada decembra
vēlēšanās partija oficiāli ieguva mazāk nekā pusi no parlamenta deputātu vietām,
kaut arī saglabāja vairākumu. Vēlēšanu laikā atklātās nelikumības izraisīja kopš
1993. gada nepieredzētus publiskos protestus lielākajās Krievijas pilsētās.
2014. gada martā Krievijas valdība izmantoja Krimas iedzīvotāju vairuma
prokrievisko noskaņojumu pēc Ukrainas prezidenta Viktora Janukoviča
atstādināšanas un veica Krimas aneksiju. ANO Ģenerālā asambleja 2014. gada 27.
martā ar pārliecinošu balsu pārsvaru pieņēma rezolūciju pret šo Krievijas
agresiju. Tomēr 2014. gada aprīlī sākās plaša Krievijas atbalstīta separātistu
militārā ofensīva Ukrainas austrumos ar mērķi sadalīt Ukrainu. ASV, ES, Japāna
un daudzas citas valstis ieviesa ekonomiskas sankcijas pret Krieviju, kas noveda
pie tās ekonomikas lejupslīdes un rubļa devalvācijas.

Krievijas Federācija aizņem lielāko daļu no Eirāzijas kontinenta ziemeļiem.
Lielākā daļa no Austrumeiropas un Ziemeļāzijas atrodas Krievijas Federācijas
sastāvā, līdz ar to tā ir lielākā valsts pasaulē pēc platības. Krieviju lielā
izmēra dēļ mēdz attēlot kartēs gan monotoni, gan arī sadalītu. Krievijas
Federācijā ir krasi atšķirīgas ģeogrāfiskās zonas, tādēļ atšķiras gan tās
klimats, gan veģetācija, gan arī augsne. Krievijas rietumos, tas ir,
Austrumeiropā, no ziemeļiem uz dienvidiem seko tundra, taiga, jaukto koku meži,
labu koku meži, līdzenumi (stepe), kā arī pustuksneši pie Kaspijas jūras.
Atkarībā no veģetācijas mainās arī tās klimats. Sibīrijā ir līdzīgi, vienīgi
lielākas platības aizņem taiga. Valstī atrodas 40 UNESCO biosfēras rezervāti.

Krievijas Federācija atrodas Ziemeļu puslodē un lielākā daļa no valsts ir tuvāk
Ziemeļpolam nekā ekvatoram. Tās platība ir 17 098 242 km², kas ir gandrīz viena
astotā daļa no visas apdzīvotās Zemes daļas. Rietumos galējais punkts atrodas
Kaļiņingradas apgabalā, bet austrumos Diomida salās Beringa šaurumā. Savukārt
ziemeļu galējais punkts ir Franča Jozefa Zemē, bet dienvidu punkts — Dagestānā.
Kopējais krasta līnijas garums ir 37653 km, savukārt sauzemes robežas garums
20241 km. Krievijas Federācija robežojas ar četrpadsmit valstīm. Šīs valstis ir
sekojošas (secībā no ziemeļrietumiem uz dienvidaustrumiem pretēji
pulksteņrādītāja virzienam): Norvēģiju (219,1 km garumā), Somiju (1325,8 km),
Igauniju (466,8 km), Latviju (270,5 km), Lietuvu (288,5 km), Poliju (236,3 km),
Baltkrieviju (1239 km), Ukrainu (2245,8 km), Gruziju (897 km), Azerbaidžānu
(350 km), Kazahstānu (7598 km), Mongoliju (3485 km), Ziemeļkoreju (39,4 km) un
Ķīnu (4209 km). Tai vēl ar divām valstīm ir jūras robeža, tas ir, ar Amerikas
Savienotajām Valstīm un Japānu. Krievijas Federāciju apskalo trīspadsmit jūras
un to daļas no trim okeāniem: Atlantijas okeāna jūras rietumos; Ziemeļu Ledus
okeāna jūras ziemeļos un Klusā okeāna jūras austrumos.

Lielākais attālums starp diviem punktiem Krievijas Federācijas teritorijā ir
apmēram 8 000 km. Šie punkti atrodas Kaļiņingradas apgabalā pie Gdaņskas līča un
Kuriļu salās, dažus kilometrus no Hokaido salas (Japāna). Savukārt galējais
austrumu punkts atrodas Diomida salās. Krievijas Federācija atrodas 11 laika
joslās.

Valstī atrodas pasaulē plašākās ar mežu klātās teritorijas. Šie meži ir ļoti
svarīgi ne tikai Krievijā, bet arī visai pasaulei, jo tie kopā ar Amazones
mūžamežiem samazina ogļskābā gāzes koncentrāciju atmosfērā.

Tās teritoriju apskalo trīs no četriem okeāniem — Ziemeļu Ledus, Atlantijas un
Klusais okeāns un tās teritorijā daļēji atrodas pasaulē lielākais pēc platības
ezers — Kaspijas jūra.

Krievijas Federācijas teritorijā atrodas arī lieli kalnu masīvi — Kaukāzs
(ziemeļu daļa), Altajs un Urāli. Urālu kalni atdala Eiropu no Āzijas.

Krievijas Federācijas krasta līnija gar Ziemeļu un Kluso okeānu ir aptuveni 37
000 km gara. Tās krastus apskalo arī Baltijas un Melnā jūra. Ziemeļus apskalo
vēl dažas jūras (Barenca, Baltā, Karas, Laptevu un Austrumsibīrijas jūra), kuras
skaitās Krievijas teritoriālie ūdeņi. Arī austrumos Krievijai pieder lieli
teritoriālie ūdeņi (Beringa (daļa), Ohotskas un Japānas jūra (daļa)).

Lielākās salas un arhipelāgi ir Novaja Zemļa, Franča Jozefa Zeme, Jaunsibīrijas
salas, Vrangeļa sala, Kuriļu salas un Sahalīna. Vienu no Diomeda salām Beringa
šaurumā kontrolē krievi, otru — amerikāņi. Krievijas Federācijā ir tūkstošiem
ezeru. Viens no nozīmīgākajiem ir Baikāla ezers. Tas ir dziļākais ezers pasaulē
un tajā atrodas gandrīz piektā daļa no visas pasaules saldūdens krājumiem. Vēl
no lielākajiem ezeriem, kuri atrodas Krievijā, var minēt Ladogas un Oņegas
ezeru. Valstī ir vairāk nekā 100 000 upju. Nozīmīgākā no tām ir Volga. Tā ir
garākā upe Eiropā. Volgas nozīme ir bijusi ļoti svarīga arī Krievijas vēsturē.

Krievijas Federācijas klimatu ietekmē vairāki faktori. Viens no svarīgākajiem ir
plašu teritoriju atrašanās tālu no jūrām, kas izraisa kontinentālo klimatu.
Siltās gaisa masas no Āzijas dienvidiem nenonāk Krievijā, jo Himalaji to atšķir
no Indijas okeāna klimata. Temperatūra samazinās virzienā no valsts dienvidiem
uz ziemeļiem un no rietumiem uz austrumiem, tādēļ visaukstāk ir Sibīrijā, bet
vasaras mēnešos arī tur var būt ļoti karsti. Savukārt dažās teritorijās,
piemēram Sočos, var būt pat subtropiskās zonas klimats.

Krievijas Federācija ir federatīva republika, kuras sastāvā ir 83 dažāda statusa
federālie subjekti, bet ar laiku to skaits var sarukt, jo notiek federālo
subjektu apvienošana. No katra federālā subjekta Krievijas Federālajā Padomē ir
divi pārstāvji. Federācijas subjekti atšķiras pēc nosaukuma un dažām uzbūves
īpatnībām.

Saskaņā ar Krievijas Federācijas konstitūciju, kas tika pieņemta valsts
referendumā pēc konstitucionālās krīzes 1993. gada 12. decembrī, tā ir
federācija un formāli daļēji prezidentāla republika, kurā valsts galva ir
prezidents un premjerministrs ir valdības vadītājs. Krievijas Federācija pēc
konstitūcijas ir pārstāvnieciska demokrātija. Izpildvaru realizē valdība.
Likumdošanas vara ir piešķirta Federālās sapulces divām palātām. Krievijas
Federācijas konstitūcija, kas kalpo par valsts augstāko juridisko dokumentu un
par sociālo sabiedrisko līgumu ar Krievijas Federācijas iedzīvotājiem, nosaka
valsts pārvaldes uzraudzību un līdzsvaru.

Saskaņā ar Konstitūciju, konstitucionālais taisnīgums tiesā balstās un visu
pilsoņu vienlīdzību, tiesneši ir neatkarīgi un pakļaujas vienīgi likumam, tiesas
procesi ir atvērti un apsūdzētajam ir garantēta aizstāvība. Kopš 1998. gada
Krievija ieviesa nāves soda moratoriju, lai gan augstākais soda mērs netika
atcelts ar likumu.

Prezidentu ievēl iedzīvotāji uz sešiem gadiem (ar tiesībām uz otro termiņu, bet
konstitucionāli ir aizliegts trešais termiņš pēc kārtas); pēdējās vēlēšanas
notika 2008. gada martā. Valdības ministru kabinets sastāv no premjera un viņa
vietniekiem, ministriem un citām atsevišķi izvēlētām personām; visus ieceļ
prezidents pēc premjerministra ieteikuma (ievērojot to, ka pēdējā iecelšanai
amatā nepieciešama Valsts Domes piekrišana). Valsts likumdevēja iestāde ir
Federālā Sanāksme, kas sastāv no divām palātām — Valsts Domes ar 450
dalībniekiem un Federācijas Padomes ar 176 dalībniekiem. Starp Krievijas
vadošajām politiskajām partijām ir Vienotā Krievija, Komunistiskā partija,
Krievijas Liberāli demokrātiskā partija un Taisnīgā Krievija.

Starptautisko tiesību nozīmē Krievijas Federācija ir daudzu Padomju Savienības
juridisko tiesību un pienākumu pārmantotāja. Tā Krievijas Federācija ir ieņēmusi
PSRS pastāvīgo vietu Apvienoto Nāciju Drošības padomē, citās starptautiskajās
organizācijās un pārņēmusi tiesības un pienākumus saskaņā ar starptautiskajiem
līgumiem, kā arī īpašumus un parādus. Tā uztur diplomātiskās attiecības ar 178
valstīm un tai ir 140 vēstniecības. Krievijas Federācijas ārpolitiku nosaka
prezidents un īsteno Krievijas Ārlietu ministrija.

Kā vienai no ANO Drošības padomes pastāvīgajām dalībniecēm Krievijas Federācijai
ir liela loma starptautisko konfliktu atrisināšanā, piedaloties Vidējo Austrumu
kvartetā, sešu pušu sarunās ar Ziemeļkoreju, Kosovas konflikta likvidēšanas
veicināšanā un kodolieroču izplatības jautājumu risināšanā. Tā uzņemta astoņu
industriāli attīstītāko valstu grupā (G8), ir dalībniece Eiropas Padomē, OSCE un
APEC. Krievijas Federācija ieņem vadošo lomu tādās reģionālajās organizācijās kā
NVS, EurAsEC, CSTO un SCO. 2002. gadā tika izveidota Krievijas-NATO padome, lai
26 tās dalībvalstis un Krievija varētu strādāt kopā kā līdzvērtīgi partneri,
cenšoties iegūt kopējās sadarbības iespējas.

Krievijas Federācija pārņēma kontroli pār Padomju Savienības ārējiem aktīviem un
vairumu Padomju Savienības ražotņu un aizsardzības rūpniecības aprīkojumu, kas
atradās tās teritorijā. Krievijas bruņotie spēki tiek iedalīti Sauszemes spēkos,
Jūras kara flotē un Gaisa spēkos. Tāpat ir arī trīs neatkarīgas ieroču šķiras:
Stratēģiskie raķešu spēki, Kosmiskais karaspēks un Gaisa desanta spēki. 2006.
gadā karaspēkā aktīvajā dienestā bija 1,037 miljoni militārpersonu.

Krievijas Federācijai ir lielākais kodolieroču arsenāls pasaulē. Tai ir otra
lielākā ar ballistiskajām raķetēm aprīkoto zemūdeņu flote un tā ir vienīgā
valsts, izņemot Savienotās Valstis, kurai ir moderni stratēģisko bumbvedēju
spēki. Valstij ir plaša un pilnībā pašu ieroču rūpniecība, kas ražo visu tās
militāro bruņojumu. Krievija ir pasaulē lielākā ieroču piegādātāja, šo vietu tā
ieņem kopš 2001. gada, kopsummā veicot apmēram 30% no visām pasaules ieroču
tirdzniecības operācijām un eksportējot ieročus uz apmēram 80 valstīm. Sekojot
padomju laiku praksei, pirms 2007. gada visiem vīriešu dzimuma pilsoņiem vecumā
no 18 līdz 27 gadiem bija jāpilda obligātais divu gadu dienests Bruņotajos
spēkos. Dažādo ar to saistīto problēmu kā, piemēram, dedovščinas (fiziskā un
psiholoģiskā ietekmēšana un izmantošana) dēļ 2007. gadā dienesta laiks
bruņotajos spēkos tika samazināts iesākumā līdz 18 mēnešiem un tad līdz 12
mēnešiem (kopš 2008. gada) un līdz 2010. gadam tiek plānots palielināt uz līguma
pamata bruņotajos spēkos dienošo skaitu līdz 70% no kopējā skaita. Aizsardzības
izdevumi pēdējo sešu gadu laikā ir četrkāršojušies. 2008. gada oficiālās
valdības militārās izmaksas — 40 miljardu USD — ir astotās lielākās pasaulē,
tomēr dažādi avoti, tai skaitā ASV izlūkdienests, un Starptautiskais Stratēģisko
pētījumu institūts uzskata, ka Krievijas militārie izdevumi ir ievērojami
lielāki. Šobrīd karaspēkā norisinās pamatapbruņojuma atjaunināšana ar apmēram
200 miljardu USD vērta militārā aprīkojuma piegādi laika posmā no 2006. līdz
2015. gadam.

Bijušā aizsardzības ministra Anatolija Serdjukova vadībā tika sākta militārā
reforma, lai uzlabotu karaspēka organizāciju un efektivitāti. Galvenā šīs
reformas ideja bija armijas pārveide no masveida mobilizācijas karaspēka par
profesionālā militārā dienesta karspēku, kurā vairs nepastāvētu kara apgabali,
frontes, armijas, bet gan rietumos izplatītā brigāžu līmeņa sistēma. Serdjukovs
sāka plānošanu centrālās administrācijas personāla samazināšanai par 30%. Viņš
arī pieprasīja radikālu Krievijas virsnieku korpusa samazināšanu. Šobrīd uz
katriem divarpus vīriem ir viens virsnieks. Pēc reformas būtu jābūt vienam uz
15, tāpat kā Rietumvalstu armijās. Reforma nozīmētu 200 000 darba vietu
zaudēšanu un pret to kvēli iestājās "vecā gvarde". Spiediena rezultātā galējais
piemērojamo samazinājumu termiņš tika pārvietots no 2012. uz 2016. gadu.
Serdjukova galvenie mērķi bija akūtu un ilgstošu problēmu kā, piemēram,
Krievijas aizsardzības rūpnieciskās un apgādes politikas neefektivitāte
risināšana.

Krievijas Federācija ir atšķirīgu, daudzu nāciju sabiedrība, kurā dzīvo vairāk
kā 160 etniskās un vietējo iedzīvotāju grupas. Lai gan Krievijas iedzīvotāju
skaits ir salīdzinoši liels, valsts milzīgo izmēru dēļ apdzīvotības blīvums ir
zems. Visblīvāk apdzīvota ir Krievijas Federācijas Eiropas daļa, Urālu kalnu
apkaime un dienvidrietumu Sibīrija. Saskaņā ar iepriekšējiem aprēķiniem, valsts
pastāvīgo iedzīvotāju skaits uz 2009. gada 1. janvārī bija 141 903 979 cilvēki.
2008. gadā iedzīvotāju skaits samazinājās par 121 400 cilvēkiem vai par 0,085%
(2007. gadā — par 212 000 vai 0,15% un 2006. gadā — par 532 000 vai 0,37%).
2008. gadā par 2,7% turpināja pieaugt migrācija ar 281 615 migrantiem, kas
ieradās Krievijas Federācijā, 95% no tiem ieradās no NVS valstīm, lielais
vairums bija krievi vai krieviski runājoši. Krievu emigrantu skaits samazinājās
par 16% līdz 39 508, no tiem 66% devās uz citām NVS valstīm. Ir aplēsts, ka
valstī ir 10 miljoni nelegālu imigrantu no bijušajām Padomju Savienības valstīm.
Aptuveni 116 miljoni etnisko krievu dzīvo Krievijā, bet bijušajās Padomju
Savienības republikās, galvenokārt Ukrainā un Kazahstānā — vairāk kā 20 miljoni.

73% no iedzīvotājiem dzīvo pilsētās. Pēc 2002. gada skaitīšanas rezultātiem
divas lielākās pilsētas Krievijā ir Maskava (10 126 424 iedzīvotāji) un
Sanktpēterburga (4 661 219). Vienpadsmit citās pilsētās ir starp vienu un diviem
miljoniem iedzīvotāju: Čeļabinskā, Kazaņā, Novosibirskā, Ņižņijnovgorodā, Omskā,
Permā, Rostovā pie Donas, Samarā, Ufā, Volgogradā un Jekaterinburgā.

Lielākais iedzīvotāju skaits bija 1991. gadā — 148 689 000, bet tad sākās
straujš kritums 1990. gadu vidū. Pateicoties miršanas apjoma samazinājumam,
dzimstības un imigrācijas apjomu palielinājumam, kritums drīz samazinājās un
pēdējos gados ir apstājies. Lai gan mirušo skaits 2008. gadā bija par 363 500
lielāks nekā dzimušo skaits, tas bija mazāk nekā 477 000 mirušo 2007. gadā un
687 100 mirušo 2006. gadā. Saskaņā ar datiem, ko publicējusi Krievijas
Federācijas Valsts Statistikas pārvalde, mirstības rādītājs valstī 2007. gadā
samazinājās par 4%, salīdzinot ar 2006. gadu, sasniedzot apmēram 2 miljonus
mirušo, tajā pat laikā dzimstības rādītājs gadu no gada pieauga par 8,3% līdz
1,6 miljoniem jaundzimušo. Sākotnējie iemesli Krievijas iedzīvotāju skaita
samazinājumam ir augsts mirstības un zems dzimstības līmenis. Lai gan dzimstības
līmenis ir salīdzināms ar citu Eiropas valstu dzimstības līmeni (12,1
jaundzimušais uz 1000 cilvēkiem 2008. gadā, salīdzinot ar Eiropas Savienības
vidējo 9,90 uz 1000), tās iedzīvotāju skaits samazinās vairāk nekā daudzās no
tām, pateicoties būtiski augstākam miršanas rādītājam (2008. gadā mirstības
līmenis bija 14,7 uz 1000 cilvēkiem, salīdzinājumā ar Eiropas Savienības vidējo
10,28 uz 1000).

Krievijas Federācijas konstitūcija visiem pilsoņiem garantē bezmaksas izglītību,
un 99,4% no tiem prot lasīt un rakstīt. Lai iestātos augstākās izglītības mācību
iestādēs, ir jāiztur konkursi. Ir augsta līmeņa zinātniskie pētījumi, īpaši
kosmosa un aviācijas jomā.

Valdība piešķir naudas līdzekļus, lai segtu mācību maksas noteiktu kvotu
ietvaros, vai noteiktam studentu skaitam katrai valsts iestādei, studentiem tiek
maksāta neliela stipendija un nodrošināta bezmaksas dzīvošana. Tomēr izglītības
iestādes pašas nav spējīgas nodrošināt atbilstošas skolotāju algas, stipendijas
studentiem un uzturēt savas ēkas, tādēļ daudzas valsts iestādes sāka ieviest
maksas mācību vietas un parādījās daudzas privātās augstākās izglītības
iestādes.

Krievijas Federācijā mīt aptuveni 160 etniskās grupas, kas runā apmēram 100
valodās. Saskaņā ar 2002. gada skaitīšanu 142,6 miljoni cilvēku prot krieviski,
viņiem seko 5,3 miljoni tatāru valodā runājošo. Konstitūcija formāli ļauj
atsevišķām republikām padarīt viņu dzimto valodu par otru oficiālo kopā ar
krievu valodu, taču faktiski vienīgā oficiālā valsts valoda ir krievu.
Neskatoties uz plašo izkliedi, krievu valoda ir viendabīga visā Krievijas
Federācijas teritorijā. Krievu valoda ir visplašāk lietotā slāvu valoda. Krievu
valoda pieder indoeiropiešu valodu saimei un ir viena no austrumslāvu valodām;
pārējās ir baltkrievu un ukraiņu valodas (un, iespējams, rusīnu). Senās
baznīcslāvu valodas rakstiskie paraugi ir saglabājušies no 10. gadsimta. Krievu
valoda ir viena no sešām oficiālajām Apvienoto Nāciju Organizācijas valodām.

Krievijas Federācijas tradicionālās reliģijas ir kristietība, islāms, budisms un
jūdaisms, ko likums, kas tika pieņemts 1997. gadā, uzskatīta par daļu no
Krievijas "vēsturiskā mantojuma". Ticīgo skaita novērtējums dažādu avotu vidū
plaši svārstās, un dažos ziņojumos neticīgo skaits tiek novērtēts 16—48% lielumā
no visa iedzīvotāju skaita. Krievijā dominējošā reliģija ir Krievu pareizticība.
95% no reģistrētajām pareizticīgo draudzēm pieder Krievu Pareizticīgajai
baznīcai, lai gan ir vairākas citas mazākas pareizticīgo baznīcas. Lielais
vairums pareizticīgo neapmeklē baznīcu regulāri, tomēr tajā saskata Krievijas
mantojuma un kultūras simbolu. Pastāv arī citas kristīgās konfesijas, kā Romas
katoļi, Armēņu gregoriāņi un dažādas protestantu konfesijas.

2007. gada Starptautiskajā reliģiskās brīvības ziņojumā sacīts, ka apmēram 100
miljoni Krievijas Federācijas pilsoņu uzskata sevi par pareizticīgajiem. Saskaņā
ar Krievijas Sabiedriskās domas pētījumu centra aptauju 63% no respondentiem
uzskatīja sevi par pareizticīgajiem, 6% no respondentiem par musulmaņiem un
mazāk kā 1% vai nu par budistiem, vai katoļiem, vai protestantiem vai ebrejiem.
Pārējie 12% sacīja, ka viņi tic Dievam, bet nepraktizē nevienu no reliģijām, bet
16% teica, ka viņi ir neticīgie.

Ir aprēķināts, ka Krievijas Federācijā dzīvo apmēram 15—20 miljoni musulmaņu,
tomēr tikai 7 līdz 9 miljoni cilvēku stingri ievēro islāma ticību. Ir
aprēķināts, ka valstī ir no 3 līdz 4 miljoniem musulmaņu emigrantu no bijušajām
padomju valstīm. Vairums musulmaņu dzīvo Volgas-Urālu reģionā, kā arī
Ziemeļkaukāzā, Maskavā, Sanktpēterburgā un Rietumsibīrijā. Budisms ir
tradicionālā reliģija trijos Krievijas Federācijas reģionos: Burjatijā, Tuvā un
Kalmikijā. Daži Sibīrijas un Tālo Austrumu reģionu, Jakutijas, Čukotkas un citi
iedzīvotāji līdz ar galvenajām reliģijām praktizē šamanismu, panteismu un pagānu
rituālus. Reliģiskā ierosme notiek galvenokārt pa etnisko līniju. Lielais
vairums slāvu ir pareizticīgie. Tjurku valodās runājošie vairākumā ir musulmaņi,
lai gan atsevišķas tjurku grupas Krievijā tādas nav.

Ekonomiskā krīze, kas pārsteidza visas postpadomju valstis 1990. gados, bija
gandrīz divreiz dziļāka nekā Lielā depresija 1930. gados Rietumeiropā un
Savienotajās Valstīs. Pat pirms 1998. gada krīzes Krievijas iekšzemes
kopprodukts (IKP) bija puse no tā, kāds tas bija 1990. gadu sākumā. Kopš
gadsimtu mijas ekonomikas pieaugumu Krievijā ir veicinājušas naftas cenu
celšanās, pieaugošās ārvalstu investīcijas, lielāks iekšzemes patēriņš un
lielāka politiskā stabilitāte. Pēc 1998. gada finansu krīzes un pēc deviņiem
kārtīgiem pieauguma gadiem, valsts pabeidza 2007. gadu ar vidējo IKP pieaugumu
7% gadā. 2007. gadā Krievijas IKP bija 2,076 triljoni USD — 6. lielākais pasaulē
ar IKP pieaugumu 8,1% apmērā no iepriekšējā gada. Galvenokārt pieaugumu radīja
nevis tirdznieciskie pakalpojumi un preces iekšējā tirgū, bet gan naftas vai
derīgo izrakteņu ieguve un eksports. Vidējā mēnešalga 2008. gada sākumā Krievijā
bija 700 USD, bet 2000. gadā — 80 USD. Apmēram 14% no krieviem 2007. gadā
dzīvoja zem valsts nabadzības līmeņa, kas ir ievērojami mazāk nekā 40% 1998.
gadā — ļaunākajā pēcpadomju sabrukuma periodā. Bezdarbs Krievijā 2007. gadā bija
6%, salīdzinot ar 12,4% 1999. gadā.

Krievijai ir pasaulē lielākie dabasgāzes krājumi, otrie lielākie akmeņogļu
krājumi un astotie lielākie naftas krājumi. Tā ir vadošā pasaules dabasgāzes
eksportētāja un otra lielākā naftas eksportētāja. Nafta, dabasgāze, metāli un
kokmateriāli sastāda vairāk kā 80% no Krievijas eksporta uz ārzemēm. Tomēr kopš
2003. gada dabisko resursu eksporta ekonomiskā nozīme sāka samazināties, jo
ievērojami nostiprinājās iekšējais tirgus. Par spīti augstajām enerģijas cenām,
nafta un gāze sastāda tikai 5,7% no Krievijas IKP un valdība paredz, ka 2011.
gadā tas samazināsies līdz 3,7%. Krievijai tās ekonomiskajā attīstībā ir
ievērojamas priekšrocības attiecībā pret daudzām citām ar resursiem bagātām
valstīm, jo tai ir senas izglītības, zinātnes un rūpniecības tradīcijas. Valstī
ir vairāk universitāšu beidzēju nekā citās Eiropas valstīs.

Vienkāršāka, daudz racionālāka nodokļu likumdošana, kas pieņemta 2001. gadā,
samazināja iedzīvotāju nodokļu nastu un krasi palielināja valsts ieņēmumus.
Krievijā ir vienotais privāto ienākumu nodoklis 13 procentu apmērā. Saskaņā ar
investīciju pakalpojumu firmas Mercer Human Resource Consulting 2007. gada
pētījumiem, tas ierindo to otrajā vietā pasaulē (pēc Apvienotajiem Arābu
Emirātiem) starp valstīm ar vispievilcīgāko nodokļu sistēmu individuālajām
saimniecībām. Kopš 2001, gada federālais budžets darbojas ar pārpalikumu un
2007. gads tika pabeigts ar pārpalikumu 6% apjomā no IKP. Dažos pēdējos gados
Krievija ir izmantojusi ienākumus no tās Krievijas Federācijas Stabilizācijas
fonda, lai priekšlaicīgi nomaksātu visus padomju ēras suverēnos parādus Parīzes
klubam un Starptautiskajam valūtas fondam. Ar naftas eksportu nopelnītais ļāva
Krievijai palielināt tās ārējās rezerves no 12 miljardiem USD 1999. gadā līdz
597,3 miljardiem USD uz 2008. gada 1. augustu — tās ir trešās lielākās rezerves
pasaulē. Valsts ir bijusi spējīga būtiski samazināt tās agrāko ievērojamo ārējo
parādu.

Tomēr valsts ekonomiskā attīstība ir bijusi ģeogrāfiski nevienmērīga — Maskavas
apgabala pieauguma apjoms attiecībā pret valsts IKP ir neproporcionāli liels.
Daudzās apdzīvotās vietās, sevišķi Sibīrijā un lauku apvidos, attīstība
ievērojami kavējas. Tomēr vidusšķira ir palielinājusies no 8 miljoniem cilvēku
2000. gadā līdz 55 miljoniem cilvēku 2006. gadā. Krievijas Federācijā mīt
lielākais skaits miljardieru pasaulē pēc Savienotajām Valstīm, 2007. gadā tie
bija 50 no visiem 110 miljardieriem.

Pēdējos piecos gados vidējie pieauguma apjomi pamatkapitāla investīcijās
sasniedza vairāk kā 10% gadā un privātajos ienākumos — vairāk kā 12% gadā. Šajā
laikā tika neatlaidīgi samazināta nabadzība un turpināja palielināties
vidusšķira. Kopš 1998. gada finanšu krīzes valsts ir uzlabojusi arī savu
starptautisko finansu stāvokli. Noteicošais faktors ekonomikas izaugsmē ir
ražošanas, darba algas un patēriņa pieaugumu apvienojums. Tomēr Pasaules Banka
norāda uz grūtībām ar ko jāsaskaras valsts ekonomikai, kā ekonomikas dažādošana,
mazo un vidējo uzņēmumu skaita pieauguma veicināšana, cilvēciskā kapitāla
veidošana un kopējās vadības uzlabošana. Novecojoša un pēc gadiem ilgas
nevērīgas izturēšanās neatbilstoša infrastruktūra ir jāuzskata par ekonomiskās
izaugsmes vājāko vietu. Valdība ir apsolījusi līdz 2020. gadam investēt
infrastruktūrā 1 triljonu USD.

Krievijas Federācijas daudzajām etniskajām grupām ir atšķirīgas tautas mūzikas
tradīcijas. 19. gadsimtu Krievijas mūzikā iezīmēja saspīlējums starp klasisko
komponistu Mihailu Gļinku un viņa sekotājiem, kas izmantoja krievu nacionālo
identitāti un savās kompozīcijās iekļāva reliģiskus un tautiskus elementus, un
Krievijas Muzikālo biedrību, ko vadīja komponisti Antons un Nikolajs
Rubinšteini. Savukārt padomju laikā, saskaņā ar Staļina sociālistiskā reālisma
politiku, mūzika tika ļoti rūpīgi kontrolēta.

Pasaules slavu ieguva krievu romantiskās ēras komponisti Pēteris Čaikovskis un
Sergejs Rahmaņinovs, simbolisma mūzikas pārstāvis Aleksandrs Skrjabins,
neoklasicisma pārstāvis Igors Stravinskis, modernisma pārstāvji Sergejs
Prokofjevs un Dmitrijs Šostakovičs. Krievijas konservatorijās skolojušies
vijolnieki Dāvids Oistrahs un Gidons Krēmers, čellists Mstislavs Rostropovičs,
pianisti Vladimirs Horovics, Svjatoslavs Rihters un Emīls Gilels un dziedātāja
Gaļina Višņevska.

20. gadsimta sākumā slaveni kļuva krievu baleta dejotāji Anna Pavlova un Vaslavs
Ņižinskis, bet impresārijs Sergejs Djagiļevs un viņa Krievu baleta viesizrādes
ietekmēja baleta attīstību visā pasaulē. Arī padomju balets saglabāja 19.
gadsimta krievu baleta tradīcijas un Padomju Savienības horeogrāfijas skolai
piederēja Maija Pļisecka, Rūdolfs Nurijevs un Mihails Barišņikovs. Krievijas
Federācijā slavenākās ir Maskavas Lielā teātra un Sanktpēterburgas Kirova baleta
trupas.

Krievijā literatūras pirmsākumi datējami ar 10. gadsimtu, bet 19. gadsimta
sākumā to izveidoja vairāki izcili dzejnieki un rakstnieki. Šis laika posms un
krievu dzejas Zelta laikmets aizsākās ar Aleksandru Puškinu, kas tiek uzskatīts
par mūsdienu krievu literatūras pamatlicēju un bieži tiek saukts par "krievu
Šekspīru". To 19. gadsimtā turpināja Antons Čehovs, Mihails Ļermontovs, Ļevs
Tolstojs, Nikolajs Gogolis, Ivans Turgeņevs un Fjodors Dostojevskis. Ivans
Gončarovs, Mihails Saltikovs, Aleksejs Pisemskis un Nikolajs Ļeskovs arī ir
devuši stabilu ieguldījumu krievu prozā.

No 1880. gadiem krievu literatūra sāka mainīties. Lielo romānistu laiks bija
pagājis un krievu literatūrā par noteicošajiem žanriem uz vairākām desmitgadēm,
kas pazīstamas kā krievu dzejas Sudraba laikmets, kļuva īsproza un dzeja. Starp
1893. un 1914. gadu krievu literatūrā iepriekš pārsvarā esošā reālisma vietā par
valdošo kļuva simbolisms. Tā laika vadošo rakstnieku vidū ir Valērijs Brjusovs,
Andrejs Belijs, Vjačeslavs Ivanovs, Aleksandrs Bloks, Nikolajs Gumiļevs,
Dmitrijs Merežkovskis, Fjodors Sologubs, Anna Ahmatova, Osips Mandelštams,
Marina Cvetajeva, Leonīds Andrejevs, Ivans Buņins un Maksims Gorkijs.

Pēc Krievijas 1917. gada revolūcijām un sekojošā pilsoņu kara, vairāki
vispāratzīti rakstnieki pameta jaunizveidoto Padomju Savienību, tajā pat laikā
radās jauna paaudze rakstnieku. 1930. gados, saskaņā ar Josifa Staļina
sociālistiskā reālisma politiku, literatūru sažņaudza cenzūra. Pēc viņa nāves
iestājās zināms atkusnis un literatūras ierobežojumi tika atcelti. Līdz 1970. un
1980. gadiem rakstnieki aizvien vairāk ignorēja sociālistiskā reālisma
vadlīnijas. Starp padomju laika vadošajiem rakstniekiem ir Jevgeņijs Zamjatins,
Isaāks Bābels, Ilfs un Petrovs, Jurijs Oļeša, Vladimirs Nabokovs, Mihails
Bulgakovs, Boriss Pasternaks, Aleksandrs Solžeņicins, Vladimirs Majakovskis,
Mihails Šolohovs, Jevgēņijs Jevtušenko un Andrejs Vozņesenskis.

Krievijas filmu industrija pēc Oktobra revolūcijas padarīja montāžu par
kinematogrāfiskās izteiksmes galveno paņēmienu. Padomju kinematogrāfija tūlīt
pēc 1917. gada revolūcijas bija jaunatradumu avots, radot tādas filmas kā
"Bruņukuģis "Potjomkins"". Padomju laika filmu veidotāji, it īpaši Sergejs
Eizenšteins un Andrejs Tarkovskis bija vieni no visnovatoriskākajiem un
ietekmīgākajiem kinorežisoriem.

Eizenšteins studēja arī pie filmu veidotāja un teorētiķa Ļeva Kuļešova, kurš
pasaulē pirmajā filmu skolā Vissavienības Kinematogrāfijas institūtā Maskavā
noformulēja novatorisku rediģēšanas procesu sauktu par montāžu. Dzigam Vertovam,
kura "kino-acs" teorijai, kad kamera, tāpat kā cilvēka acs, ir vislabāk
izmantojama, lai izpētītu īsto dzīvi, bija milzīga ietekme uz dokumentāro filmu
veidošanas un kinematogrāfiskā reālisma attīstību. 1932. gadā Staļins padarīja
sociālistisko reālismu par valsts politiku; tas apspieda radošumu, tomēr daudzas
šajā stilā uzņemtās padomju filmas bija mākslinieciski veiksmīgas, piemēram,
"Čapajevs", "Lido dzērves" un "Balāde par kareivi". Ārkārtīgi populāras bija
Leonīda Gaidaja 1960. un 1970. gadu komēdijas ar daudziem lipīgiem izteicieniem,
kas tiek lietoti vēl šodien. 1969. gadā uz ekrāniem tika izlaista Vladimira
Motiļa filma "Baltā tuksneša saule", uzsākot jaunu žanru, kas pazīstams kā
"osterns". Kosmonauti šo filmu skatās pirms katras došanās kosmosā.

1980. un 1990. gadi bija krīzes periods Krievijas kinematogrāfijā. Lai gan
krievu filmu veidotājiem parādījās iespēja brīvi izpausties, krasi tika
ierobežotas valsts subsīdijas, kas noveda pie filmu ražošanas samazinājuma. 21.
gadsimta sākuma straujā ekonomiskā attīstība izraisīja skatītāju skaita
pieaugumu un sekojošu nozares uzplaukumu. "Krievu Arka" (2002) bija pirmā
mākslas filma, kas uzņemta izmantojot tikai vienu dubli.

Sākotnēji krievu glezniecība koncentrējās uz ikonu glezniecību un vibrējošām
freskām, ko krievi pārmantoja no Bizantijas. Krievu mākslas pirmsākumus
izveidoja Teofāns Grieķis un Andrejs Rubļovs. 1757. gadā izveidota Krievijas
Mākslas akadēmija, starp ievērojamiem no Akadēmijas nākušiem portretu
gleznotājiem bija Ivans Argunovs, Fjodors Rokotovs, Dmitrijs Levickis un
Vladimirs Borovikovskis. 19. gadsimtā uzplauka reālisms un reālisti attēloja
ainavas ar plašām upēm, mežiem un bērzu birzīm, kā arī spēcīgas žanra ainavas un
laikabiedru portretus. Citi mākslinieki koncentrējās uz sociālo kriticismu,
attēlojot nabagu stāvokli un kariķējot varu, kas uzplauka Aleksandra II
valdīšanas laikā.

Mākslinieki radīja plašas gleznas, lai attēlotu dramatiskus momentus Krievijas
vēsturē. Mākslinieku grupa Peredvižņiki (ceļotāji) sarāva saites ar Krievijas
akadēmiju un aizsāka no akadēmiskajiem ierobežojumiem brīvu mākslas virzienu.
Viņu gleznojumiem bija dziļa sociālā un politiskā nozīme. Starp vadošajiem
reālistiem jāmin Ivans Šiškins, Arhips Kuindži, Ivans Kramskojs, Vasīlijs
Poļenovs, Isaāks Levitāns, Vasīlijs Surikovs, Viktors Vasņecovs un Iļja Repins.
Aleksandrs Ivanovs un Karls Brilovs ir ievērojami ar romantiski vēsturiskām
gleznām.

Krievu avangards ir kopīgais nosaukums, kas tiek izmantots, lai definētu lielu,
ietekmīgu modernistu mākslas vilni, kas plauka apmēram no 1890. līdz 1930.
gadam. Nosaukums ietver daudzas atsevišķas, bet sarežģītā veidā saistītas
mākslas kustības, kas bija sastopamas tajā laikā; proti — neoprimitīvisms,
supremātisms, konstruktīvisms, rajonisms un futūrisms. Starp šī laika
ievērojamajiem māksliniekiem bija Gustavs Klucis, Els Ļisickis, Kazimirs
Maļēvičs, Vasilijs Kandinskis, Vladimirs Tatļins, Aleksandrs Rodčenko un Marks
Šagāls. Pēc 1932. gada avangarda idejas sadūrās ar Staļina jaunradīto
sociālistiskā reālisma virzienu.

1920. gadu beigās nelokāmā sociālistiskā reālisma politika pārņēma vizuālo
mākslu, kā jau tas bija izdarīts literatūrā un kinofilmās, un drīz avangards
pazuda no redzesloka. Daži mākslinieki apvienoja jauninājumus ar sociālistisko
reālismu, tai skaitā Ernsts Ņeizvestnijs, Iļja Kabakovs, Mihails Šemjakins,
Ēriks Bulatovs un Vera Muhina. Izmantotie paņēmieni bija daudzveidīgi —
primitīvisms, hiperreālisms, groteska un abstrakcija, bet tiem kopēja bija
nepatika pret sociālistiskā reālisma kanoniem. 1940. gados padomju mākslinieki
radīja darbus, kas bija patriotiski un antifašistiski, skulptori izveidoja
daudzus pieminekļus karā kritušajiem, izcilākajiem no tiem piemīt dižens
atturīgs svinīgums. 20. gadsimtā daudzi krievu mākslinieki veidoja savas
karjeras Rietumeiropā. Tādi mākslinieki kā Vasilijs Kandinskis, Marks Šagāls un
Naums Gabo izplatīja savus darbus un idejas starptautiskā mērogā.

Krievijas Federācijas sportisti regulāri iegūst augstākā kaluma medaļas gan
Olimpiskajās spēles, gan dažādās citās starptautiskās sacensībās. 2014. gada
Ziemas Olimpiskās spēles notika Sočos.

2007. gadā Krievijas basketbola izlase pieveica tobrīdējos pasaules čempionus
Spānijas izlasi, kas ļāva viņiem uzvarēt 2007. gada Eiropas čempionātā.
Krievijas basketbola klubam Maskavas "CSKA" (2006. un 2008. gada Eirolīgas
čempioni) bija lieli panākumi Eirolīgas un ULEB kausa sacensībās. Kopā ar hokeju
un basketbolu futbols ir viens no vispopulārākajiem sporta veidiem Krievijā.
Krievijas futbola klubi Maskavas "CSKA" un Sanktpēterburgas "Zenit" ieguva UEFA
kausu (attiecīgi 2005. un 2008. gadā). Krievijas izlase holandiešu trenera Gūsa
Hidinka vadībā sasniedza pusfinālu 2008. gada Eiropas čempionātā, pusfinālā
zaudējot visa turnīra uzvarētājiem Spānijai. Krievijas hokeja izlase ieguva
zelta medaļas 2008. un 2009. gada Pasaules čempionātos, un ir IIHF ranga līderi.
1960. gados uzplauka krievu daiļslidošana, sevišķi pāru slidojumos un dejās uz
ledus. Krievijai ir vairāki slaveni tenisisti. Krievijas šaha lielmeistari bija
līderi Pasaules čempionātos.



https://lv.wikipedia.org/wiki/Amerikas_Savienot%C4%81s_Valstis

Amerikas Savienotās Valstis (angļu: the United States of America), arī ASV jeb
Savienotās Valstis (United States, USA, US), ir federāla konstitucionāla
republika, kura sastāv no 50 štatiem un no viena federālā apgabala. Valsts
atrodas galvenokārt Ziemeļamerikas centrālajā daļā, kur tās savstarpēji
saistītie 48 štati un galvaspilsētas apgabals Vašingtona ir izvietoti starp
Atlantijas un Kluso okeānu. Ziemeļos tā robežojas ar Kanādu, bet dienvidos ar
Meksiku. Savienotajās Valstīs bez kontinentālajiem štatiem ietilpst arī Aļaska
un Havajas. Aļaskas štats atrodas Ziemeļamerikas ziemeļrietumos, kur tas
austrumos robežojas ar Kanādu, savukārt rietumos ir jūras robeža ar Krieviju,
kas iet cauri Beringa šaurumam. Havaju štats ir arhipelāgs Klusā okeāna vidū.
Savienoto Valstu pakļautībā ir arī teritorijas Karību jūrā (Puertoriko un ASV
Virdžīnas) un Klusajā okeānā (nozīmīgākās no tām ir Amerikāņu Samoa, Guama un
Ziemeļu Marianas Salas).

Ar 9,83 miljoniem km² lielu platību un 306 miljoniem iedzīvotāju Savienotās
Valstis ir trešā vai ceturtā lielākā valsts pasaulē pēc platības, savukārt pēc
iedzīvotāju skaita tā stabili ir trešā lielākā valsts. Amerikāņi ir viena no
pasaules etniski atšķirīgākajām un multikulturālākajām nācijām. ASV ekonomika ir
lielākā nacionālā ekonomika pasaulē, 2008. gadā tās iekšzemes kopprodukts bija
14,3 triljoni ASV dolāru (23% no visas pasaules un gandrīz 21% no pirktspējas
paritātes).

Valsts tika izveidota no 13 Lielbritānijas Karalistes kolonijām Atlantijas
okeāna krastā. 1776. gada 4. jūlijā kolonisti pieņēma Neatkarības deklarāciju,
kurā tika pasludināta koloniju neatkarība no Lielbritānijas. Pēc tam kolonijas
izveidoja savienību.

Mazāk nekā pirms 400 gadiem Savienoto Valstu teritoriju apdzīvoja tikai Amerikas
pamatiedzīvotāji, bet šajā laikā tā ir kļuvusi par pasaules spēcīgāko
lielvalsti. ASV austrumos atrodas Apalaču kalni, rietumos — Klinšu kalni, bet
vidusdaļā lielāko daļu no teritorijas aizņem Lielie līdzenumi. Lielie ogļu,
naftas un citu derīgo izrakteņu krājumi, kā arī plašā imigrācija 19. gadsimtā un
20. gadsimta sākumā veicināja strauju rūpniecības un tirdzniecības uzplaukumu.
Mūsdienās amerikāņu ražotās preces, kā arī kultūra, ir atpazīstamas visā
pasaulē.

1507. gadā vācu kartogrāfs Martins Valdzēmillers (Martin Waldseemüller)
izveidoja pasaules karti, kurā viņš Rietumu puslodes zemes nodēvēja par
"Ameriku" ("America") — itāliešu pētnieka un kartogrāfa Amerigo Vespuči vārdā.
Kādreizējās Britu kolonijas pirmās izmantoja šo jaunās valsts nosaukumu
Neatkarības deklarācijā, kas bija "vienprātīga trīspadsmit Amerikas Savienoto
Valstu Deklarācija", un to 1776. gada 4. jūlijā pieņēma "Amerikas Savienoto
Valstu pārstāvji" ("Representatives of the United States of America").
Pašreizējais nosaukums tika oficiāli noformēts 1777. gada 15. novembrī, kad
Otrais Kontinentālais Kongress (Second Continental Congress) pieņēma
Konfederācijas statūtus (Articles of Confederation). Vispārpieņemta ir arī īsā
forma — ASV. Ir arī citas izplatītas valsts nosaukuma formas, piemēram,
Savienotās Valstis vai vienkārši Amerika. Sarunvalodā dažreiz šī valsts tiek
saukta arī par "Štatiem". Kādreiz populārs Savienoto Valstu nosaukums bija arī
Kolumbija, kas radies no Kristofora Kolumba vārda. Šis nosaukums joprojām ir
aktuāls Kolumbijas apgabala nosaukumā.

Standarta vārds, kā dēvē Savienoto Valstu pilsoni, ir "amerikānis". Angļu valodā
nosaukums "Savienoto Valstu" ("United States") formāli tiek lietots arī kā
īpašības vārds. Izplatīti īpašības vārdi, kas tiek lietoti attiecībā uz valsti,
ir arī "amerikāņu" un "ASV", piemēram, "amerikāņu vērtības", "ASV bruņotie
spēki" un tā tālāk. Vārds "amerikānis" reti tiek attiecināts uz cilvēkiem, kuri
nav saistīti ar Savienotajām Valstīm.

Sākotnēji angļu valodā frāze "Amerikas Savienotās Valstis" tika lietota
daudzskaitlī — piemēram, "the United States are" ("Savienotās Valstis ir") —
tajā skaitā arī Savienoto Valstu Konstitūcijas trīspadsmitajā grozījumā, kas
ratificēts 1865. gadā. Kā vienskaitļa formu — tas ir, "the United States is" —
sāka lietot pēc Pilsoņu kara beigām. Šobrīd šīs frāzes standarta forma ir
vienskaitlis; daudzskaitļa forma ir saglabāta idiomā "these United States" ("šīs
Savienotās Valstis").

Amerikas pamatiedzīvotāji mūsdienu Amerikas Savienoto Valstu teritorijā ieceļoja
no Āzijas. Viņi aptuveni pirms 10—15 tūkstoš gadiem šķērsoja Beringa šaurumu un
nonāca mūsdienu Aļaskas teritorijā. Laikam ritot, ciltis izklīda pa visu
Ziemeļameriku.

1492. gadā Kristofors Kolumbs atklāja Karību jūras salas, bet pirmais
eiropietis, kas tajā laikā piestāja mūsdienu ASV krastos, bija spānis Huans
Ponse de Leons, kurš 1513. gada 2. aprīlī izkāpa zemē, kuru nosauca par "La
Floridu". Pēc eiropiešu kolonistu ierašanās ASV Austrumu krastā daudzi miljoni
Amerikas pamatiedzīvotāji mira no eiropiešu slimībām, piemēram, no bakām.

1606. gadā Londonā un Plimutā tika izveidotas vairākas kompānijas, kuras
nodarbojās ar ASV ziemeļaustrumu krasta izpēti un apguvi. Tomēr pirmā angļu
apmetne 1607. gadā ASV tika uzcelta vairāk uz dienvidiem, mūsdienu Virdžīnijas
štatā. Tā tika nosaukta par Džeimstaunu. Tas bija tirdzniecības punkts, kuru
izveidoja trīs kuģu apkalpes "Newport" kuģa kapteiņa vadībā. Šī vieta
vienlaicīgi kalpoja arī par atbalsta punktu apkārtnes izpētei. 1609. gadā
Džeimstaunā tika izveidotas tabakas plantācijas, tādēļ ciemats piedzīvoja
uzplaukumu. Ap 1620. gadu ciematā dzīvoja vairāk nekā 1000 iedzīvotāji.
Imigrantus no Eiropas vilināja kontinentā atrodamie dabas resursi. Imigranti
devās uz Ameriku arī tādēļ, ka Eiropā viņiem, atšķirībā no vairākuma, bija
savādākas domas par valdošo reliģiju un politisko varu. Daudzi pārcēlās uz Jauno
pasauli ar visu savu ģimeni un iedzīvi. Par spīti Jaunās pasaules vilinājumam,
daudzi saskārās ar pārtikas trūkumu, kuru nespēja dot jaunatklātā zeme. 1619.
gadā uz Džeimstaunu tika atvesti pirmie melnādainie vergi. Tos no Āfrikas atveda
nīderlandieši. Angļi no viņiem nopirka 20 vergus, kuri turpmāk kalpoja
kolonistiem.

1620. gada decembrī Masačūsetsas krastos piestāja kuģis "Mayflower", uz kura
klāja bija 109 puritāņu—kalvinistu svētceļotāji. Ar šo brīdi tiek uzskatīts, ka
sākās mērķtiecīga angļu kolonizācija Jaunanglijā. Šie svētceļotāji noslēdza
savstarpēju vienošanos par demokrātiju, pašpārvaldi un pilsoņu tiesībām. Vēlāk
līdzīgas vienošanās noslēdza Konektikutas, Ņūhempšīras un Rodailendas kolonisti.
Līdz 1630. gadam Plimutas kolonijā, kas bija Jaunanglijas pirmā kolonija un
vēlāk kļuva par Masačūsetsu, bija izveidojušās vairākas pilsētiņas, kurās uz
dzīvi apmetās nesen atbraukušie angļu puritāņi. No 1630. līdz 1643. gadam
Jaunanglijā no Eiropas ieradās vairāk nekā 20 tūkstoši cilvēku. Arī Amerikas
dienvidu kolonijās apmetās uz dzīvi vairāk nekā 45 tūkstoši cilvēku.

75 gadu laikā, kopš Virdžīnijas kolonijas izveidošanas, radās vēl 12 kolonijas —
Ņūhempšīra, Masačūsetsa, Rodailenda, Konektikuta, Ņujorka, Ņūdžersija,
Pensilvānija, Delavēra, Mērilenda, Ziemeļkarolīna, Dienvidkarolīna un Džordžija.

Pēc Septiņgadu kara 18. gadsimta vidū Apvienotā Karaliste no Francijas ieguva
Kanādu un Luiziānas austrumu daļu. Pēc kara Lielbritānija valsts kase bija
lielos parādos, un tā kā nodokļi pašā Lielbritānijā jau bija augsti, tika
nolemts ieviest tiešos nodokļus Amerikas kolonijās. Tas noveda pie koloniju
iedzīvotāju neapmierinātības, sākās masu kustība. 1770. gados masu nemieri
pārauga Neatkarības karā, kurš ilga no 1775. līdz 1783. gadam. Tā bija pirmā
revolūcija Savienotajās Valstīs.

ASV pasludināja savu neatkarību 1776. gada 4. jūlijā, kad tā ar Francijas
palīdzību sakāva Lielbritānijas koloniālo armiju. ASV Neatkarības deklarācija
kļuva par politisku un filozofisku izaicinājumu Eiropai, jo saturēja
fundamentālus apgaismības principus. Tā, atšķirībā no Eiropā dominējošām
monarhisma attiecībām, ietvēra Džona Loka līgumattiecību nostādnes, Monteskjē
idejas par varas dalīšanu valstī, Žana Žaka Ruso sabiedriskā līguma principus.
Te gan saskatāma zināma vēsturiska ironija, jo virkne deklarācijas autoru, tai
skaitā Tomass Džefersons un Džordžs Vašingtons, bija vergturi.

ASV sāka veidoties kapitālisma iekārtas elementi. Dienvidu štatos pārsvarā bija
lieli pusfeodāli zemes īpašumi — plantācijas, kuras apstrādāja no Āfrikas
ievestie vergi.

Saspīlējums vergu un brīvo valstu vidū aizsāka domstarpības valsts un federālo
valdību attiecībās, kā arī spēcīgus konfliktus saistībā ar vergturības
izplatīšanos jaunajos štatos jeb valstīs. Abrahams Linkolns, kurš galvenokārt
bija pret verdzību noskaņotās Republikāņu partijas kandidāts, 1860. gadā tika
ievēlēts par prezidentu. Pirms viņa stāšanās šajā amatā, septiņi vergu štati
paziņoja par atšķelšanos — ko federālā valdība uzskatīja par nelegālu rīcību —
un izveidoja Amerikas Konfederācijas Valstis ("Confederate States of America").
Ar Konfederācijas biedru uzbrukumu Samteras fortam (Fort Sumter) bija sācies
Amerikas pilsoņu karš, un vēl četras vergu valstis pievienojās Konfederācijai.
Linkolna Emancipācijas proklamēšana (Emancipation Proclamation) izraisīja
verdzības beigas Savienībā. Pēc Savienības uzvaras 1865. gadā, trīs veiktie
grozījumi ASV konstitūcijā nodrošināja brīvību gandrīz četriem miljoniem
afroamerikāņiem, kuri iepriekš bija vergi, kā arī padarīja viņus par pilsoņiem
un piešķīra balsstiesības. Karš un tā iznākums izraisīja būtisku federālās varas
palielināšanos.

Pēc kara un Linkolna slepkavības radikālie republikāņi pielietoja
Rekonstrukcijas politiku, kas bija vērsta uz Dienvidu štatu reintegrāciju un
pārveidošanu, vienlaikus nodrošinot tikko atbrīvoto vergu tiesības. 1876. gada
apstrīdēto prezidenta vēlēšanu risinājums, ko panāca 1877. gada kompromiss,
noslēdza Rekonstrukciju; Džima Krova (Jim Crow) likumi drīz vien atņēma vēlēšanu
tiesības daudziem afroamerikāņiem. Ziemeļu štatos urbanizācija un vēl nebijis
imigrantu pieplūdums no Dienvidu un Austrumu Eiropas paātrināja valsts
industrializāciju. Imigrācijas vilnis, kas ilga līdz pat 1929. gadam,
nodrošināja valsti ar darbaspēku un pārveidoja amerikāņu kultūru. Valsts
attīstību veicināja augstu tarifu aizsardzība, nacionālās infrastruktūras
veidošana un jauni banku noteikumi. 1867. gadā Savienotās Valstis nopirka no
Krievijas Aļasku, un līdz ar to noslēdzās valsts cietzemes paplašināšanās. 1890.
gadā slaktiņš pie Vundednī strauta (Wounded Knee Massacre) bija pēdējais
bruņotais konflikts ar indiāņiem.

1893. gadā Havaju salās dzīvojoši amerikāņu uzņēmēji gāza Havajas Karalistes
vietējo iedzīvotāju monarhiju un 1898. gadā Savienotās Valstis ar varu anektēja
Havaju arhipelāgu. Uzvara Spānijas-Amerikas karā tajā pašā gadā parādīja, ka
Savienotajām Valstīm piederēja vara pasaules mērogā. Pēc kara ASV ieguva
Puertoriko, Guamu un Filipīnas. Filipīnas ieguva neatkarību pusgadsimtu vēlāk;
Puertoriko un Guama joprojām atrodas ASV pakļautībā.

Pirmā pasaules kara izcelšanās laikā, 1914. gadā, Savienotās Valstis saglabāja
neitrālu pozīciju. Vairums amerikāņu juta līdzi britiem un frančiem, tomēr
daudzi bija noskaņoti pret iejaukšanos. 1917. gadā Savienotās Valstis
pievienojās Antantes valstīm, pavēršot notikumu gaitu pret Centrālajiem Spēkiem.
Karam beidzoties ASV Senāts nevēlējās ratificēt un neapstiprināja Versaļas
līgumu, kas izveidoja Tautu Savienību. Valsts rīkojās saskaņā ar unilaterālisma
politiku, kas robežojās ar izolacionismu. 1920. gadā kustība par sieviešu
līdztiesībām guva panākumus ar konstitucionālajiem grozījumiem, kas sievietēm
piešķīra balstiesības. Labklājība vētrainajos divdesmitajos gados ("the Roaring
Twenties") beidzās ar Volstrītas sabrukumu un bankrotu 1929. gadā, kas izraisīja
Lielo depresiju. Pēc Franklina D. Rūzvelta ievēlēšanas prezidenta amatā 1932.
gadā atbildes reakcija bija Jaunais kurss ("the New Deal"), kas apvienoja dažāda
veida politiku, un palielināja valdības iejaukšanos jeb intervenci ekonomikā.
"The Dust Bowl" ("Smilšu katls") 20. gadsimta trīsdesmito gadu vidū noveda
nabadzībā daudzas lauksaimniecības un izraisīja jaunu rietumu migrācijas vilni.

Savienotās Valstis arī bija neitrālā pozīcijā Otrā pasaules kara sākuma posmā,
kad Nacistiskā Vācija iebruka Polijā un 1939. gada septembrī okupēja to.
Savienotās Valstis iesaistījās tikai 1941. gada martā, kad sāka materiāli
atbalstīt Antantes valstis saskaņā ar Lendlīzes programmu. 1941. gada
7. decembrī Savienotās Valstis pievienojās Sabiedrotajiem cīņā pret Ass valstīm,
kad Japāna negaidīti veica uzbrukumu Pērlhārborai. Iesaistīšanās šajā karā
veicināja Amerikas ekonomiku, sekmējot kapitāla ieguldījumus un darbavietu
izveidi. Lielāko karojošo valstu vidū Savienotās Valstis bija vienīgā nācija,
kas kara dēļ kļuva bagātāka. Sabiedroto valstu konferences Bretonvudsā (Bretton
Woods) un Jaltā lika pamatus jaunai starptautisko organizāciju sistēmai, kas
nostādīja Savienotās Valstis un Padomju Savienību pasaules notikumu centrā. Pēc
uzvaras Eiropā 1945. gadā notika starptautiska konference Sanfrancisko, kuras
laikā tika izveidota Apvienoto Nāciju Harta, kura kļuva aktīva pēc kara.
Savienotās Valstis radīja pirmos kodolieročus, kurus 1945. gada augustā
izmantoja, uzmetot divas bumbas uz Japānas pilsētām Hirosimu un Nagasaki. Tā
paša gada 2. septembrī Japāna kapitulēja, un līdz ar to beidzās arī karš.

Savienotās Valstis un Padomju Savienība pēc Otrā pasaules kara visiem līdzekļiem
tiecās pēc varas. Aukstā kara laikā iezīmējās attiecības starp abām lielvarām,
kurās dominēja militārisms, kas saistījās ar Eiropu, NATO un Varšavas paktu.
Savienotās Valstis veicināja brīvo tirgu un kapitālismu, turpretim Padomju
Savienība sekmēja komunismu un centrāli plānotu ekonomiku. Amerikāņu karaspēks
cīnījās ar komunistiskās Ķīnas bruņotajiem spēkiem Korejas karā, kas ilga no
1950. līdz 1953. gadam. Antiamerikānisko aktivitāšu komitejas palāta ierosināja
vairākas izmeklēšanas pret aizdomīgiem kreiso partiju biedru apsvērumiem; tai
pat laikā senators Džozefs Makartijs kļuva par aktīvu antikomunistisko uzskatu
paudēju un komunistiski un kreisi noskaņoto amerikāņu vajāšanu galveno
iniciatoru.

Pēc tam, kad 1961. gadā Padomju Savienība veica pirmo kosmisko lidojumu ar
cilvēku; prezidents Džons Kenedijs izteica vēlmi, lai Savienotās Valstis būtu
pirmās, kuras varētu aizvest "cilvēku uz Mēnesi". Tas tika sasniegts 1969. gadā.
Kenedijs arī saskārās ar virkni saspīlētu notikumu saistībā ar Padomju bruņoto
spēku kodolieročiem Kubā. Tajā pašā laikā Savienotās Valstis piedzīvoja ilgstošu
ekonomikas uzplaukumu. Palielinājās pilsoņu tiesību kustību skaits, ko vadīja
afroamerikāņi — tādi kā Roza Pārksa un Martins Luters Kings, kas cīnījās pret
segregāciju jeb noslāņošanos un diskrimināciju. Pēc Kenedija slepkavības 1963.
gadā prezidents Lindons Džonsons pieņēma Pilsoņu Tiesību aktu (1964. gadā) un
Aktu par balsstiesībām (1965. gadā). Džonsons un viņa amata pēctecis Ričards
Niksons izvērsa karu par pilnvarām Dienvidaustrumuāzijā, kas turpinājās ar
neveiksmīgo Vjetnamas karu. Pieauga plaši izplatītā kontrkultūru kustība, kuru
sekmēja nostāja pret Vjetnamas karu, tumšādaino nacionālisms un dzimumu
revolūcija. Betija Frīdana (Betty Friedan), Glorija Šteinema (Gloria Steinem) un
citas vadīja feminisma jauno vilni, kas tiecās pēc sieviešu līdztiesībām un
vienlīdzības politiskā, sociālā un ekonomiskā ziņā.

Votergeitas skandāla rezultātā 1974. gadā Niksons kļuva par pirmo ASV
prezidentu, kurš izvēlējās atkāpties no amata nevis tikt apsūdzēts valsts
noziegumā ar tādiem spriedumiem kā taisnīguma kavēšana un varas ļaunprātīga
izmantošana. Viņa vietā par prezidentu kļuva viceprezidents Džeralds Fords.
Džimija Kārtera administrācija 1970. gadu beigās iezīmējās ar stagflāciju un
Irānas ķīlnieku krīzi. Ronalda Reigana ievēlēšana prezidenta amatā 1980. gadā
vēstīja par pozitīvu maiņu Amerikas politikā, kas atainojās būtiskās izmaiņās
nodokļu iekasēšanā un izdevumu prioritāšu ziņā. Viņa otrais termiņš šajā amatā
izraisīja gan Irānas-Kontra skandālu (Iran-Contra scandal), gan arī nozīmīgu
diplomātisko progresu saistībā ar Padomju Savienību. Aukstais karš noslēdzās ar
Padomju Savienības sabrukumu.

Savienotās Valstis saglabāja savas pozīcijas kā lielvara, kad tā un tās
sabiedrotās valstis piedalījās 1990. gadu sākumā Apvienoto Nāciju sankcionētā
Līča karā prezidenta Džordža H. V. Buša vadībā un 1990. gadu beigās
Dienvidslāvijas karos prezidenta Billa Klintona vadībā. No 1991. gada marta līdz
2001. gada martam prezidenta Klintona administrācijas darbības laikā ASV
piedzīvoja ilgstošāko izaugsmi ASV vēsturē, kura gan reizē ietvēra spekulāciju
burbuļa uzblīšanu (dot-com bubble). 1998. gadā civilā tiesas prāva un seksa
skandāls izraisīja Klintona impīčmentu, bet viņš savu amatu saglabāja. 2000.
gada ASV prezidenta vēlēšanas noslēdzās ar ASV Augstākās tiesas lēmuma
pieņemšanu — Džordžs V. Bušs, Džordža H.V. Buša dēls, kļuva par prezidentu.

2001. gada 11. septembrī al-Qaeda teroristi šokēja pasauli ar uzbrukumu Pasaules
tirdzniecības centram Ņujorkā un Pentagonam netālu no Vašingtonas. Tajā tika
nogalināti aptuveni trīs tūkstoši cilvēki. Kā atbildes reakciju Buša
administrācija uzsāka "Karu pret terorismu". 2001. gada beigās ASV Bruņotie
spēki iebruka Afganistānā, gāza talibu valdību un iznīcināja al-Qaeda mācību
nometnes. Talibu nemiernieki turpina partizāņu karu. 2002. gadā prezidenta Buša
administrācija uz strīdu pamata sāka pieprasīt izmaiņas Irākas pastāvošajā
režīmā un valsts iekārtā. NATO atbalsta trūkuma dēļ, vai arī pateicoties skaidri
izteiktam Apvienoto Nāciju mandātam par militāru iejaukšanos, prezidents Bušs
organizēja Labprātīgo koalīciju ("Coalition of the Willing"); 2003. gadā
koalīcijas bruņotie spēki iebruka Irākā, gāžot Irākas diktatoru un bijušo ASV
sabiedroto — Sadamu Huseinu. Starptautiskā cilvēktiesību aizstāvības
organizācija "Amnesty International" ir apsūdzējusi Savienotās Valstis
cilvēktiesību pārkāpumā saistībā ar vajāšanu Karā pret terorismu un Irākas karā.

2005. gadā viesuļvētra "Katrīna" radīja nopietnus postījumus lielākajā daļā ASV
dienvidu teritorijās, izpostot Ņūorleānu. 2008. gada 4. novembrī globālās
ekonomikas krīzes laikā Baraks Obama tika ievēlēts par ASV prezidentu. Viņš ir
pirmais afroamerikānis, kurš ieņem ASV prezidenta amatu.

Savienoto Valstu platība ir gandrīz 9,83 miljoni km², bet kontinentālās ASV
platība (bez Aļaskas un Havaju salām) ir aptuveni 7,8 miljoni km². Aļaskas
platība, kuru no kontinentālās ASV atdala Kanāda, ir aptuveni 1,48 miljoni km²,
savukārt Havaju salu platība, kuras atrodas Klusā okeāna ziemeļu daļas centrā,
ir tikai 16,2 tūkstoši km². Atkarībā no tā, kāda ir Ķīnas platība (ar vai bez
Taivānas), ASV ir trešā vai ceturtā lielākā valsts pasaulē pēc platības. Pirmās
divas vietas ieņem Krievija un Kanāda.

ASV pārvalda arī teritorijas Karību jūrā (Puertoriko un ASV Virdžīnas) un
Klusajā okeānā (Amerikāņu Samoa, Guama un Ziemeļu Marianas Salas).

Savienoto Valstu austrumu krastu apskalo Atlantijas okeāns, rietumu krastu
Klusais okeāns, bet dienvidaustrumus apskalo Meksikas līcis. Ziemeļos tā
robežojas ar Kanādu, bet dienvidos — ar Meksiku. Savienotajām Valstīm ir jūras
robeža arī ar Krievijas Federāciju. Tā iet cauri Beringa šaurumam pie Aļaskas
krastiem. Aļaskas ziemeļu krastu apskalo arī Ziemeļu Ledus okeāns.

ASV teritorijā ir vairāki lieli fiziogrāfiski objekti. Austrumos pie Atlantijas
okeāna krastiem atrodas Apalaču kalnu sistēma. Rietumos un dienvidos no tās
atrodas zemienes, pa kurām plūst ASV lielākās upes, piemēram, Misisipi un
Misūri. Vēl uz rietumiem apvidus pārvēršas līdzenumos un prērijās, kurus sauc
par Lielajiem līdzenumiem, bet aiz tiem sākas Klinšu kalni un Kordiljeru kalnu
sistēma. Kordiljeru kalnu sistēma aizņem teju vai visus rietumos.

Arī Aļaskā atrodas Kordiljeru kalnu sistēma. Tieši šeit atrodas arī Savienoto
Valstu augstākais punkts, tas ir Denali (6193 m). Savukārt Havaju salas ir
vulkāniskas salas, kuru augstākais punkts ir 4205 metrus virs jūras līmeņa, tas
ir Maunakea.

Savienoto Valstu lielā izmēra dēļ valstī ir praktiski ļoti plaša spektra
klimats. Lielākā daļa no valsts atrodas mērenajā joslā, bet Havajas, Floridas
dienvidu daļa atrodas tropu joslā, savukārt Aļaska atrodas artiskajā joslā. No
Lielo līdzenumu 100. meridiānas uz rietumiem ir sastopami arī pustuksneši.

ASV klimatu spēcīgi ietekmē gaisa masas, kas nāk no Klusā okeāna ziemeļu daļas.
Savukārt ASV dienvidu štatus regulāri apdraud viesuļvētras jeb orkāni. 2005.
gadā viena no tām, viesuļvētra "Katrīna", nopostīja Ņūorleānu, savukārt ASV
vidienē regulāri plosās tornādo.

Zemākā gaisa temperatūra ir reģistrēta Aļaskā. Tā sasniedza −62 °C. Savukārt
augstākā temperatūra ir reģistrēta Nāves ielejā, Kalifornijā, kur termometra
stabiņš sasniedza +56,7 °C atzīmi. Šī temperatūra ir par grādu zemāka nekā ir
reģistrēta augstākā temperatūra pasaulē.

Amerikas Savienotās Valstis ir federāla savienība, kas administratīvi tiek
iedalīta 50 štatos. Sākotnēji pastāvošie trīspadsmit štati bija trīspadsmit
koloniju pēcteči, kuri pretojās britu likumiem. Lielākā daļa pārējo štatu tika
pievienoti no teritorijām, kuras tika iegūtas kara laikā vai arī tās iegādājās
ASV valdība. Kā daži izņēmumi ir Vērmonta, Teksasa un Havajas: katrs no šiem
štatiem bija neatkarīga republika pirms tie pievienojās valstu savienībai. Vēl
citi izņēmumi ir tie štati, kuras veidojuši sākotnējo trīspadsmit štatu
teritorijā dzīvojošie. Savienoto Valstu vēstures pašā sākumā trīs štati tika
šādi izveidoti: Kentuki no Virdžīnijas; Tenesī no Ziemeļkarolīnas; Meina no
Masačūsetsas. Amerikas pilsoņu kara laikā Ziemeļvirdžīnija atdalījās no
Virdžīnijas. Visjaunākais štats — Havajas — ieguva štata statusu 1959. gada
21. augustā. Štatiem nav tiesību atdalīties no savienības.

Štati kopā veido liela mēroga ASV zemes masu; divas vēl citas teritorijas, kas
uzskatāmas par neatņemamu ASV valsts daļu ir Kolumbijas apgabals, federālais
apgabals, kur atrodas galvaspilsēta Vašingtona; un Palmiras atols (Palmyra
Atoll), kas ir neapdzīvota, bet ietilpst valsts teritorijā Klusajā okeānā un
atrodas Klusajā Okeānā. Savienotajām Valstīm pieder arī piecas lielas aizjūras
teritorijas: Puertoriko un ASV Virdžīnas Karību jūrā; un Amerikāņu Samoa, Guama
un Ziemeļu Marianu Salas Klusajā okeānā. Šajās visās iepriekš minētajās
teritorijās dzimušiem ir ASV pilsonība (izņemot tikai Amerikāņu Samoa teritorijā
dzimušos).

ASV daba ir ļoti dažāda, tādēļ valstī ir daudzas aizsargājamas dabas
teritorijas. Vecākais dabas parks ne tikai ASV, bet arī pasaulē, ir Jeloustonas
nacionālais parks. Tas tika nodibināts jau 1872. gadā. Pašlaik ASV ir 35
nacionālie parki. Tās ir plašas teritorijas, kurās ir gan vietas, kur
apmeklētājus neielaiž, gan arī speciāli tūristiem iekārtotas vietas. Visvairāk
apmeklētais ir Greitsmokimauntinsu nacionālais parks Dienvidapalačos, ko gadā
apskata 9 miljoni tūristu. Valsts rietumdaļā pazīstamākie ir Jeloustonas geizeru
parks, Lielais Kolorādo kanjons, kā arī josemitu ieleja.

Savienotās Valstis ir pasaulē vecākā joprojām eksistējošā federācija. Tā ir
konstitucionāla republika, "kurā vairākuma likumi nosaka minoritāšu tiesības,
kas tiek aizsargātas ar likumu." Tā būtībā ir veidota kā reprezentatīvā
demokrātija, lai gan ASV pilsoņi, kuri dzīvo šīs valsts teritorijās netiek
pielaisti pie balsošanas federālo amatpersonu vēlēšanās. Valdības darbību regulē
pilnvaru nodalīšana, ko paredz ASV konstitūcija, kas kalpo par valsts galveno
juridisko dokumentu. Amerikāņu federālajā sistēmā pastāv trīs līmeņu valdība —
federālā, valsts un vietējā; vietējās valdības pienākumi tiek vispārēji iedalīti
starp apgabalu valdību un pašvaldībām. Gandrīz visos gadījumos izpildvaras un
likumdošanas amatpersonas tiek ievēlētas pēc apgabala pilsoņu balsu vairākuma.
Nepastāv proporcionālā pārstāvniecība federālā līmenī, un tas ir ļoti rets
gadījums arī zemākos valdības līmeņos. Federālās un valsts juridiskās un
ministru kabineta amatpersonas parasti ieceļ izpildvara un apstiprina
likumdevēja vara, lai gan daži valsts tiesneši un amatpersonas tiek ieceltas pēc
tautas balsojuma.

Pārstāvju palāta ietver 435 biedrus, no kuriem ikviens pārstāv kongresa apgabalu
termiņā uz diviem gadiem. Pārstāvju palātas amati ir proporcionāli iedalīti
starp štatiem vadoties pēc iedzīvotāju skaita katros desmit gados. Tā, piemēram,
pēc 2000. gadā veiktās tautas skaitīšanas, septiņiem štatiem pieder kā minimums
vismaz viens pārstāvis, turpretim Kalifornijai, kas ir vislielākais štats pēc
iedzīvotāju skaita, pieder piecdesmit trīs amata vietas. Senātā ir 100 biedri,
kurā katru štatu pārstāv divi senatori, kas vairumā gadījumu tiek ievēlēti uz
sešu gadu termiņu; viena trešdaļa no Senāta amata posteņiem tiek ievēlēti katru
otro gadu. Prezidents tiek ievēlēts uz četru gadu termiņu un var tikt ievēlēts
amatā ne vairāk kā divos termiņos. Prezidentu neievēl pēc tiešā balsojuma, bet
gan pēc netiešās vēlēšanu kolēģijas sistēmas, kurā izšķirošās balsis sadala
štati. Augstākajā tiesā, ko vada Galvenais Savienoto Valstu tiesnesis, ir deviņi
biedri, kas atrodas šajos amatos uz mūžu. Valstu jeb štatu valdības ir veidotas
pēc aptuveni līdzīga parauga; Nebraskas štatam vienīgajam ir vienkameras
likumdošanas vara. Katra štata gubernatori tiek ievēlēti tiešā veidā.

Visi likumi un procedūras gan štatos, gan federālajās valdībās ir priekšmets,
kuru nepieciešams pārskatīt, un jebkurš likums, kas nav spēkā ar konstitūciju,
ir atceļams. Konstitūcijas oriģinālteksts paredz federālās valdības struktūru un
pienākumus, kā arī tās saikni ar katru štatu individuāli. Konstitūcijas pirmais
pants aizsargā tiesības izmantot habeas corpus principu, kas saistīts ar
aizsardzību pret iespējami nelikumīgu apcietinājumu (ieslodzītajiem nodrošina
tiesības apstrīdēt viņu aizturēšanu, kas uzliek pienākumu varas iestādēm
pierādīt aizturēšanas pamatotību), bet trešais pants garantē tiesības uz tiesas
procesu un likumīgu iztiesāšanu visās krimināllietās. Ja Konstitūcijā tiek
veikti grozījumi, tiem jāgūst atbalsts vismaz no trīs ceturtdaļām štatu.
Konstitūcijā ir veikti grozījumi divdesmit septiņas reizes; pirmie desmit
grozījumi, kas sastādīja Tiesību hartu, un Četrpadsmitais Konstitūcijas
grozījums paredz galveno pamatu amerikāņu individuālajām tiesībām.

Lielākajā daļā savas vēstures Savienoto Valstu darbība bijusi saskaņā ar divu
partiju sistēmu. Vēlētiem amatiem visos līmeņos štata administrētās primārās
vēlēšanās tiek izvēlēti galvenie partiju kandidāti, kas piedalīsies turpmākajās
vispārējās vēlēšanās. Kopš 1856. gada vispārējām vēlēšanām galvenās partijas ir
bijušas Demokrātiskā partija (the Democratic Party), kura dibināta 1824. gadā,
un Republikāniskā partija (the Republican Party), kura dibināta 1854. gadā. Kopš
Pilsoņu kara laikiem tikai viena trešās partijas prezidenta kandidāts — bijušais
prezidents Teodors Rūzvelts, kurš darbojās kā Progresa aizstāvis jeb Progresists
1912. gadā — ir ieguvis 20% tautas balsošanā.

Amerikāņu politiskajā kultūrā Republikāņu partija tiek uzskatīta par centrāli
labējo jeb "konservatīvo" partiju, savukārt Demokrātu partija uzskatāma par
centrāli kreiso jeb "liberālo" partiju. Ziemeļaustrumu un Rietumu krasta štati,
kā arī daži no Lielo ezeru štatiem, kuri tiek dēvēti arī par "zilajiem štatiem"
(blue states), ir relatīvi liberāli. Tā sauktie "sarkanie štati" (red states)
ASV dienvidos un lielākā daļa Lielā līdzenuma un Klinšu kalnu štati ir relatīvi
konservatīvi.

2008. gada vēlēšanās prezidenta amatu ieguva demokrāts Baraks Obama, kurš ir 44.
prezidents ASV un pirmais afroamerikānis, kurš ievēlēts šajā amatā. Visi
iepriekšējie prezidenti bijuši tikai eiropiešu izcelsmes pārstāvji. 2008. gada
prezidenta vēlēšanas arī parādīja, ka Demokrātu partija nostiprina savu ietekmi
un kontroli gan Pārstāvju palātā, gan Senātā. 111. Savienoto Valstu Kongresā
Senāts ietvēra 57 demokrātus, divus neatkarīgos pārstāvjus, kuri slēgtā
pirmsvēlēšanu kampaņā piedalījās kopā ar demokrātiem, un 40 republikāņi (tiek
diskutēts par vēl vienu amata posteni); Pārstāvju palāta ietver 256 demokrātus
un 178 republikāņus (viens amata postenis ir vakants).

Savienotajām Valstīm pieder globāla ietekme ekonomikas, politikas un militārā
jomā. ASV ir pastāvīgs biedrs Apvienoto Nāciju Organizācijas (ANO) Drošības
Padomē, un Ņujorkā atrodas ANO galvenā mītne jeb centrālā pārvalde. Gandrīz
visām valstīm ir savas vēstniecības, kuras atrodas Vašingtonā, kā arī daudzi
konsulāti visā valsts teritorijā. Turklāt gandrīz visas nācijas uzņem savās
valstīs amerikāņu diplomātiskās pārstāvniecības. Tomēr Kubai, Irānai,
Ziemeļkorejai, Butānai, Sudānai un Ķīnas Republikai (Taivānai) nepastāv
oficiālas diplomātiskas attiecības ar Savienotajām Valstīm.

Savienotajā Valstīm ir īpašas attiecības ar Apvienoto Karalisti, kā arī spēcīga
saikne ar Austrāliju, Jaunzēlandi, Japānu, Izraēlu un citām NATO dalībvalstīm.
Savienotās Valstis cieši sadarbojas arī ar kaimiņvalstīm, kas atrodas Amerikas
valstu organizācijā (AVO) ("Organization of American States", OAS), kā arī ar
valstīm, ar kurām noslēgti līgumi par brīvo tirdzniecību kā, piemēram,
trīspusīgais Ziemeļamerikas Brīvās tirdzniecības līgums ("North American Free
Trade Agreement", NAFTA) ar Kanādu un Meksiku. 2005. gadā Savienotās Valstis
ieguldīja $27 miljardus oficiālās attīstības atbalstam, kas bija vairāk kā
jebkur citur pasaulē. Tomēr, kas attiecas uz valsts bruto ienākuma daļu (GNI —
gross national income), ASV ar 0,22% devumu ierindojās divdesmitajā vietā
divdesmit divu donorvalstu vidū, tas ir, valstu vidū, kas sniedz ekonomisku
palīdzību. Nevalstiskie jeb ar valdību nesaistītie avoti kā, piemēram, privāti
dibināti uzņēmumi, korporācijas jeb akciju sabiedrības, izglītības un reliģiskās
iestādes šim mērķim ziedoja $96 miljardus. Kopējā summa — $123 miljardi —
arīdzan ir lielāka nekā jebkur citur pasaulē un septītajā vietā pēc valsts bruto
ienākuma procentuālās attiecības.

Pēc PSRS sabrukuma ASV kļuva par vienīgo globāla mēroga lielvalsti pasaulē,
nenoliedzamu līderi ekonomiskajā, politiskajā un militārajā ziņā. Ārpolitikā
uzsāka aktīvu t.s. karsto punktu nomierināšanas stratēģiju, Rietumu demokrātijām
naidīgu politisku režīmu iegrožošanu vai pat likvidēšanu t.s. trešās pasaules
valstīs un bijušajās PSRS satelītvalstīs.

Lielākās problēmas ir reālpolitikas rīcības saskaņošana ar starptautiskajām
tiesībām, un saskaršanās ar kardināli jaunu problēmu: politisko terorismu, kas
vērsts konkrēti pret ASV un to sabiedroto īstenoto politiku, piemēram, 2001.
gada 11. septembra uzbrukums, kurā vaino teroristu organizāciju al-Qaeda.

Prezidentam pieder nācijas bruņoto spēku virspavēlnieka tituls, un tieši
prezidents ieceļ šo bruņoto spēku vadītājus, kā arī aizsardzības ministru
(secretary of defence) un apvienotā militārā štāba priekšniekus jeb vadītājus
(Joint Chiefs of the Staff). Savienoto Valstu aizsardzības departaments pārvalda
bruņotos spēkus, tai skaitā armiju, jūras kara floti, jūras kājniekus un gaisa
karaspēkus. ASV krasta apsardzi miera laikos vada Dzimtenes drošības
departaments (Department of Homeland Security), bet kara laikā — Jūras kara
flotes departaments (Department of the Navy). 2005. gadā militārajā nozarē ASV
aktīvā dienestā bija nodarbināti 1,38 miljoni darbinieku, kā arī ir vairāki
simti tūkstoši gan Militārajās rezervēs, gan Nacionālajā gvardē (National
Guard); kopumā iesaistīti vairāk nekā 2,3 miljoni cilvēku. Arī Aizsardzības
departamentā kopumā nodarbināti gandrīz 700 000 civilpersonu, neskaitot darba
izpildītājus. Militārais dienests ASV ir brīvprātīgs, taču karaklausība, tas ir,
obligātais militārais dienests iespējams karalaikā ar Obligātā kara dienesta
sistēmas starpniecību (Selective Service System). Amerikas bruņotie spēki var
tikt strauji izvietoti ar gaisa spēku lielās flotes palīdzību, kas sastāv no
lidaparātu transporta un gaisa tankeriem degvielas krājumu papildināšanai, kā
arī, izmantojot Jūras kara floti ar vienpadsmit aktīviem aviācijas bāzeskuģiem,
Jūras flotes ekspedīcijas vienības gan Atlantijas, gan Klusā okeāna kara flotēs.
Ārpus Savienoto Valstu robežām ASV militāri spēki ir izvietoti 770 bāzēs un
iestādēs ikvienā kontinentā izņemot Antarktīdu. ASV globālās militārās
klātbūtnes (ar savu karaspēku citu valstu teritorijās) pakāpe ir iedvesmojusi
dažus zinātniekus un izglītotās personas raksturot Savienotās Valstis kā
"(militāro) bāzu impēriju" ("empire of bases").

Kopējie ASV militārie izdevumi 2006. gadā veidoja $528 miljardus, kas bija 46%
no pasaules jeb globālo izdevumu apjoma un pārsniedza pārējo turpmāko
četrpadsmit lielāko nacionālo militāro izdevumu kopskaitu. (Analoģiski runājot
par pirktspējas paritāti, tas bija vairāk nekā turpmākie seši pirktspējas
nacionālie izdevumi kopā). Iedzīvotāju vidējie izdevumi $1,756 dolāru apmērā
bija aptuveni desmit reizes vairāk nekā šāds vidējais rādītājs pasaulē. Runājot
par IKP 4,06% apmērā ASV militārie izdevumi ierindojas 27. vietā starp 172
nācijām. Ierosinātais Aizsardzības departamenta budžets 2009. gadam — t.i.,
$515,4 miljardi dolāru — ir pieaugums par 7% pēc 2008. gada un gandrīz 74%
pieaugums pēc 2001. gada. Ir aprēķināts, ka Irākas karš Savienotajām Valstīm
izmaksājis $2,7 triljonus dolāru. Uz 2009. gada 3. maiju, Savienotās Valstis ir
zaudējušas 4 284 karā kritušos un vairāk nekā 31 000 karavīru ir tikuši
ievainoti.

Savienotajās Valstīs ir jaukta kapitālistiskā ekonomika, ko sekmē bagātīgi dabas
resursi, labi attīstīta infrastruktūra un augsts produktivitātes līmenis.
Saskaņā ar Starptautiskā Valūtas fonda sniegto informāciju, ASV iekšzemes
kopprodukts (IKP) 14,3 triljonu apmērā veido 23% no pasaules kopējā bruto
produkta — tirgus valūtas kursu līmeņos — un gandrīz 21% no kopējā pasaules
bruto produkta — pirktspējas paritātes līmenī. Kā lielākais nacionālais IKP
līmenis pasaulē tas bija par 4% mazāk nekā Eiropas Savienības kopējais IKP
pirktspējas paritātes līmenī 2007. gadā. ASV ierindojas septiņpadsmitajā vietā
pasaulē pēc IKP nominālvērtības uz vienu cilvēku un sestajā vietā pēc IKP uz
vienu cilvēku pēc pirktspējas paritātes. Savienotās Valstis ir lielākais preču
importētājs un trešais lielākais eksportētājs pasaulē, lai gan eksporta līmenis
uz vienu cilvēku ir relatīvi zems. ASV galvenie tirdzniecības partneri ir
Kanāda, Ķīna, Meksika, Japāna un Vācija. Eksporta pamatpreces ir elektroierīces,
tai pat laikā transportlīdzekļi ir ASV galvenie importa produkti. Globālās
konkurētspējas pārskatā (Global Competitiveness Report) Savienotās Valstis
atrodas vispārēji valstu sarakstu augšējās pozīcijās. Pēc paplašināšanas un
attīstības perioda, kas ilga tikai sešus gadus, ASV kopš 2007. gada decembra
atrodas ekonomikas recesijas jeb ekonomikas lejupslīdes fāzē.

Ir aprēķināts, ka 2009. gadā privātais sektors veido 55,3% no ASV ekonomikas, un
federālo valdību darbība veido 24,1%, bet valsts un vietējās pašvaldības
darbības (ieskaitot pārvedumus federālajā līmenī) — atlikušos 20,6%. ASV
ekonomika ir postindustriāla, kurā apkalpojošā jeb pakalpojumu nozare veido
67,8% IKP. Uzņēmējdarbības jeb biznesa ieņēmumu ziņā vadošās uzņēmējdarbības
nozares ir vairumtirdzniecība un mazumtirdzniecība; neto ienākumu ziņā vadošās
ir finanšu un apdrošināšanas nozares. Savienotās Valstis joprojām ir un paliek
industriāla vara, kurā vadošā ražošanas joma ir ķīmiskie produkti. Savienotās
Valstis ir trešā lielākā naftas ražotājvalsts pasaulē un arīdzan lielākā naftas
importētāja. ASV ir pasaulē galvenā elektroenerģijas un atomenerģijas, kā arī
šķidrās dabasgāzes, sēra, fosfātu un sāļu ražotāja. Lai arī lauksaimniecības
nozare veido tikai nepilnu 1% no IKP, Savienotās Valstis ir pasaulē lielākā
kukurūzas un sojas pupiņu ražotāja. Ņujorkas fondu birža (the New York Stock
Exchange) ir pasaulē lielākā birža pēc dolāru apgrozījuma. "Coca-Cola" un
"McDonald's" ir divi visatpazīstamākie zīmoli pasaulē.

2005. gadā 155 miljoni personas bija nodarbinātas, saņemot zināmus ienākumus, un
80% šo cilvēku strādāja pilna laika štata amatos. Vairākums personu, t.i. 79%,
bija nodarbināti apkalpojošā jeb pakalpojumu nozarē. Veselības aprūpe un sociālā
palīdzība ir vadošās nozares populācijas nodarbinātībā, kurās strādā aptuveni
15,5 miljoni cilvēku. Apmēram 12% strādnieku un darbinieku ir iekļauti dažādās
apvienībās un biedrībās, salīdzinot ar 30% Rietumeiropā. Pasaules Banka ierindo
Savienotās Valstis pirmajā vietā pēc darbinieku un strādājošo pieņemšanas un
atlaišanas. Laikā no 1973. līdz 2003. gadam vidusmēra amerikānieša darba stundas
ir pieaugušas līdz 199 stundām gadā. Daļēji šī iemesla dēļ Amerikas Savienotās
Valstis joprojām saglabā augstākos darba ražīguma rādītājus pasaulē. Tomēr
Savienotās Valstis vairs nav tādā vadošajā pozīcijā vienas stundas darba
ražīguma ziņā kā tā bija 1950. gados līdz 1990. gadu sākumam; strādājošie jeb
darbinieki Norvēģijā, Francijā, Beļģijā un Luksemburgā šobrīd uzrāda daudz
produktīvāku darbu vienas stundas vienībās. Salīdzinot ar Eiropu, ASV mantas jeb
īpašuma nodokļa un uzņēmumu ienākuma nodokļa likme ir kopumā augstāka, bet ar
darbaspēku saistītās, it īpaši patēriņa nodokļu likmes ir zemākas.

Saskaņā ar ASV Statistikas Biroja (United States Census Bureau) datiem, vidējie
saimniecības ienākumi pirms nodokļu nomaksas 2007. gadā veidoja $50 233 dolārus.
Šādi vidējie ienākumi Mērilendā veidoja $68 080 dolārus, bet Misisipi štatā tie
bija $36 338 dolāri. Izmantojot pirktspējas paritātes valūtas kursus, vispārējie
vidējie rādītāji ir līdzīgi tiem, kas raksturīgi attīstīto nāciju
vispārtikušākajām ļaužu šķirām. Pēc straujas pazemināšanās 20. gadsimta vidū
nabadzības līmenis atrodas nemainīgā līmenī kopš 1970. gadu sākuma, un aptuveni
11—15% amerikāņu ik gadu atrodas zem nabadzības līmeņa, savukārt 58,5% cilvēku
pavada vismaz gadu nabadzībā, būdami vecumā no 25 līdz 75 gadiem. 2007. gadā
37,3 miljoni amerikāņu dzīvoja nabadzībā. Šobrīd ASV labklājības stāvoklis ir
viens no visstingrākajiem visā pasaulē, kas samazina gan relatīvo nabadzību, gan
absolūto nabadzības līmeni krietni mazāk nekā vidēji tas tiek darīts bagātajās
valstīs. Kamēr amerikāņu labklājības līmenis veiksmīgi ļauj samazināt nabadzību
gados vecāko cilvēku vidū, jaunatne un gados jaunāki cilvēki saņem tikai
relatīvi nelielu palīdzību. 2007. gadā UNICEF (Apvienoto Nāciju Starptautiskā
bērnu fonda) veiktais pētījums par bērnu labklājību divdesmit vienā
industrializētā valstī ierindoja Savienotās Valstis pirmpēdējā vietā.

Neskatoties uz produktivitātes strauju pieaugumu, kā arī zemu bezdarba un
inflācijas līmeni, ienākumu peļņa kopš 1980. gada ir bijusi daudz palēlinātāka
nekā iepriekšējās desmitgadēs; ienākumu palielināšanās ir vairs ne tik plaši
izplatīta iezīme, bez tam to pavada palielināts ekonomiskā nedrošības situācija.
Laika posmā no 1947. līdz 1979. gadam patiesais vidusmēra ienākumu līmenis
palielinājās par 80% visās ļaužu šķirās — nabadzīgāko amerikāņu ienākumi pieauga
pat straujāk nekā bagāto ienākumi. Vidusmēra saimniecības ienākumi visu ļaužu
šķiru gadījumos ir auguši kopš 1980. gada, lielākoties pateicoties tam, ka
vairāk saimniecību pelnīja divējādi, kā arī dzimuma nevienlīdzība tika
izskausta, darba stundas tika pagarinātas, bet attīstība un izaugsme ir bijusi
lēnīgāka un lielā mērā bija vērsta tikai uz pašu „augšgalu” jeb virsotni.
Tādējādi ienākumu daļa pašā augšgalā bija 1%—21,8% no kopējā ziņotā ienākumu
daudzuma 2005. gadā, un kopš 1980. gada šī ienākumu procentuālā likme ir vairāk
nekā dubultīgi palielinājusies, kas Savienotās Valstis padara par valsti ar
lielāko ienākumu nevienlīdzību attīstīto nāciju vidū. 1% ienākumu nodrošina
27,6% visu veidu federālo nodokļu ieņēmumus; 10% — 54,7% federālo nodokļu
ieņēmumus. Labums, kas tiek gūts no ienākumiem, tiek lielā mērā koncentrēts:
bagātākie 10% cilvēku no pieaugušo iedzīvotāju vidus pieder 69,8% no valsts
saimniecības bagātības, kas ir otra lielākā šāda daļa attīstīto nāciju vidū. 1%
personu pieder 33,4% no valsts neto bagātības.

Kas attiecas uz 2003. gadu, uz 1 000 amerikāņiem bija 759 automašīnas,
salīdzinot ar nākamā gada rādītājiem Eiropas Savienībā, kur uz 1 000
iedzīvotājiem bija tikai 472 automašīnas. Aptuveni 40% no personīgajiem
transportlīdzekļiem ir busiņi, sporta mašīnas un vieglās kravas automašīnas.
Vidusmēra pieaugušais amerikānis (uzskaitot visus — gan tos, kuri paši vada un
nevada automašīnas) katru dienu ceļā pavada 55 minūtes, nobraucot 47 kilometrus.
ASV starppilsētu pasažieru dzelzceļa sistēma ir relatīvi vāja. Tikai 9% no
kopējiem braucieniem, kas tiek mērot ceļā uz/no darbu, ASV tiek pavadīti masu
jeb sabiedriskajos transportos, salīdzinot ar Eiropu, kur tie ir 38,8%.
Velosipēdi tiek lietoti minimāli, ievērojami mazāk nekā Eiropā. Civilās
aviācijas industrija ir pilnībā privatizēta, tomēr vairums lielāko lidostu
pieder valstij. Piecas pasaulē lielākās aviolīnijas pēc pārvadāto pasažieru
skaita ir amerikāņu: pirmajā vietā ierindojas lidsabiedrība "American Airlines".
No pasaules trīsdesmit visnodarbinātākajām un visrosīgākajām pasažieru lidostām
sešpadsmit atrodas Savienotajās Valstīs, ieskaitot šī saraksta pašā augšgalā
esošo un vadošo Atlantas Starptautisko lidostu "Hartsfield-Jackson Atlanta
International Airport (ATL)".

Savienoto Valstu enerģijas tirgus apjoms ir 29 000 teravatstundas
elektroenerģijas gadā. Enerģijas patēriņš uz vienu cilvēku ir ekvivalents 7,8
tonnas naftas patēriņam gadā, salīdzinot, piemēram, ar Vāciju, kur tas ir 4,2
tonnas, bet toties Kanādā šis lielums sasniedz 8,3 tonnas. 2005. gadā 40% no šīs
enerģijas tika iegūtas no naftas, 23% no akmeņoglēm un 22% no dabasgāzes.
Atlikušo procentuālā daļu apgādāja ar atomenerģijas un atjaunojamās enerģijas
resursu palīdzību. Savienotās Valstis ir lielākais naftas patērētājs pasaulē.
Desmitgadēm ilgi atomenerģijai bijusi relatīvi ierobežota loma salīdzinot ar
daudzām citām attīstītām valstīm. 2007. gadā tika aizpildīti vairāki pieteikumi
jaunām atomelektrostacijām.

Tiek uzskatīts, ka Savienoto Valstu populācija jeb iedzīvotāju kopskaits pēc ASV
Statistikas biroja datiem ir 306 507 000 iedzīvotāji, ieskaitot aplēses par 11,2
miljoniem nelegālo imigrantu. Savienotās Valstis ir trešā visapdzīvotākā valsts
pasaulē pēc Ķīnas un Indijas. ASV populācijas pieauguma līmenis ir 0,89%,
salīdzinājumā ar 0,16% Eiropas Savienībā. Dzimstības līmenis ASV ir 14,16% uz
1000 iedzīvotājiem, kas ir 30% zem vidējā rādītāja pasaulē un vairāk nekā
jebkurā Eiropas valstī, izņemot Albāniju un Īriju. 2008. finanšu gadā 1,1
miljonam imigrantu tika piešķirta likumīga dzīvesvieta. Meksika ir bijusi
galvenais jaunu rezidentu jeb iedzīvotāju avots vairāk nekā divas desmitgades;
kopš 1998. gada Ķīna, Indija un Filipīnas ir bijušas valstu pirmajā četriniekā,
no kurām ik gadu uz ASV dodas visvairāk imigrantu. Savienotās Valstis ir vienīgā
industrializētā nācija, kurā joprojām tiek paredzēts liels populācijas
pieaugums.

Savienoto Valstu populācija ir ļoti dažāda — trīsdesmit viena izcelsmju grupās
ir vairāk nekā miljons biedru. Baltādainie amerikāņi ir lielākā rasu grupa, kas
blakus vācu amerikāņiem, īru amerikāņiem un angļu amerikāņiem veido trīs no ASV
četrām lielākajām iedzīvotāju izcelsmju grupām. Afroamerikāņi ir nācijas lielākā
rasu minoritāte un trešā lielākā no izcelsmju grupām. Āzijas amerikāņi ir ASV
valsts otra lielākā rasu minoritāte; divas lielākās Āzijas amerikāņu izcelsmju
grupas ir ķīnieši un filipīnieši. 2007. gadā ASV populācija ietvēra pēc
aprēķiniem 4,5 miljonus cilvēku ar Amerikas indiāņu vai Aļaskas vietējās
izcelsmes iedzīvotāju (2,9 miljoni tikai šādas izcelsmes iedzīvotāju) un vairāk
nekā 1 miljons dažu vietējo havajiešu vai Klusā Okeāna salu izcelsmes
iedzīvotāji (0,5 miljoni).

Spāņu un latīņamerikāņu populācijas pieaugums ir galvenā iedzīvotāju procesu jeb
demogrāfijas ievirze. 45,4 miljoni spāņu amerikāņu izcelsmes iedzīvotāju tiek
identificēti kā ar atšķirīgu "etniskumu" saskaņā ar Statistikas jeb tautas
skaitīšanas biroju (Census Bureau); 64% spāņu amerikāņu ir meksikāņu izcelsmes.
Laikā no 2000. līdz 2007. gadam, valsts spāņu populācija pieauga par 27%, tai
pat laikā ne-spāniskas izcelsmes populācija palielinājās tikai par 3,6%. Lielākā
daļa no šī pieauguma ir imigrācijas dēļ; kas attiecas uz 2007. gadu, 12,4% ASV
iedzīvotāju bija ārvalstīs dzimušie, no kuriem 54% bija dzimuši un nākuši no
Latīņamerikas. Dzimstība arī ir viens no noteicošajiem faktoriem; vidusmēra
spāņu izcelsmes sieviete savas dzīves laikā pasaulē laiž trīs bērnus.
Salīdzinājums ir dzimstības līmenis ne-spāniskas izcelsmes tumšādaino sieviešu
vidū ir 2,2% un ne-spāniskas izcelsmes balto sieviešu vidū — 1,8% (zem 2,1%
līmeņa). Minoritātes (kā definēts pēc ASV Statistikas biroja datiem, vēl bez
ne-spāniskas izcelsmes un vairāku rasu baltādainajiem cilvēkiem) veido 34% no
populācijas; tiek prognozēts, ka šie cilvēki būs ASV minoritāte līdz 2024.
gadam.

Aptuveni 79% amerikāņu dzīvo pilsētas teritorijās (saskaņā ar Statistikas jeb
tautas skaitīšanas biroja datiem šādas teritorijas ietver arī piepilsētas);
aptuveni puse no šiem iedzīvotājiem mājo pilsētās, kurās iedzīvotāju skaits
pārsniedz 50 000. 2006. gadā 254 šādās pievienotās vietās bija vairāk nekā 100
000, deviņas pilsētās bija vairāk nekā 1 miljons iedzīvotāju, un četrās pasaules
mēroga pilsētās populācija pārsniedza 2 miljonus (Ņujorkā, Losandželosā, Čikāgā
un Hjūstonā). ASV ir piecdesmit metropolītas jeb galvaspilsētu teritorijas,
kurās populācijas līmenis ir lielāks par 1 miljonu. No piecdesmit metropolītu
teritorijām, kas visstraujāk attīstās, divdesmit trīs atrodas ASV rietumos un
divdesmit piecas — dienvidos. Atlantas, Dalasas, Hjūstonas, Fīniksas un
Kalifornijas salu impērijas metropolītu teritorijas visas ir palielinājušās par
vairāk nekā trīs ceturtdaļām miljona iedzīvotāju laika posmā no 2000. līdz 2006.
gadam.

Savienotās Valstis ir bijis līderis zinātnisko pētījumu un tehnoloģisko
inovāciju ziņā kopš 19. gadsimta beigām. 1876. gadā Aleksandrs Greiems Bells
saņēma pirmo ASV patentu telefonam. Tomasa Edisona laboratorijā tika izveidots
skaņu plašu atskaņotājs (fonogrāfs), kā arī pirmā ilgāku laiku darbojošās
gaismas spuldze un pirmā kinokamera. Nikola Tesla bija maiņstrāvas, ģeneratora
un radio atklājējs. 20. gadsimta sākumā Ransoma E. Oldsa (Ransom E. Olds) un
Henrija Forda automašīnu ražošanas kompānijas ieviesa montāžas konveijeri. Brāļi
Raiti 1903. gadā veica pirmo ilgstošo un vadīto lidojumu. Nacisma uzplaukums
1930. gados piespieda daudzus Eiropas zinātniekus, ieskaitot Albertu Einšteinu
un Enriko Fermi imigrēt uz Savienotajām Valstīm. Otrā pasaules kara laikā
Manhetenas projekta ietvaros tika izveidoti kodolieroči, tādējādi piesakot
Atomenerģijas laikmetu (Atomic Age). Lidojumi kosmosā radīja strauju raķešbūves,
materiālu zinātnes un datoru attīstību. Savienotās Valstis lielā mērā attīstīja
ARPANET Perspektīvo pētījumu pārvaldes tīklu un tā "pēcteci" — Internetu.
Mūsdienās lielākā daļa finansējuma zinātnei un attīstībai — tas ir, 64% — tiek
gūti no privātā sektora. Savienotās Valstis ir līderis zinātnisko pētījumu
rakstu krājumu un ietekmīguma faktora ziņā. Amerikāņiem pieder augsta līmeņa
tehnoloģiskās patēriņa preces, un gandrīz puse ASV saimniecību ir platjoslas
pieeja Internetam. Šī valsts ir galvenā ģenētiski modificētas pārtikas
izveidotāja un audzētāja; vairāk kā puse no pasaules zemes, kas apstādīta ar
biotehnoloģisko labību, atrodas Savienotajās Valstīs.

Amerikāņi ir multikulturāla nācija. Savienotajās Valstīs dzīvo dažādas etniskās
grupas, kurām ir atšķirīgas tradīcijas un vērtības. Savienotajās Valstīs nedzīvo
"tīrie" amerikāņi, izņemot indiāņus un havajiešus. Gandrīz visu amerikāņu senči
ir ieceļojuši šajā valstī pēdējo piecu simtu gadu laikā. Līdz ar to arī
pašreizējā dominējošā kultūra ir ieceļojusi Amerikā reizē ar ieceļotājiem. ASV
dominē galvenokārt Rietumu kultūra, kuru spēcīgi ietekmē citas kultūras,
piemēram, Afroamerikāņu kultūra. Pēdējā laikā šo sajaukumu spēcīgi ietekmē arī
imigranti no Āzijas un Latīņamerikas.

Mūsdienās amerikāņu kultūra ir jūtama visā pasaulē. Nu jau visā pasaulē ir plaši
izplatīti tādi neatņemami ASV kultūras elementi kā ātrās ēdināšanas produkti,
piemēram, hotdogi, hamburgeri, atspirdzinošie dzērieni un citi. Arī amerikāņu
kinofilmas ir izplatītas visā pasaulē.

Kopš 19. gadsimta par Savienoto Valstu nacionālo sporta veidu ir atzīts
beisbols. Pirmā organizētā beisbola spēle starp divām komandām 1816. gadā notika
Ņūdžersijā. Augstāko beisbola līgu gan dibināja tikai 1876. gadā. Katru gadu,
sākoties jaunai beisbola sezonai, pirmo simbolisko metienu veic ASV prezidents.

Bez beisbola amerikāņi ir iecienījuši arī amerikāņu futbolu, basketbolu un
hokeju. Arī koledžu futbols un basketbols piesaista lielu skatītāju daudzumu.
Nacionālā futbola līga (NFL) ir vidēji visvairāk apmeklētākā sporta līga
pasaulē. No individuālajiem sporta veidiem popularitāti ir ieguvuši bokss un
zirgu skriešanās sacīkstes. Klasiskais futbols gan Amerikā nav augstā cieņā.



https://lv.wikipedia.org/wiki/Br%C4%81%C4%BCi_Strugacki

Brāļi Strugacki — Arkādijs Strugackis (krievu: Аркадий Стругацкий, dzimis 1925.
gada 28. augustā Batumi, miris 1991. gada 12. oktobrī Maskavā) un Boriss
Strugackis (krievu: Борис Стругацкий, dzimis 1933. gada 15. aprīlī Ļeņingradā,
miris 2012. gada 19. novembrī Sanktpēterburgā) — bija padomju un krievu
rakstnieki, līdzautori, scenāristi, mūsdienu zinātniskās un sociālās fantastikas
klasiķi.

Arkādija un Borisa Strugacku tēvs Natans Strugackis bija ebreju tautības Valsts
Krievu muzeja zinātniskais līdzstrādnieks, māte Aleksandra Ļitvinčeva — krievu
valodas skolotāja.

Viņu pirmajos darbos bija jūtama Ivana Jefremova un Staņislava Lema ietekme.
Vēlāk viņi izveidoja savu, unikālu zinātniskās fantastikas stilu, kas radās no
padomju racionālisma perioda PSRS topošajā literatūrā un pārtapa sociālajā
kriticismā.

Viņu pazīstamākais darbs — garais stāsts "Pikniks ceļa malā" (Пикник на
обочине) — ir tulkots angļu valodā. Pēc scenārija, ko brāļi veidoja, balstoties
uz šo darbu, krievu režisors Andrejs Tarkovskis 1979. gadā uzņēma filmu
"Stalkers".

Daži citi viņu darbi ir tulkoti angļu, franču, vācu un itāļu valodā, taču tie
nesaņēma tāda apjoma pozitīvu vērtējumu, kādu tiem bija devuši padomju lasītāji.
Tomēr brāļi Strugacki bija un joprojām ir populāri daudzās valstīs, tostarp
Ungārijā, Polijā, Bulgārijā, bijušās Dienvidslāvijas republikās un Vācijā, kur
lielākā daļa viņu darbu bija pieejami gan VDR, gan Rietumvācijas lasītājiem.

Arkādijs Strugackis dzimis 1925. gada 16. augustā Batumi. Vēlāk viņa ģimene
pārcēlās uz Ļeņingradu. 1942. gada janvārī, Ļeņingradas blokādes laikā viņš kopā
ar tēvu (tobrīd slimais Boriss kopā ar māti bija spiesti palikt Ļeņingradā) pa
aizsalušo Lādogas ezeru (pa tā saukto ”Dzīvības ceļu”) pameta aplenkto pilsētu,
taču pēc Vologdas sasniegšanas viņa tēvs mira. Nedaudz vēlāk, 1943. gadā,
Arkādijam izdevās māti un brāli evakuēt no pilsētas. Tai pašā 1943. gadā
Arkādijs tika iesaukts padomju armijā, mācījās Berdičevskas kājnieku skolā
Aktjubinskā, vēlāk studēja Kara svešvalodu institūtā Maskavā, kuru absolvēja
1949. gadā kā angļu un japāņu valodas tulks. Līdz 1955. gadam dienēja armijā,
pasniedzot valodas virsnieku skolā Kanskā (1950—1952), vēlāk (1952—1954)
strādājot par militāro tulku Kamčatkā dislocētajā padomju armijas divīzijā,
1955. gadā tika nozīmēts uz Habarovsku. Pēc demobilizēšanās no 1955. gada
strādāja par redaktoru Maskavas izdevniecībās Гослитиздат un Детгиз, kā arī
Vissavienības Zinātniskās un tehniskās informācijas institūtā (ВИНИТИ —
Всесоюзный институт научной и технической информации), šai laikā sākot
nodarboties ar rakstniecību. 1964. gadā kļuva par PSRS Rakstnieku savienības
biedru. Kopš 1958. gada līdz savai nāvei 1991. gada 12. oktobrī rakstīja kopā ar
savu brāli Borisu. Pēc nāves tika kremēts. Izpildot rakstnieka vēlēšanos, viņa
pelni tika izkaisīti no helikoptera.

Boriss Strugackis dzimis 1933. gada 14. aprīlī Ļeņingradā. Otrā Pasaules kara
laikā viņš kopā ar māti palika aplenktajā Ļeņingradā (līdz pat 1943. gadam, kad
Arkādijam izdevās viņus evakuēt). 1950. gadā Boriss ar zelta medaļu pabeidza
vidusskolu un iestājās Ļeņingradas Valsts universitātes Fizikas fakultātē, kur
studēja arī astronomiju. 1955. gadā absolvējis universitāti, viņš līdz 1966.
gadam strādāja Pulkovas observatorijā par astronoma asistentu un skaitļošanas
iekārtu inženieri, pēc tam nodarbojās tikai ar rakstniecību. PSRS Rakstnieku
savienības biedrs no 1964. gada. No 1972. gada bija Ļeņingradas jauno
rakstnieku-fantastu semināra vadītājs (vēlāk šis seminārs kļuva pazīstams kā
"Borisa Strugacka seminārs"). No 2002. gada bija žurnāla "Pusdiena, XXII
gadsimts" (Полдень. XXII век) galvenais redaktors. Bija ateists, agnostiķis,
kaislīgs filatēlists, mīlestība uz filatēliju izpaudās arī viņa daiļradē. Miris
Sanktpēterburgā 2012. gada 19. novembrī. Viņa pelni ir izkaisīti virs Pulkovas
observatorijas.

Pirmais mēģinājumus rakstīt fantastisku prozu uzsāka vecākais no brāļiem —
Arkādijs Strugackis. Vēl pirms kara viņš sarakstīja garo stāstu Находка майора
Ковалёва, kas Ļeņingradas blokādes laikā tika pazaudēts. Pirmais no A. Strugacka
darbiem, kuri ir saglabājušies, stāsts Как погиб Канг tika pabeigts 1946. gadā.
Pirmā Arkādija Strugacka mākslinieciskā publikācija, garais stāsts Пепел Бикини
sarakstīts laikā, kad A. Strugackis vēl dienēja armijā. Tas veltīts notikumiem,
kas saistīti ar ūdeņraža bumbas izmēģinājumu Bikini atolā.

1958. gada janvārī žurnālā Техника-молодёжи tika publicēts pirmais brāļu kopīgi
sarakstītais darbs — zinātniski fantastiskais stāsts Извне.

1959. gadā iznāca pirmā brāļu Strugacku kopīgi sarakstītā grāmata — garais
stāsts ”Ugunīgo mākoņu valstībā” (Страна багровых туч) (šis ir viens no
nedaudzajiem latviski tulkotajiem Strugacku darbiem). Interesanti, ka šo darbu
brāļi rakstīja, atrodoties katrs savā pilsētā. Visus turpmāk kopā sarakstītos
darbus viņi veidoja, strādājot līdzās, apspriežot un saskaņojot katru frāzi. Ar
šo stāstu saistītie turpinājumi, kuros darbojas tie paši varoņi — Путь на
Амальтею, 1960, Стажёры, 1962, kā arī Strugacku pirmajā stāstu krājumā apkopotie
darbi iezīmēja vairāksējumu ciklu par nākotnes Pusdienas pasauli, kādā autori
vēlētos dzīvot.

Brāļi Strugacki daudzus gadus bija padomju zinātniskās fantastikas vadošie
pārstāvji.

Pirmās Strugacku grāmatas bija atbilstošas sociālistiskā reālisma tradīcijām.
Strugacku darbi organiski saplūda ar ”atkušņa” periodu valstī un atspoguļoja
toreizējo ticību gaišākai nākotnei un nenovēršamam sabiedrisko attiecību
progresam. Par šī perioda ”programmas” grāmatu kļuva garais stāsts Полдень, XXII
век (1962), kas lielos vilcienos iezīmēja aizraujošo cilvēces nākotnes
perspektīvu, kuras pārstāvji bija spilgtas un radošas personības, inteliģenti
cilvēki, kosmosa iekarotāji, meklētāji.

Garajā stāstā ”Tālā Varavīksne” (Далёкая Радуга, 1963) izvirzās priekšplānā
viena no Strugacku tālākās daiļrades pamattēmām — sarežģītā situācijā nokļuvuša
cilvēka tikumiskā izvēle.

Tajā laikā Strugacki uzrakstīja vairākus darbus, kas neiederas standarta vai
tradicionālajos žanros. Viens no tiem bija ”Pasaka jaunākā vecuma zinātniskajiem
līdzstrādniekiem” Понедельник начинается в субботу (1965), tai sekojošā Сказка о
Тройке (1968), kurā humoru nomainījusi asa satīra par birokrātisko kazarmu
sociālismu. Taču šis stāsts ir ”noausts no vispretrunīgākajām sabiedriskās
dzīves tendencēm. Tā ir neticama pasaule. Tā ir dažādu, reizēm visai drūmu
sociālo potenču pasaule. Mūsu priekšā ir to vai citu nākotnes iespējamo fenomenu
dīgļi — tās nākotnes, kas iespējama, ja šiem dīgļiem ļautu attīstīties”.

Atgriežoties pie Pusdienas pasaules, Strugacki rakstīja garos stāstus Обитаемый
остров (1969, saīsinātā variantā 1971), "Mazais cilvēkbērns" (Малыш, 1971),
Парень из преисподней (1974). Garais stāsts "Pikniks ceļa malā" (Пикник на
обочине, 1972) pēc pirmreizējās publicēšanas žurnālā vēlāk astoņus gadus dažādu
iemeslu dēļ netika izdots, un tikai 1980. gadā tas iznāca saīsinātā variantā,
iekļauts krājumā "Nenorunātās tikšanās" (Неназначенные встречи). Tēma par Zonu —
teritoriju, kurā pēc citplanētiešu apmeklējuma norisinās dīvainas parādības, un
stalkeriem — pārdrošniekiem, kuri slepus iekļūst šajā Zonā, tika risināta
Andreja Tarkovska pēc brāļu Strugacku scenārija uzņemtajā filmā "Stalkers"
(1979), bet pēc Černobiļas katastrofas — datorspēlē S.T.A.L.K.E.R. un daudzos
literāros darbos.

Kārtējā Strugacku pievēršanās "Pusdienas pasaulei" — romāni Жук в муравейнике
(1979) un Волны гасят ветер (1985) — bija kopsavilkums par utopiskās tēmas
attīstību viņu daiļradē. "Tehnikas progress cilvēcei laimi neatnesīs, ja tam
pamatā nebūs Labi Audzinātais Cilvēks, kurš spēs atbrīvoties no sevī mītošā
neandertālieša," pie tāda slēdziena autori nonāca pēc daudzus gadus ilgušās
iespējamās nākotnes izpētes.

Pēc Arkādija Strugacka nāves 1991. gadā Boriss Strugackis, kā viņš pats
izteicās, ”ar divroku zāģi turpināja zāģēt resno literatūras baļķi, taču bez
pārinieka”. Ar pseidonīmu S. Vitickis (brāļi bija vienojušies, ka tad, ja kāds
no viņiem nolems sarakstīt nozīmīgu darbu viens pats, lietos pseidonīmu) iznāca
viņa romāni Поиск предназначения, или Двадцать седьмая теорема этики (1994—1995)
un Бессильные мира сего (2003), kas turpināja pētīt nepielūdzamo likteni un
apkārtējās realitātes ietekmēšanas iespējas.

Brāļi Strugacki ir arī scenāriju autori vairākām filmām. Pazīstamākā no tām ir
režisora Andreja Tarkovska 1979. gadā uzņemtā filma "Stalkers".

Viņi arī tulkojuši dažādu ārzemju autoru literāros darbus. Ar pseidonīmiem S.
Berežkovs, S. Vitins, S. Pobedins viņi tulkojuši no angļu valodas Endrū
Nortones, Hala Klementa, Džona Vindema romānus. Arkādijs Strugackis tulkojis no
japāņu valodas Rjūnoskes Akutagavas stāstus, Kobo Abes, Soseki Natsume, Hiroshi
Nomas, Sanjuteja Entjo (Санъютэя Энтё) romānus.

Rakstnieku oficiālajā interneta mājaslapā Boriss Strugackis no 1998. gada
sniedza atbildes vairāk nekā uz septiņiem tūkstošiem lasītāju uzdoto jautājumu.

Šajā mājaslapā līdz 2014. gadam bija brīvi pieejami Strugacku literāro darbu
teksti, taču 2014. gadā pēc viņu mantinieku pieprasījuma tie tika no turienes
izņemti. Šobrīd (2016) mājaslapā ir ievietots rakstnieku darbu saraksts un viņu
mantinieku vēstules teksts.

Strugacku vārdā ir nosaukts asteroīds Nr. 3054, kuru 1977. gada 11. septembrī
atklāja Krimas astrofiziskās observatorijas līdzstrādnieki. Sanktpēterburgā viņu
vārdā nosaukts viens no pilsētas laukumiem. Brāļi Strugacki ir medaļas ”Zinātnes
simbols” (Символ Науки) saņēmēji.

Videospēļu sērija "S.T.A.L.K.E.R." nav oficiāli saistīta ar brāļiem Strugackiem,
taču tajā izmantoti daudzi elementi no stāstiem Пикник на обочине un Забытый
эксперимент.



https://lv.wikipedia.org/wiki/OpenGL

OpenGL (Open Graphics Library — atklātā grafiskā bibliotēka) — specifikācija,
kas nosaka no programmēšanas valodas neatkarīgu vairākplatformu
lietojumprogrammu saskarni, kas izmanto divdimensiju un trīsdimensiju grafiku.

OpenGL sevī iekļauj vairāk kā 250 sarežģītu trīsdimensiju ainavu zīmēšanai no
vienkāršiem primitīviem paredzētas funkcijas. OpenGL izstrādāja Silicon Graphics
Inc. (SGI) 1992. gadā un tas tiek plaši izmantots datorspēļu izveidē, datorizētā
projektēšanā, virtuālajās realitātēs, zinātniskajā un informācijas
vizualizēšanā, un lidojumu simulācijā. OpenGL aktīvi konkurē ar Direct3d Windows
vidē.

Efektīva OpenGL realizācija ir gan Windows, MacOS, Linux un Unix platformās,
PlayStation 3 un pat TI-89 grafiskajā platformā. Pastāv daudzi OpenGL funkciju
īstenojumi, kas ļauj OpenGL darboties uz dažādām platformām, uz kurām pārdevējs
nav paredzējis šādu atbalstu. Zīmīgi, ka brīvās programmatūras / atklātā
pirmkoda bibliotēka Mesa 3D ir OpenGL funkciju programmrealizācija. Pateicoties
licences specifikai, Mesa ir "neoficiāla" OpenGL realizācija, kaut arī tā koda
līmenī ir pilnībā ir savietojama ar OpenGL.

OpenGL specifikāciju uzrada OpenGL Architecture Review Board (ARB), kuru šī
mērķa īstenošanai nodibināja 1992. gadā. Konsorciju veido kompānijas, kas ir
ieinteresētas plaši izplatītas un izmantojamas lietojumprogrammatūras saskarnes
radīšanā. Atbilstoši OpenGL mājaslapā sniegtajai informācijai, 2004. gadā ARB
biedru ar izšķirošām balsstiesībām vidū bija: profesionālās grafiskās aparatūras
ražotāji SGI, 3Dlabs, Matrox un Evans & Sutherland (militārā aparatūra), plaša
patēriņa grafiskās aparatūras ražotāji ATI un NVIDIA, procesoru ražotājs Intel,
kā arī datoru un datoraparatūras ražotāji IBM, Apple, Dell, Hewlett-Packard un
Sun Microsystems. Tāpat ARB biedru ar izšķirošām balsstiesībām ir arī viens no
datorspēļu industrijas līderiem id Software. Microsoft, kas bija viens no
konsorcija dibinātājiem, 2003. gadā izstājās no ARB. Pateicoties politikai — ik
gadu aicināt daudzas kompānijas viena gada garumā ņemt līdzdalību OpenGL ARB
darbībā — ir ļāvis OpenGL kļūt par plaša pielietojuma lietojumprogrammatūras
saskarni ar plašām iespējām.

OpenGL pamatuzdevums ir pieņemt primitīvus kā punktus, līnijas un poligonus, un
konvertēt tos pikseļos. To paveic grafiskais konveijers (graphics pipeline), ko
pazīst arī kā known as the OpenGL state machine. Lielākā daļa OpenGL komandu ir
saistītas vai nu ar primitīvu nodošanu grafiskajam konveijeram vai arī veidu, kā
konveijers apstrādā šos primitīvus. Pirms OpenGL 2.0 versijas,
konveijerapstrādes katrs posms tika izpildīts kā katras ainas fiksēta
funkcija(fixed function) un bija konfigurējams tikai šauros limitos. OpenGL 2.0
piedāvā vairākus posmus, kas ir pilnībā programmējami izmantojot GLSL.

OpenGL standarti ļauj individuāliem pārdevējiem (vendors) nodrošināt
papildusfunkcionalitāti ar paplašinājumu (extensions) palīdz;ibu, kolīdz ir
radīta jauna tehnoloģija. Ar paplašinājumu palīdzību var ieviest jaunas
funkcijas un konstantes, kā arī atvieglot vai noņemt ierobežojumus esošās OpenGL
funkcijās. Katrs pārdevējs lieto alfabētisku saīsinājumu, kas tiek izmantots
pārdevēja jauno funkciju un konstanšu apzīmēšanai. Piemēram, saīsinājums (NV)
tiek lietots NVIDIA patentēto funkciju glCombinerParameterfvNV() un konstanšu
GL_NORMAL_MAP_NV apzīmēšanai.

Pastāv iespēja, ka kāds cits pārdevējs piekrīt implementēt otra pārdevēja
paplašināto funkcionalitāti. Tādā gadījumā šādas funkcionalitātes apzīmēšanai
tiek lietots saīsinājums EXT. Pēcāk pastāv iespēja, ka Architecture Review Board
(ARB), OpenGL konsorcijs, "svēta" šo paplašinājumu. Tādā gadījumā tas vēlāk
kļūst par standarta paplašinājumu, un tā apzīmēšanai tiek lietos saīsinājums
ARB. Pats pirmais ARB paplašinājums bija GL_ARB_multitexture, ko ieviesa OpenGL
1.2.1. versijā. Savukārt faktūrkartēšana(multitexturing), atbilstoši oficiālajai
paplašinājumu veicināšanas politikai, tika nevis implementēta kā brīvizvēles ARB
paplašinājums, bet gan iekļauta kā OpenGL lietojumprogrammas kodola saskarnē,
sākot ar 1.3 versiju.

Lai paplašinājumu varētu izmantot, programmai no sākuma vajag noteikt tā
pieejamību un darbgatavību, un tad iegūt norādes (pointers) uz jaunajām
funkcijām, kuras sniedz paplašinājums. Šīs darbības mehānisms ir katrai
platformai atšķirīgs un tādas bibliotēkas kā GLEW un GLEE visupirms ir radītas
šī procesa vienkāršošanai.

Teju vai visu paplašinājumu specifikācijas var aplūkot oficiālajā paplašinājumu
reģistrā [2].

Atsevišķas bibliotēkas ir "iebūvētas" OpenGL bāzē vai ārpus tās, lai nodrošinātu
iespējas, kas pašā OpenGL nav pieejams. Tādas bibliotēkas kā GLU var atrast
OpenGL implementācijās, kamēr citas kā, piemēram, GLUT un SDL ir attīstījušas
laika gaitā un nodrošinājušas rudimentāru vairākplatformu logošanas (windowing)
un peles funkcionalitāti, un, ja tā nav bijusi pieejama, tad šīs bibliotēkas
bija ērti lejupielādējamas un pievienojamas izstrādes videi. Vienkāršas grafiskā
lietotāja saskarnes (GUI) funkcionalitāte ir pieejama tādās bibliotēkās kā GLUI
vai FLTK. Citas bibliotēkas kā, piemēram, AUX ir "atmestas" (deprecated) un
aizstātas ar funkcionalitāti, kas ir plaši pieejama daudz populārākās
bibliotēkās, tomēr AUX kods, ko tās lieto, aizvien ir pieejams vienkāršās
pamācībās. Vēl citas bibliotēkas ir radītas, lai nodrošinātu OpenGL programmu
izstrādātājus ar vienkāršiem OpenGL paplašinājumu un versiju pārvaldības
līdzekļiem. Pie šādām bibliotēkām pieskaitāmas GLEW (the OpenGL Extension
Wrangler Library) un GLEE (the OpenGL Easy Extension Library).

Līdztekus iepriekšminētajām vienkāršajām bibliotēkām, ir arī augstākā līmeņa
objektorientētu ainu grafu paturošā režīma (retained mode) bibliotēkas, un tās
būtu PLIB, OpenSG, OpenSceneGraph un OpenGL Performer bibliotēkas. Tās ir
pieejamas kā vairākplatformu atklātā pirmkoda programmatūras vai kā
īpašniekprogrammatūras saskarnes, kas ir iekļautas OpenGL bāzē vai sistēmas
bibliotēkās un ir paredzētas reāllaika skaitļošanas iespējošanai vizuālās
simulācijas lietotņu darbā. Citi risinājumi atbalsta OpenGL virtuālā realitātes
programmu, mērogojamības un grafisko klastera pielietojamības paralēldarbību, kā
piemēram, caurspīdīgi kā Chromium vai caur programmas saskarni — Equalizer
gadījumā.

Mesa 3D ir atklātā pirmkoda OpenGL implementācija. Mesa 3D nodrošina OpenGL
programmatūras līmeņa renderēšanu, kā arī aparatūras paātrināšanu Linux sistēmā
vairākām 3D videokartēm. Sākot ar 2007. gada 22. jūniju Mesa 3D īsteno 2.1
versiju un izplata atsevišķus savus paplašinājumus dažādām platformām.

Lai izceltu OpenGL dažādu programmēšanas valodu un vairākplatformu raksturu,
dažādas piesaistes un porti ir izveidoti priekš OpenGL daudzās programmēšanas
valodās. Dažas no šīm valodām un piesaistēm ir:

OpenGL ir veidots, lai nodrošinātu grafikas izvadi: tas nodrošina tikai
renderēšanas funkcijas. Lietojumprogrammas saskarnes kodolā nav logošanas
sistēmas, audio, izdrukas uz ekrāna, tastatūras, peles vai kādas citas
ievadierīces koncepta. Neskatoties uz to, ka pirmajā brīdī tas varētu šķist
ierobežojoši, tieši tas pieļauj tādu kodu, kas padara iespējamu renderēšanu
neatkarīgi no izmantotās operētājsistēmas, izstrādi tādējādi pārvēršot par
vairākplatformu. Un tomēr — ierobežotu apmēru integrācija vietējā logošanas
sistēmā ir nepieciešama, lai neapgrūtināta mijiedarbība ar saimniekdatoru būtu
iespējama. Tas tiek panākts, izmantojot sekojošos lietojumprogrammas saskarnes
papildinājumus:

Jāmin arī GLUT, SDL un GLFW bibliotēkas, kas nodrošina pārnesamu (portable)
vienkāršas logošanas funkcionalitāti.

90. gadu sākumā Silicon Graphics (SGI) bija vadošā kompānija, kas nodrošināja 3D
grafiku darbstacijām. Tās veidotā IRIS GL lietojumprogrammas saskarne bija
iecerēta kā "mākslas darbs" un kļuva par de facto industrijas standartu,
aptumšojot atvērtos standartos bāzēto PHIGS. Tas izdevās pateicoties tam, ka
IRIS GL bija vieglāk lietot, un arī tāpēc ka tā atbalstīja tūlītējā režīma
(immediate mode) renderēšanu. Salīdzinājumam PHIGS bija grūti lietojams un no
funkcionalitātes viedokļa novecojis.

SGI konkurenti (ieskaitot Sun Microsystems, Hewlett-Packard un IBM) arī bija
spējīgi tirgū piedāvāt 3D aparatūru, kurā bija atbalstīti ar PHIGS standartu
savietojami standarti. Tas vājināja SGI tirgus daļu, kolīdz citi 3D aparatūras
ražotāji ienāca tirgū. Cenšoties mainīt tirgu sev par labu, SGI pieņēma lēmumu
IrisGL API izplatīt kā atvērto standartu.

SGI secināja, ka IrisGL API nav piemērots atklātības principiem dažādu licenču
un īpašniektiesību dēļ. Tāpat IrisGL nebija pilnība apmierinošs 3D grafikas
vajadzībām. Un, proti, tajā bija tikai daļēji realizētas logošanas, tastatūras
un peles lietojumprogrammu saskarnes, jo tās bija izstrādātas pirms parādījās
pirmās X Window System un Sun NeWS izstrādes šajā virzienā.

Piedevām, tā kā SGI bija ievērojams programmatūras klientu skaits, ar OpenGL
lietojumprogrammatūras saskarnes piedāvāšanu tiem, bija iecerēts tos saglabāt kā
SGI (un arī IBM) aparatūras lietotājus, līdz OpenGL lietojumprogrammatūras
atbalsts nobriestu plašam tirgum. Un pa tam, SGI censtos noturēt savas
aparatūras patērētājus, piedāvājot tiem modernās un patentētās Iris Inventor un
Iris Performer programmējamās lietojumprogrammatūras saskarnes.

OpenGL standartizēja piekļuvi pie aparatūras un aparatūras ražotāju, kā arī
aizsāka aparatūras izstrādātāju vidū aparatūras saskarņu programmu izstrādes
atbildības politiku, kā redzamākais ieguvums mūsdienās ir ierīces dzinis (device
driver). Tāpat OpenGL deliģēja logošanas funkcijas operētājsistēmai. Spēja
mijiedarboties ar tik plašu aparatūras klāstu, liekot tai visai "runāt vienā
valodā", dāvāja programmatūras izstrādātājiem augstākā līmeņa platformu 3D
programmatūras izstrādei.

1992. gadā, SGI nodibināja OpenGL architectural review board (OpenGL ARB) —
kompāniju, kas nākamajos gados uzturēja un popularizēja OpenGL specifikācijas,
grupas — izveides iniciators. OpenGL izveidojās (un būtībā bija ļoti tuvs) SGI
agrākajai 3D saskarnei IrisGL. Viens no IrisGL ierobežojumiem bija, ka tas
piedāvāji piekļuvi tikai pie tām iespējām, kas bija uzturētas aparatūrā. Ja
grafikas aparatūra neatbalstīja iespēja, tad programma nespēja to izmantot.
OpenGL atrisināja šo problēmu, piedāvājot iespējas, ko aparatūra neuzturēja,
sniedzot iespēju programmai lietot modernas grafikas uz relatīvi zemas jaudas
sistēmām.

1994 SGI nodevās iecerei par "OpenGL++", kurā bija iekļauti tādi elementi kā
ainu grafu (scene-graph) saskarnes (jādomā veidotas uz viņu Performer
tehnoloģijas bāzes). Specifikācijas tika prezentētas pāris izstrādātāju
salidojumus, taču tā arī neguva plašāku popularitāti, tā arī nekļūstot par
produktu.

Microsoft prezentēja Direct3D 1995. gadā, un tas kļuva par galveno OpenGL
konkurentu. 1997. gada 17. decembrī Microsoft un SGI aizsāka Fahrenheit
projektu, kura mērķis bija apvienot OpenGL un Direct3D saskarnes. 1998. gadā
projektā iesaistījās Hewlett-Packard. Projekts sākotnēji radīja cerību, ka 3D
datorgrafikas saskarņu pasaulē būs kārtība, bet sakarā ar SGI finansiālām
grūtībām, Microsoft stratēģiju, un vispārēju industrijas ignoranci, šis projekts
tikai pārtraukts 1999. gadā.

Salīdzinājumā ar DirectX, OpenGL tika kritizēts par apgrūtinošu Konsorcija
darbību. Kritiķi uzsvēra, ka tajā ietilpstošais lielais uzņēmumu ar dažādām
interesēm skaits noved pie ilgstoša jaunas versijas specifikācijas
apstiprinājumu. OpenGL prezentēja 3Dlabs kā atbilde uztraukumam par lēnu
izstrādi un nenoteiktu OpenGL nākotni. 3Dlabs piedāvāja vairākus būtiskus
papildinājumus standartam, no kuriem ievērojamākais bija [GLSL] (OpenGL Shading
Language). Tas programmētājam ļāva aizvietot fiksēto OpenGL konveijeri ar
nelielām GLSL valodā rakstītām programmām, un tas ļāva realizēt tādus efektus
kā, piemēram, reljefās tekstūras (bump mapping), viļņus un ūdens ņirbēšanu.
OpenGL 2 fināla versijas specifikācija ietvēra GLSL atbalstu[11]. Tomēr arī
pirms GLSL iekļaušanas OpenGL standartā bija iespēja izveidot specifektus
dažādās programmēšanas valodās: : assembler (paplašinājumi vertex_program,
fragment_program) un Cg (NVidia C for Graphics). Diemžēl daudzi ierosinājumu
aizvien nav realizēti OpenGL 2.0 versijā, lai gan daudzi no tiem ir pieejami kā
paplašinājumi.

2006. gada 2. augustā tika prezentēta OpenGL 2.1 versija un tā bija
atpakaļsavienojama ar iepriekšjiem OpenGL laidieniem. OpenGL 2.1 piedāvāja
sekojošu funkcionaltāti:

Jaunā OpenGL lietojumprogrammas saskarnes versija ir OpenGL 3.0, kurai ir
piešķirts koda vārds Longs Peak. Sākotnēji to bija iecerēts pabeigt 2007. gada
septembrī, taču Khronos group 30. oktobrī izplatīja ziņu, ka tās iekšienē ir
pāris domstarpības attiecībā uz OpenGL funkcionalitāti un ka tā vēlas tās
atrisināt pirms galīgā laidiena un ka šobrīd tā pārvērtē specifikāciju . Šo
iemeslu dēļ laidiens tika atlikts uz 2008. gadu. Pēc šī paziņojuma publiskajā
telpā nav bijis tālāko ziņu attiecībā uz laidiena datumu vai progresu
(2008-05-09), kas kopienā izsauca neapmierinātību un liekas spekulācijas..
Neskatoties uz visu iepriekšminēto, Nvidia pārstāvis un ilggadējs OpenGL
atbalstītājs, Maikls Golds, pavēstīja, ka BoF at SIGGRAPH 2008 interešu grupas
salidojumā, kas notiks no 11. līdz 15. augustam Losandželosā, BoF interešu grupā
tiks prezentēta OpenGL 3.0 specifikācija. Šī specifikācijas prezentācija ļoti
iespējams arī būs OpenGL jaunās versijas laidiens. 2008. gada 11. augustā
visubeidzot tika prezentēta OpenGL 3 specifikācija, tiesa, ar komentāru, ka nedz
Intel, nedz AMD vai Nvidia grafisko karšu risinājumi vēl neatbalsta jauno
specifikāciju un nav zināms, kad tā pilnvērtīgi tiks nodrošināta.

Tas paģēr būtiskas daļas OpenGL lietojumprogrammas saskarnes daļas mainīšanu.
Savukārt šī objektu modelī bāzētā izmaiņa ir būtisks solis prom no stāvoklī
bāzētas sistēmas uz objektorientētu sistēmu.

Objektu radīšana ir kļuvusi atomiska; viens funkcijas izsaukums rada pilnībā
noformētu objektu. Objektu koplietošana renderēšanas kontekstu vidē (across
rendering contexts) ir noteikta katra objekta līmenī (at the per-object level);
tas implementācijai sniedz iespēju lietot virkņdrošus (thread-safe) funkcijas
izsaukumus uz šiem objektiem. Atomiskā objekta radīšana ir iespējama pateicoties
detalizēta tipa veidnes objekta radīšanai (a template object of a particular
type). Veidnes objekti ir līdzīgi C valodā izmantotajiem heterogēnajiem
apkopotajiem datu tipiem (structs), ar to atšķirību, ka tie var tikt paplašināti
ar jauniem objektiem bez pārkompilācijas. Atribūti tiek uzstādīti veidnes
objektā, kolīdz lauki heterogēnajiem apkopotajiem datu tipos var tikt uzstādīti.
Pēc tam veidnes objekts tiek nodots atbilstošajai objekta radīšanas funkcijai kā
detalizēts veidnes objekta tips.

Objektu radīšana vienlaicīgi ir arī asinhrona. Implementācijai ir atļauts sākt
objektu radīšanu citā virknē. Ar objektu saistītais lokālais identifikators
(handle) paliek validēts arī tajā gadījumā, ja objekta radīšana nav pabeigta.
Renderēšana var notikt ar objektiem, kas vēl nav radīti, pateicoties tam, ka
OpenGL renderēšana ir asinhrons process.

Iepazīties ar pilnu projektu biedru struktūru — sponsoriem, ziedotājiem un
akadēmiķiem — iespējams Khronos Group mājaslapā.



https://lv.wikipedia.org/wiki/Pap%C4%ABra_lapas_form%C4%81ts

Papīra lapas formāts ir standarta taisnstūrveida papīra lapas izmērs. Pasaulē
visizplatītākais ir A4 standarts, kur papīra lapas izmēri ir 210x297 mm.

ISO 216 starptautiskais papīra lapas standarts nozīmē to, ka lielākais lapas
izmērs ir 1 m2. Šo standartu pieņēma visas valstis, izņemot ASV un Kanādu.
Meksikā un Filipīnās, neskatoties uz standarta pieņemšanu, joprojām populārs ir
amerikāņu formāts "Letter".

Visiem papīra formātiem ir viena un tā pati malu garuma attiecība un tā ir
aptuveni vienāda ar skaitļa 2 kvadrātsakni, jeb 1:1,4142, t.i. garākā mala ir
apmēram 1,4 reizes garāka par īsāko.

Pats lielākais papīra lapas formāts ir A0 ar papīra lapas laukumu 1 m2. Garākā
mala šāda formāta lapai ir 1,189 m gara, jeb divnieka ceturtās pakāpes sakne
(kvadrātsakne no skaitļa divi kvadrātsaknes), bet īsākā mala ir šī paša lieluma
apgrieztais lielums, jeb apmēram 0,841 m, turklāt abu šo malu reizinājums dod 1
metru.

Bez A formātu sērijas pastāv arī mazāk pazīstama B formātu sērija. B formātu
sērijas lapu laukums ir vidējais starp analogiem A formātu laukumiem. Piemēram,
B1 formāta lapas laukums atrodas starp A0 un A1 laukumiem un ir 0,71 m2 ( 2 − 1
{\displaystyle {\sqrt {2}}^{-1}} ). Tādēļ B0 formāta lapas izmērs ir 1000 x 1414
mm. Šo papīru parasti neizmanto birojos, bet B0 formāts labi noder plakātiem, B5
izmanto grāmatām. Vēl šos formātus izmanto aploksnēm un pasēm.



https://lv.wikipedia.org/wiki/Banglade%C5%A1a

Bangladeša (bengāļu: বাংলাদেশ [ˈbaŋlad̪eʃ]), oficiāli Bangladešas Tautas
Republika (bengāļu: গণপ্রজাতন্ত্রী বাংলাদেশ, Gônoprojatontri Bangladesh) ir
valsts Dienvidāzijā. Tā robežojas ar Indiju un Mjanmu, bet tās krastus apskalo
Bengālijas līcis.

Atpalikusi agrāra valsts, biežas dabas katastrofas, zems infrastruktūras
attīstības līmenis. Galvenie dabas resursi — koksne, dabas gāze, urāns,
akmeņogles, kūdra. Subekvatoriālais klimats sekmē lauksaimniecības attīstību.
Lietus periodā plašas teritorijas pārplūst. 15% valsts teritorijas klāj
tropiskie meži. Aramzeme aizņem 73% valsts platības, ilggadīgie stādījumi 2%,
ganības 5%. Apūdeņo 31 000 km2 teritorijas. Audzē džutu, rīsu, kviešus,
cukurniedres, tējas krūmus, kokvilnu, tabaku, prosu, eļļas augus, dārzeņus,
mango, ananasus, garšaugus, banānus. Bangladeša ieņem otro vietu pasaulē džutas
kopražas ziņā. Liellopu un putnu audzēšana (gaļa, piens, olas). Lauksaimniecībā
nodarbināti 63% iedzīvotāji un tā dod 30% no IKP vērtības. IKP uz vienu
iedzīvotāju 1570 dolāri (2000. gadā). Rūpniecībā nodarbināti 11% ekonomiski
aktīvo iedzīvotāju, pakalpojumu sfērā 26%.

Rūpniecības galvenā nozare ir džutas pārstrāde un kokvilnas rūpniecība. 94%
elektroenergijas saražo TES, 6% HES. Iegūst arī dabasgāzi, kaolīnu, kaļķakmeni.
Ražo cukuru, papīru, cementu, minerālmēslus, kabeļus, dīzeļus, sērkociņus.
Lielākie uzņēmumi Čitagongas melnās metalurģijas un naftas pārstrādes rūpnīcas.
Jūras ostas - Čitagonga, Čalna, Mongla. Dzelzceļu kopgarums ir 2745 km. Autoceļu
kopgarums - 201 182 km, no tiem ar cieto (asfalta) segumu 10%.

Eksportē džutu un džutas izstrādājumus, zivis, garneles, varžu kājiņas, ādas un
ādu izstrādājumus, tēju, apģērbus. Importē mašīnas un tehnoloģiskās iekārtas,
naftu un naftas produktus, augu eļļu, kviešus, rīsus, piena produktus,
minerālmēslus. Galvenie tirdzniecības partneri ir ASV, Japāna, Lielbritānija,
Vācija, Francija, Indija, Singapūra, Ķīna.



https://lv.wikipedia.org/wiki/V%C4%81cija

Vācija (vācu: Deutschland), oficiāli Vācijas Federatīvā Republika
(Bundesrepublik Deutschland, [ˈbʊndəsʁepuˌbliːk ˈdɔʏtʃlant]), ir valsts
Centrāleiropā. To ziemeļos apskalo Ziemeļjūra un Baltijas jūra, kā arī robežojas
ar Dāniju; savukārt austrumos robežojas ar Poliju un Čehiju; dienvidos ar
Austriju un Šveici; rietumos ar Franciju, Beļģiju, Nīderlandi un Luksemburgu.
Vācijas platība ir 357 021 km² un to ietekmē mērenās joslas klimats. Ziemeļos
plešas plaši līdzenumi, bet, virzoties uz valsts dienvidiem, reljefs kļūst
kalnaināks, līdz dienvidos tiek sasniegti Alpi. Vācija ar 81,8 miljoniem
iedzīvotāju ir lielākā Eiropas Savienības dalībvalsts.

Pirms 100. gada mūsdienu Vācijas teritorija bija zināma un dokumentēta kā
Ģermānija. To apdzīvoja vairākas ģermāņu ciltis. 10. gadsimta sākumā ģermāņu
cilšu apdzīvotās teritorijas kļuva par pamatu Svētajai Romas impērijai, kas
pastāvēja līdz 1806. gadam. 16. gadsimta laikā Vācijas ziemeļi kļuva par
Protestantu reformācijas centru. Kā mūsdienu nacionāla valsts Vācija pirmoreiz
tika apvienota Francijas—Prūsijas kara laikā 1871. gadā, kad tika izveidota
Vācijas impērija. Pēc impērijas sabrukuma pasludināja republiku (Veimāras
republika), kas pastāvēja līdz Hitlera nākšanai pie varas un Trešā reiha
izveidošanai. Pēc Otrā pasaules kara Vāciju sadalīja četrās okupācijas zonās,
bet 1949. gadā Austrumvācijā un Rietumvācijā (līdztekus pastāvēja arī
Rietumberlīne ar īpašu statusu). 1990. gadā abas valstis tika apvienotas.
Rietumvācija 1957. gadā kļuva par Eiropas kopienas (EC) dibinātājvalsti. Eiropas
Kopiena 1993. gadā kļuva par Eiropas Savienību. Vācija ir daļa no Šengenas
zonas, un 1999. gadā tajā tika ieviesta Eiropas valūta eiro.

Vācija ir federāla parlamentāra republika, kas sastāv no 16 federālajām zemēm
(Länder). Galvaspilsēta un lielākā pilsēta ir Berlīne. Vācija ir ANO, NATO, G8
un OECD dalībvalsts. Vācija ir ietekmīgs ekonomiskais spēks, kurai ir pasaulē
trešā lielākā ekonomika pēc IKP un piektā lielākā ekonomika pēc pirktspējas
paritātes. Tai ir lielākais preču eksports, kā arī otrs lielākais preču imports
pasaulē. Vācijai ir piešķirts pasaulē otrs lielākais gada budžets attīstībai,
tomēr militārie izdevumi tai ir sestie lielākie. Valstī ir attīstījies augsts
dzīves līmenis un izveidojusies vispārēja sociālās drošības sistēma. Tai ir
noteicoša loma Eiropas lietās, kā arī aktīvi piedalās dažādos projektos globālā
līmenī. Vācija ir arī atzīts līderis dažādās zinātnes un tehnoloģijas sfērās.

Vācijas nosaukumi daudzām tautām ir ļoti atšķirīgi, jo liela nozīme ir bijusi
Vācijas ģeogrāfiskajam stāvoklim Eiropas centrā un tās ilgstošajai vēsturei,
kuras laikā tās teritoriju ir apdzīvojušas vairākas ciltis, kā arī vēlāk, kad
veidojās pirmās valstiņas, tā nebija vienota, bet gan sadrumstalota. Iespējams,
ka nevienai citai Eiropas valstij nav tik izteikti daudz atšķirīgu nosaukumu.
Piemēram, vācu valodā šo valsti sauc par Deutschland, savukārt franču valodā
dēvē par Allemagne, angļu valodā - par Germany, poļu valodā - par Niemcy, bet
igauņu valodā - par Saksamaa.

Atšķirībā no citiem, baltu tautas (latvieši un lietuvieši) šo valsti dēvē par
Vāciju un Vokietiju. Šāda vārda izcelsme nav pilnībā skaidra, bet visticamāk
senākais vārds vāca jeb vākiā bija rietumbaltu tautu dots apzīmējums vikingu
sirotājiem. Leišu valodnieks Kazimirs Būga šo vārdu saista ar 6. gadsimta
hronista Jordāna pieminēto zviedru cilti vagoth. Savukārt pēc cita valodnieka
Konstantīna Karuļa domām, vārda pamatā var būt indoeiropiešu vārds uek
("runāt"), no kā senprūšu valodā radies vārds wackis ("kliedziens, kara
sauciens"), arī latviešu vārds "vēkšķis". Tamlīdzīgi vārdi sākotnēji varēja būt
lietoti nesaprotamā valodā runājošo rietumu kaimiņtautu piederīgo apzīmēšanai.

Ir pieņemts ģermāņu etnoģenēzi saistīt ar skandināvu Bronzas laikmetu vai arī
vēlāk ar pirmsromiešu Dzelzs laikmetu. 1. gadsimtā p.m.ē. no Skandināvijas
dienvidiem un Vācijas ziemeļiem ciltis izpletās uz dienvidiem, austrumiem un
rietumiem, nonākot saskarē ar ķeltu ciltīm Gallijā un irāņu, baltu, slāvu ciltīm
Austrumeiropā. Maz ir zināms par ģermāņu agrīno vēsturi, izņemot rakstiskās
liecības par viņu kontaktiem ar Romas impēriju, etimoloģiskos pētījumus un
arheoloģiskos atradumus.

Augusta Oktaviāna valdīšanas laikā Romas karavadonis Publijs Kvintīlijs Vārs
uzsāka iebrukumu Ģermānijā, un šajā laikā ģermāņu ciltis apguva romiešu kara
taktiku, saglabājot cilšu identitāti. 9. gadā herusku cilts sakāva trīs Publija
Vāra vadītos Romas leģionus. Līdz ar to ģermāņi palika Romas impērijas neskarti
no Reinas upes uz austrumiem un no Donavas uz ziemeļiem. 3. gadsimtā saliedējas
vairākas lielas ģermāņu ciltis: alemaņi, franki, hati, sakši, frīzi, sigambri un
tīringi. Ap 260. gadu ģermāņi pārrāva robežu starp Ģermāniju un Romas impēriju
un iebruka romiešu kontrolētajās teritorijās.

800. gadā franku karalis Kārlis Lielais izveidoja Karolingu impēriju, kuru 843.
gadā Kārļa trīs mazdēli sadalīja trīs daļās. Šīs impērijas austrumu daļa ar
nosaukumu Svētā Romas impērija eksistēja dažādās formās no 962. līdz pat 1806.
gadam. Tās teritorija bija izstiepta no Eideras upes ziemeļos līdz Vidusjūras
krastam dienvidos.

Otonu dinastijas valdīšanas laikā (919—1024) tika apvienotas sešas ģermāņu
hercogistes un vācu (austrumfranku) karalis 962. gadā tika kronēts par Svētās
Romas imperatoru. Sāliešu imperatoru valdīšanas laikā (1024—1125) Svētās Romas
impērijai tika pievienoti Itālijas ziemeļi un Burgundija. Hoenštaufenu
imperatoru valdīšanas laikā (1138—1254) Vācijas prinči palielināja ietekmi slāvu
apdzīvotajās teritorijās, kuras atradās dienvidos un austrumos, dibinot vācu
apmetnes šajās zemēs (Ostsiedlung). Vācijas ziemeļu pilsētas kļuva turīgas, jo
bija iestājušās Hanzas savienībā.

1356. gadā tika izdota Zelta bulla, kas aizliedza veidot pilsētu savienības, un
tā tika pievienota impērijas konstitūcijai, kura bija spēkā līdz tās norietam.
Tajā tika arī noteikts, ka imperators izvēlas septiņus kūrfirstus, kuri valdīja
dažās no spēcīgākajām firstistēm un arhibīskapijām. Sākot no 15. gadsimta
imperatori viņus izvēlējās tikai no Habsburgu dinastijas Austrijas
erchercogistē. Sākot ar 16. gadsimtu, kad lielākā daļa nevācu zemju impērija
bija zaudējusi, un sāka asociēties ar vācu zemēm, dokumentos pa laikam parādījās
norāde par "vācu nāciju". 1512. gadā imperators Maksimilians I Habsburgs, pirmo
reizi lietoja apzīmējumu Vācu nācijas svētā Romas impērija (Sacrum Romanum
Imperium Nationis Germanicæ).

1517. gadā mūks Mārtiņš Luters, izdodot 95 tēzes ar aicinājumu uz disputu par
grēku atlaižu tirdzniecību, aizsāka reformāciju. Pēc 1530. gada atsevišķā
Luterāņu baznīca kļuva par oficiālo reliģiju daudzās Vācijas zemēs.

1531. gada 27. februārī Hesenes vadonis Filips I un Saksijas vadonis Johans
Frederiks I, tā laika divi ietekmīgākie protestantu vadītāji, izveidoja
Šmakaldes savienību, kas drīz kļuva par politisku kustību, jo atdalīšanās no
katoļu baznīcas deva ievērojamas ekonomiskas priekšrocības. 1535. gada decembrī
savienībā ietilpa visas vācu valstis, kas atzina Augsburgas ticības apliecību.
Sākotnēji savienību atbalstīja Francijas karalis Fransuā I, lai pretotos
imperatoram, tomēr 1544. gadā noslēdza mieru ar imperatoru un pārtrauca
atbalstīt savienību. 1538. gadā par savienības sabiedroto kļuva Dānija, taču
1544. gadā Dānija un Sv. Romas impērija noslēdza Špeieres vienošanos, kura
noteica, ka Kristiāna III valdīšanas laikā Dānijai ir jāuztur draudzīgas
attiecības ar impēriju. 1546. gadā Kārlis V uzsāka Šmakaldes karu, lai apspiestu
protestantismu impērijā. 1547. gada 24. aprīlī Kārļa V un pāvesta Pāvila III
apvienotais karaspēks uzsāka Mīlbergas kauju, kuras rezultātā tika sagūstīti
vairāki Šmakaldes savienības vadoņi, tostarp, dibinātāji Filips I un Johans
Frederiks I. Trīsdesmit uzvarēto pilsētu iedzīvotājiem vajadzēja atgriezties
katoļticībā, taču realitātē tas nenotika. Pēc šīs kaujas tikai divas pilsētas
turpināja pretoties.

Reliģisko konfliktu dēļ sākās Trīsdesmitgadu karš (1618—1648), kura rezultātā
visvairāk tika izpostītas vācu zemes. Vestfālenes miera līgums (1648) pārtrauca
reliģijas karu starp vācu zemēm, bet impērija de facto bija sadalījusies
vairākās neatkarīgās daļās. No 1740. gada Vācijas vēsturē dominēja Habsburgu
monarhijas un Prūsijas karalistes duālisms. 1806. gadā, Napoleona karu
rezultātā, impērija beidza eksistēt.

Vīnes kongresā, kurš tika sasaukts pēc Napoleona sakāves 1814. gadā, tika
dibināta Vācu Savienība (Deutscher Bund), brīva savienība no 39 suverēnām
valstīm. Domstarpības par atjaunošanas politiku daļēji noveda pie liberālu
kustību izvirzīšanās, vienotības un brīvību pieprasīšanas. Tomēr tam sekoja
brīvību apspiešana no austriešu valstvīra Klēmensa Meterniha. Šī perioda laikā
daudzi vācieši iespaidojās no Franču revolūcijas ideāliem, kā rezultātā par vērā
ņemamu spēku kļuva nacionālisms. Pirmo reizi melnā, sarkanā un zelta krāsa,
kuras vēlāk kļuva par nacionālo simbolu krāsām, tika izvēlētas, lai simbolizētu
kustību.

1848. gadā Eiropā norisinājās vairākas nopietnas revolūcijas. Inteliģence un
vienkāršās tautas pārstāvji uzsāka revolūciju arī vācu zemēs. Monarhi sākotnēji
piekāpās revolucionāru liberālajām prasībām. Prūsijas karalim Frīdriham
Vilhelmam IV tika piedāvāts imperatora tituls, ar ierobežotām pilnvarām, taču
viņš noraidīja troni un piedāvāto konstitūciju.

Prūsijā samilza konflikts starp karali Vilhelmu I un arvien liberālāko
parlamentu, kā rezultātā, 1862. gadā karalis Prūsijas premjerministra amatā
iecēla Oto fon Bismarku. 1864. gadā Bismarks veiksmīgi vadīja karu pret Dāniju,
pēc kura Dānija bija spiesta atdot Prūsijai Šlēsvigu un Holšteinu. Prūsijas
uzvara 1866. gadā notikušajā Austrijas-Prūsijas karā ļāva viņam izveidot
Ziemeļvācijas savienību (Norddeutscher Bund), kurā netika iekļauta Austrijas
impērija, agrāk vadošā vācu zeme, lai pasargātu pārējās vācu firstistes no tās
ietekmes.

1870. gadā Bismarks izprovocēja Franciju uz karu par Spānijas mantojumu. 1871.
gadā Francija tika sakauta un 18. janvārī Versaļas pilī tika pasludināta Vācijas
impērija. Vācijas apvienošana notika balstoties uz Prūsijas karalisti- par
imperatoru kļuva Prūsijas karalis Vilhelms I no Hohencollernu dinastijas,
savukārt par galvaspilsētu tika pasludināta Berlīne. Vācijas impērijā tika
iekļautas visas vācu zemes, izņemot Austriju (Kleindeutschland - "Mazā Vācija").
Sākot ar 1884. gadu Vācija nodibināja dažas kolonijas arī ārpus Eiropas.

Imperatora Vilhelma I ārpolitka, federālo zemju saliedēšana, Francijas izolācija
diplomātiskā nozīmē, kā arī izvairīšanās no kariem nodrošināja Vācijai vērā
ņemamas nācijas stāvokli. Vilhelma II valdīšanas laikā Vācija tāpat kā citas
Eiropas lielvaras uzsāka imperiālistisku vadības kursu, kā rezultātā tai radās
domstarpības ar kaimiņvalstīm. Īpaši par to, ka Francija izveidoja jaunas
attiecības un noslēdza vienošanos ar Apvienoto Karalisti un vēlāk arī ar
Krievijas Impēriju. Vācija, izņemot kontaktus ar Austroungāriju, pati kļuva par
izolētu valsti.

Vācija imperiālisma laikā pievienojās daudzām Eiropas valstīm un arī izteica
pretenzijas uz savu daļu no Āfrikas. 1884. gadā Berlīnes konferencē Āfrika tika
sadalīta starp Eiropas lielvarām. Vācija arīdzan ieguva dažas teritorijas, tai
skaitā, Vācu Austrumāfriku, Vācu Dienvidrietumāfriku, Togolendu un Kamerūnu.
Cīņa par Āfrikas zemēm izraisīja saspīlētas attiecības starp Eiropas lielvarām
un tas kļuva par vienu no Pirmā pasaules kara cēloņiem.

1914. gada 24. jūnijā veiktais atentāts pret Austrijas kroņprinci izraisīja
Pirmo pasaules karu. Vācija kā daļa no nesekmīgās Centrālo lielvalstu grupas
cieta sakāvi no Antantes spēkiem vienā no visu laiku asiņainākajiem konfliktiem.
1918. gada novembrī notika Novembra revolūcija, kuras rezultātā imperators
Vilhelms II atteicās no troņa. Pamiers tika parakstīts 11. novembrī, kas
iezīmēja arī kara beigas. 1919. gada jūnijā Vācija bija spiesta parakstīt arī
Versaļas miera līgumu. Līgums Vācijā tika uztverts kā aizskarošs kara
turpinājums, kas tika panākts ar citiem līdzekļiem, un tas tiek bieži pieminēts
kā viens no nacisma uzplaukuma iemesliem.

1918. gada novembrī revolucionāri pasludināja Vāciju par republiku, ķeizars
atteicās no troņa un tam sekoja cīņa par varu. Vardarbība beidzās ar republikas
saglabāšanu, un 1919. gada 11. augustā ar prezidenta Frīdriha Eberta parakstu
stājās spēkā Veimāras konstitūcija.

Vācijas tautai ar tās politisko sistēmu un partiju izveidošanu parlamentārajā
demokrātijā trūka pieredzes. Tā cieta no Lielās depresijas, no skarbajiem miera
noteikumiem, kurus noteica Versaļas līgums, kā arī no biežajām valdību maiņām.
Tās plašais labējais spārns (monarhisti, nacionālisti un vēlāk nacisti) meklēja
vaininiekus Vācijas zaudējumam Pirmajā pasaules karā ("dunča dūriens mugurā").
1920. gada martā konservatīvie spēki veica nesekmīgu valsts apvērsumu pret
Veimāras republikas valdību.

Revolūcijas laikā zaudējot cīņā par varas iegūšanu, radikāli kreisie tomēr
turpināja savu cīņu arī zem jaunās sistēmas. Vācijas Komunistu partija, kura
tika dibināta 1918. gadā, nemitīgi turpināja augt arvien lielāka un lielāka.
Populāra kļuva arī Vācijas Strādnieku partija (vēlāk zināma kā
Nacionālsociālistiskā Vācu Strādnieku Partija jeb Nacistu partija). 1923. gada
novembrī NSDAP neveiksmīgi mēģināja sagrābt varu Minhenē. No 1932. gada NSDAP
kļuva par lielāko partiju parlamentā (1932. gada jūlija vēlēšanās: 230 vietas no
608).

Pēc vairākām neveiksmīgām valdībām prezidents Pauls fon Hindenburgs veica
izšķirīgu lēmumu. Pēc labējo spēku spiediena un neredzot alternatīvu, viņš
1933. gada 30. janvārī Vācijas kanclera amatā iecēla NSDAP līderi Ādolfu
Hitleru.

1933. gada 27. februārī notika Reihstāga ugunsgrēks. Pēc šī notikuma tika izdots
ārkārtas dekrēts un ātri atceltas galvenās demokrātiskās tiesības. Nacisti
uzsāka cīņu pret opozicionāriem, kurus pārstāvēja sociāldemokrāti un komunisti.
Veicināšanas akts deva Hitlera vadītajai valdībai pilnu likumdošanas varu.
Vienīgi Vācijas Sociāldemokrātiskā partija pēc ugunsgrēka balsoja pret šiem
lēmumiem un komunistiem, bet saskaņā ar pieņemto Reihstāga ugunsgrēka dekrētu
viņi nevarēja iesniegt iebildumus. Vācija tika izveidota kā centralizēta
totalitāra valsts, kuru vadīja tikai viena partija. Tas tika panākts ar vairākām
izmaiņām likumdošanā, kā arī ar jaunu dekrētu pieņemšanu. Rūpniecība tika
regulēta ar kvotu palīdzību un tā tika novirzīta uz kara preču ražošanu, kā
rezultātā sākās militāra bruņošanās. 1936. gadā Vācija atguva kontroli pār
Reinzemi, un tā bija viena no vairākām ekspansionistu ideju realizācijām, lai
izveidotu Lielvāciju (Großdeutschland).

1939. gadā nacionālisma, militārisma un teritoriālo jautājumu spriedzes
pieaugums, kā arī Molotova—Ribentropa pakts ar Padomju Savienības atbalstu, ļāva
Vācijai veikt zibenskaru pret Poliju. Pēc tam uzreiz sekoja Apvienotās
Karalistes un Francijas kara pieteikums Vācijia, kas iezīmēja Otrā pasaules kara
sākumu Eiropā. Vācija un tās sabiedrotie ātri vien ieguva tiešu vai netiešu
kontroli pār tuvākajām kaimiņvalstīm.

1941. gada 22. jūnijā Hitlers lauza noslēgto paktu ar PSRS un uzsāka iebrukumu
Padomju Savienībā. Tajā pašā gadā Japāna uzbruka Pērlhārborai, un līdz ar to
Vācija pieteica karu arī Savienotajām Valstīm. Lai gan vācu armijai sākotnēji
izdevās strauji iebrukt Padomju Savienībā, Staļingradas kauja iezīmēja
pagrieziena punktu karā. Pēc tās vācieši Austrumu frontē uzsāka atkāpšanos.
Savukārt Rietumu frontē pagrieziena punkts bija D-diena, sabiedroto spēki
izsēdās Normandijas piekrastē un ātri virzījās uz priekšu Vācijas okupētajā
teritorijā. Drīz sekoja Vācijas sakāve. 1945. gada 8. maijā, Sarkanā armija
okupēja Berlīni.

Trešā reiha represīvais režīms apspieda dažādas minoritātes, šķirojot cilvēkus
pēc tautības, politiskās pārliecības, seksuālās orientācijas un citiem
principiem. Nacistu represijās laikā tika nogalināti aptuveni 11 miljoni
cilvēku, no kuriem 6 miljoni bija ebreji (puse no tiem bija no Polijas). Otrā
pasaules kara un holokausta dēļ Eiropā gāja bojā kopā 35 miljoni iedzīvotāju.

Kara rezultātā tika nogalināti gandrīz 10 miljoni vācu karavīru un
civiliedzīvotāji, tika zaudētas lielas teritorijas un aptuveni 15 miljoni
vāciešu tika izraidīti no bijušām austrumu teritorijām un citām valstīm, kā arī
tika izpostītas vairākas lielas pilsētas. Atlikusī valsts teritorija un Berlīne
tika sadalīta četrās Sabiedroto okupētajās zonās.

Rietumu sektori, kurus kontrolēja Francija, Apvienotā Karaliste un Savienotās
Valstis, tika apvienoti 1949. gada 23. maijā, lai izveidotu Vācijas Federatīvo
Republiku (Bundesrepublik Deutschland); 1949. gada 7. oktobrī Padomju kontrolētā
zona kļuva par Vācijas Demokrātisko Republiku (Deutsche Demokratische Republik).
Arī Berlīne tika sadalīta: Rietumberlīnē un Austrumberlīnē. Austrumberlīne kļuva
par Austrumvācijas galvaspilsētu, savukārt par Rietumvācijas galvaspilsētu tika
izvēlēta Bonna. Tomēr Rietumvācija deklarēja Bonnu kā galvaspilsētu tikai uz
pagaidu laiku, lai uzsvērtu savu viedokli, ka divu valstu izveidošana ir
mākslīgs status quo.

Rietumvācija, kura tika izveidota kā federāla parlamentāra republika ar "sociālu
tirgus ekonomiku", izveidoja ciešas attiecības ar Savienotajām Valstīm,
Apvienoto Karalisti un Franciju. No 1950. gadu sākuma valstī sākās ilgstoša
ekonomiskā izaugsme (Wirtschaftswunder). 1955. gadā Rietumvācija iestājās NATO,
kā arī 1958. gadā bija Eiropas Ekonomikas kopienas dibinātājvalsts.

Austrumvācija bija Austrumu bloka valsts zem PSRS politiskās un militārās
kontroles, ko nodrošināja okupācijas spēki un Varšavas pakts. Lai gan tika
apgalvots, ka tā ir demokrātiska valsts, politiskā vara piederēja komunistu
kontrolētās Vācijas Sociālistiskās Vienotības partijas elitei (politbirojam).
Viņu varu nodrošināja slepenpolicija Stasi un dažādas partijas
apakšorganizācijas katrā no sabiedrības sfērām. Lai gan Austrumvācijas
propaganda tika pamatota ar labumiem, ko sniedz valsts sociālās programmas, kā
arī Rietumvācijas draudi iebrukumam, daudzi tās pilsoņi skatījās rietumu
virzienā tās politiskās brīvības un ekonomiskās labklājības dēļ. Berlīnes mūris,
kas tika uzbūvēts 1961. gadā, lai apstādinātu austrumvāciešu bēgšanu uz
Rietumvāciju, kļuva par Aukstā kara simbolu.

Saspīlējums starp Austrumu un Rietumu Vāciju samazinājās 1970. gadu sākumā pēc
kanclera Villija Branta Ostpolitik, kurā de facto tika pieņemti Vācijas
teritoriālie zaudējumi Otrā pasaules kara laikā.

1989. gada 2. maijā Ungārija sāka demontēt žogu uz robežas ar Austriju un 11.
septembrī atvēra robežu, kas izraisīja tūkstošiem austrumvāciešu izceļošanu uz
Rietumvāciju caur Ungāriju un Austriju. Šiem notikumiem bija postoša ietekme uz
Austrumvāciju, kur sākās masu demonstrācijas. Novembrī Austrumvācijas iestādes
atviegloja ierobežojumus uz robežām, kas ļāva Austrumvācijas iedzīvotājiem pa
taisno doties uz Rietumvāciju. Robežu atvēršana paātrināja Austrumvācijas
reformu procesu. 1990. gada 18. martā sarīkotajās pirmajās demokrātiskajās
vēlēšanās uzvarēja "Alianse Vācijai", kura iestājās par Vācijas apvienošanos.
Rezultātā gadu vēlāk, 1990. gada 12. septembrī, tika noslēgts Divi plus četri
līgums, kurā tika iekļauts, ka četras okupācijas varas atsakās no savām
tiesībām, un Vācija pilnībā ieguva suverenitāti. Vācijas atkalapvienošana
pilnībā tika pabeigta 1990. gada 3. oktobrī, kad Rietumvācijai tika pievienotas
visas piecas Austrumvācijas federālās zemes.

Balstoties uz Bonnas-Berlīnes paktu, 1994. gada 10. martā parlaments
apstiprināja Berlīni par vienotās valsts galvaspilsētu, bet Bonna ieguva unikālu
statusu - tā kļuva par federālo pilsētu (Bundesstadt), saglabājot dažas no
federālajām ministrijām. Valdības pārvietošana uz Berlīni tika pabeigta 1999.
gadā.

Kopš atkalapvienošanas Vācijai ir bijusi nozīmīga loma gan Eiropas Savienībā
(ES), gan NATO. Vācija sūtīja gan miera uzturēšanas spēkus uz Balkāniem, kur
1999. gadā norisinājās NATO uzbrukums Dienvidslāvijai, gan arī savus bruņotos
spēkus kā daļu no NATO uz Afganistānu, kur viņu uzdevums bija nodrošināt
stabilitāti valstī, kad tika gāzts Taliban režīms. Šī armijas izvietošana
Afganistānā bija strīdīga, jo kopš kara Vācijai tika noteikts izvietot karaspēku
kāda teritorijā tikai, lai aizstāvētos, nevis uzbruktu.

Vācijas teritorija aizņem 357 021 km², kura sastāv no 349 223 km² sauszemes un
7798 km² ar ūdeni klātas virsmas. Tā pēc platības ir septītā lielākā valsts
Eiropā un 63. lielākā valsts pasaulē. Augstākais punkts ir Cūgšpice (2962 m
v.j.l.), kas atrodas Alpu kalnos Vācijas dienvidos. Virzoties uz ziemeļiem,
augstums virs jūras līmeņa pakāpeniski samazinās līdz pat Ziemeļjūras krastiem
ziemeļrietumos un Baltijas jūras krastiem ziemeļaustrumos. Vācijas centrālajā
daļā atrodas ar mežiem klātas augstienes, bet ziemeļos - zemienes. Zemākais
punkts atrodas Vilštermāršā, Šlēsvigas-Holšteinas federālajā zemē (3,54 m zem
jūras līmeņa). Pa Vācijas teritoriju plūst arī dažas no Eiropas lielākajām upēm,
piemēram, Reina, Donava un Elba.

Neviena cita Eiropas valsts nerobežojas ar tik daudz valstīm kā Vācija. Vācija
tās galējos ziemeļos robežojas ar Dāniju, konkrēti, ar Jitlandes pussalu. Uz
austrumiem un rietumiem no pussalas attiecīgi atrodas Baltijas jūra un
Ziemeļjūra, kas arī apskalo Vācijas krastus. Austrumos Vācija robežojas ar
Poliju un Čehiju, dienvidos ar Austriju un Šveici, dienvidrietumos ar Franciju
un Luksemburgu, bet ziemeļrietumos ar Beļģiju un Nīderlandi.

Vācija tiek iedalīta 16 federālās zemēs (Länder, vienskaitlī Land; tiek dēvētas
arī par Bundesländer, vienskaitlī Bundesland). Vēl sīkāk Vācija iedalās 439
rajonos (daudzskaitlī Kreise) un pilsētās (kreisfreie Städte).

Vācija atrodas mērenajā klimata joslā starp Atlantijas okeānu un Austrumeiropas
kontinentālā klimata apgabaliem. Klimatu spēcīgi ietekmē Golfa straume, kura
daļēji ieplūst arī Ziemeļjūrā arī pie Jitlandes pussalas krastiem. Vācijā ir
raksturīgi vēji, kuri pūš no rietumiem. Nokrišņu sadalījums ir vienmērīgs visu
gadu, kā arī ir salīdzinoši daudz mākoņainu dienu. Gada vidējais nokrišņu
daudzums pārsniedz 700 mm.

Gada vidējā temperatūra ir 9 °C, un krasas temperatūras maiņas ir retas. Protams
dažādos gadalaikos temperatūra ir atšķirīga. Ziemā vidējā gaisa temperatūra
zemienēs ir 1,5 °C, savukārt kalnu rajonos tā nokrītas līdz –6 °C. Vācijas
austrumu daļai raksturīgs vairāk kontinentālais klimats, kad ziemas ir diezgan
aukstas, bet vasaras - karstas, nereti, ar ilgstošiem sausuma periodiem.
Siltākajā gada mēnesī jūlijā temperatūra zemienēs ir 18 °C, bet no vējiem
pasargātajās ielejās valsts dienvidos tā vidēji ir pat 20 °C. Nereti gadās arī
karstuma periodi, kad temperatūra vairākas dienas pārsniedz 30 °C. Vācijas
dienvidu apgabalā Bavārijā pa Alpu ziemeļu nogāzēm lejup plūst silts gaiss – pūš
kalnu vējš fēns, kurš var izraisīt strauju sniega kušanu. Vācijā ir garš
veģetācijas periods bez sala, un galējā gaisa temperatūra ir novērojama reti.

Vācijas teritoriju var iedalīt četros ekorajonos: Atlantijas jauktie meži,
Baltijas jauktie meži, Centrāleiropas jauktie meži un Rietumeiropas platlapju
meži. Lielākā daļa no Vācijas teritorijas ir aramzeme (33%) vai meži (31%).
Tikai 15% no teritorijas ir pastāvīgas ganības.

Augi un dzīvnieki ir tādi paši, kādi ir raksturīgi visā Centrāleiropā.
Dižskābarži, ozoli un citi lapu koki veido vienu trešdaļu no visiem mežiem; mežu
atjaunošanas procesā palielinās arī skujkoku daudzums. Kalnos vairāk aug egles,
savukārt smilšainākā augsnē vairāk aug priedes un lapegles. Vācijā aug arī daudz
dažādu paparžu, puķu, sēņu un sūnu sugas. Upēs un Ziemeļjūrā ir liels skaits
zivju. Mežos dzīvo brieži, meža cūkas, lapsas, āpši, zaķi un arī nelielā skaitā
bebri. Pavasaros un rudeņos Vācijas teritoriju šķērso liels skaits dažādu
gājputnu.

Vācijā ir vairāki nacionālie parki: Vatu jūras nacionālie parki,
Priekšpomerānijas lagūnu ainavas nacionālais parks, Mīrica nacionālais parks,
Lejasoderas ielejas nacionālais parks, Harca nacionālais parks, Saksijas Šveices
nacionālais parks, Bavārijas Meža nacionālais parks un citi.

Vācija ir zināma arī kā daudzu zooloģisko dārzu, savvaļas dabas parku, akvāriju
un putnu parku zeme. Vācijā darbojas vairāk nekā 400 zooloģiskie dārzi un
dzīvnieku parki, kas visticamāk ir vislielākais skaits vienas valsts teritorijā.
Berlīnes zooloģiskais dārzs ir vecākais zooloģiskais dārzs Vācijā un tajā ir
vislielākā dzīvnieku sugu daudzveidība pasaulē.

Vācija ir labi zināma ar savu apzinīgumu attiecībā pret vidi. Daudzi vācieši
atzīst, ka nozīmīgs iemesls globālajai sasilšanai ir tieši cilvēciskais faktors.
Valsts ir pievienojusies Kioto protokolam un citiem līgumiem, kas atbalsta
bioloģisko daudzveidību, zema piesārņojuma standartus, atkritumu pārstrādi,
atjaunojamās enerģijas izmantošanu un ilgspējīgu attīstību pasaules mērogā.

Pēc Vācijas valdības ierosinātajām plaša mēroga aktivitātēm piesārņojuma
samazināšanai, valsts kopējais piesārņojums samazinājās. Tomēr oglekļa dioksīda
piesārņojums Vācijā uz vienu cilvēku ir viens no augstākajiem ES, lai gan tas ir
krietni zemāks nekā Austrālijā, Kanādā, Saūda Arābijā vai Savienotajās Valstīs.

Gaisa piesārņojumu veicina akmeņogļu degšanas un rūpnieciskais piesārņojums.
Skābie lieti, kas rodas sēra dioksīda piesārņojuma dēļ, rada bojājumus mežos. Ir
ticis samazināts Baltijas jūras piesārņojums ar notekūdeņiem un rūpnieciskajām
notekām no upēm bijušajā Austrumvācijā. Kanclera Gerharda Šrēdera vadītā valdība
paziņoja par nolūkiem izbeigt ražot elektrību ar kodolenerģiju. Vācija strādā,
lai atbilstu ES saistībām, nosakot dabas aizsardzības apgabalus saskaņā ar ES
Floras, Faunas un Dabiskās vides direktīvām. Vācijas pēdējie šļūdoņi Alpu
reģionā piedzīvo kušanu. Dabiskie apdraudējumi ir upju pārplūšana pavasaros un
stiprie vēji, kas gadās visos Vācijas apgabalos.

Vācija ir pārstāvnieciski demokrātiska federāla, parlamentāra republika. Vācijas
politiskā sistēma darbojas 1949. gadā izdotā konstitucionālā dokumenta, kas
pazīstams kā Grundgesetz (Pamatlikums), ietvaros. Nosaucot dokumentu par
Grundgesetz, nevis par Verfassung (konstitūciju), tā autori pauda vēlmi, tā
nomaiņai ar piemērotu konstitūciju tad, kad Vācija tiks apvienota vienā valstī.
Lai izdarītu labojumus Grundgesetz, parasti ir nepieciešams divu trešdaļu balsu
vairākums abās parlamenta palātās; bez ierobežojumiem spēkā esošas ir sadaļas,
kas garantē pamattiesības, varas sadali, federālo struktūru un tiesības novērst
konstitūcijas gāšanu un tās nevar tikt labotas. Pretēji sākotnējam nolūkam
Grundgesetz, palika spēkā arī Vācijai apvienojoties 1991. gadā. Tika izdarīti
tikai nelieli labojumi.

Bundeskanclers (Federālais kanclers) – šobrīd Angela Merkele – ir valdības galva
un realizē izpildvaru, tāpat kā premjerministrs citās parlamentārajās
demokrātijās. Federālās likumdošanas vara ir piešķirta Vācijas parlamentam, kas
sastāv no Bundestāga (Federālā parlamenta) un Bundesrāta (Federālās padomes),
kas kopīgi veido unikālu likumdošanas struktūras veidu. Bundestāgs tiek ievēlēts
tiešās vēlēšanās, ievērojot mažoritāro principu. Bundesrāta dalībnieki pārstāv
sešpadsmit federālo zemju valdības un ir federālo zemju kabinetu locekļi.
Attiecīgo zemju valdības ir tiesīgas nozīmēt un atsaukt savus sūtņus jebkurā
laikā.

Bundesprezidents (Federālais prezidents) – šobrīd Joahims Gauks – ir valsts
galva, kura pienākumi un tiesības galvenokārt ir reprezentatīvas. Viņu ievēlē
Bundessapulce (Federālā sanāksme) – institūcija, kurā ietilpst Bundestāga
locekļi un tāds pats skaits zemju delegātu. Otrā augstākā Vācijas amatpersona ir
Bundestāga prezidents, ko ievēl Bundestāgs, un kas ir atbildīgs par institūcijas
ikdienas sēdēm. Trešā augstākā amatpersona un valdības galva ir Kanclers, ko
nominē Bundesprezidents pēc tam, kad to ir ievēlējis Bundestāgs. Kancleru var
atsaukt ar Bundestāga neuzticības balsojumu, paredzot, ka Bundestāgs vienlaicīgi
ievēl pēcteci.

Kopš 1949. gada partiju sistēmā vadošās ir bijušas Kristīgo demokrātu savienība
un Sociāldemokrātiskā partija; visi kancleri līdz šim ir bijuši biedri kādai no
šīm partijām. Tomēr mazākās Brīvā Demokrātiskā partija (kurai kopš 1949. gada ir
pārstāvji Bundestāgā) un Apvienība 90./Zaļie (Bündnis 90/Die Grünen, kam ir
sēdvietas parlamentā kopš 1983. gada), arī spēlē nozīmīgu lomu, jo tās regulāri
ir koalīcijas valdības mazākais partneris.

Bez vienotās sistēmas katrai federālajai zemei ir arī sava konstitūcija,
parlaments un valdība. Šeit likumdošanas varu veic ievēlēti landtāgi.

Vācijas tiesu iekārta ir neatkarīga no izpild- un likumdevēju varas. Vācijā ir
civilo vai parlamentāro likumu sistēma, kas ir balstīta uz romiešu tiesībām ar
dažām atsaucēm uz Vācijas likumiem. Vācijas Konstitucionālā tiesa
(Bundesverfassungsgericht), kas atrodas Karlsrūē, ir Vācijas Augstākā tiesa, kas
izskata konstitucionālus jautājumus ar tiesībām uz juridisku izskatīšanu. Tā
darbojas kā augstākais likumdošanas varas orgāns un nodrošina, ka likumdošanas
un juridiskā prakse atbilst Vācijas Federatīvās republikas Pamatlikumam. Tā
darbojas neatkarīgi no citām valsts institūcijām, bet nevar darboties pati savās
interesēs.

Vācijas augstākā tiesu sistēma, kas tiek saukta par Oberste Gerichtshöfe des
Bundes (Valsts Augstākā tiesa), ir specifiska. Civilajām un kriminālajām lietām
augstākā apelācijas instance ir Federālā Tiesa, kas atrodas Karlsrūē un
Leipcigā. Tiesāšanas veids ir inkvizitoriāls. Citas federālās tiesas ir Federālā
Darba tiesa Erfurtē, Federālā Sabiedriskā tiesa Kaselē, Federālā Finanšu tiesa
Minhenē un Federālā Administratīvā tiesa Leipcigā.

Kriminālie un privātie likumi valsts mērogā ir sistematizēti attiecīgi
Strafgesetzbuch (Kriminālkodeksā) un Bürgerliches Gesetzbuch (Pilsoniskajā
kodeksā). Vācijas sodu sistēma ir vērsta uz noziedznieku rehabilitāciju; pārējās
sabiedrības aizsardzība ir tās sekundārais mērķis. Pēdējā sasniegšanai
notiesātais noziedznieks var tikt ievietots preventīvajā aizturēšanā
(Sicherungsverwahrung) papildus esošajam spriedumam, ja viņš ir atzīts par
bīstamu visai sabiedrībai. Tautas kriminālkodekss (Völkerstrafgesetzbuch) regulē
atbildību par noziegumiem pret cilvēci, genocīdu un kara noziegumiem. Tas rada
Vācijas tiesām vispasaules jurisdikciju, ja lietas ierosināšana tās valsts
tiesā, kur noziegums ticis pastrādāts, vai starptautiskajā tiesā, nav iespējama.

Likumdevēja tiesības ir sadalītas federatīvajā un valsts līmenī. Pamatlikumā
pieņemts, ka visas likumdevēja tiesības paliek valsts līmenī, ja vien pašā
Pamatlikumā nav noteikts citādi. Slavens piemērs ir Hesenes noteikumi
nāvessodam, kas ir pretrunā ar maksimālo sodu saskaņā ar Pamatlikumu, padarot
Hesenes noteikumus par spēkā neesošiem.

Bundesrāts ir federālā iestāde, ar kuras palīdzību zemes piedalās nacionālajā
likumdošanā. Zemju piedalīšanās federālajā likumdošanā ir nepieciešama, ja
likums vienlaicīgi skar konkurējošas likumdošanas tiesību sfēras, tam
nepieciešams formulēt federālos nolikumus izpildei vai tā ir noteikts
Pamatlikumā. Katrai zemei ir sava konstitucionālā tiesa. Resoru tiesas
(Amtsgerichte), Zemes tiesas (Landgerichte) un Augstākās zemes tiesas
(Oberlandesgerichte) ir zemju tiesas ar vispārējo jurisdikciju. Tās ir
kompetentas, ja tiesas process atbilst federālajiem vai zemes likumiem.

Daudzi no fundamentālajiem administratīvās likumdošanas jautājumiem paliek zemju
jurisdikcijā, lai gan vairums zemju balsta savus likumus šajā jomā uz 1976. gada
Administratīvās tiesvedības likumu (Verwaltungsverfahrensgesetz), kas ietver
sevī administratīvās likumdošanas svarīgus jautājumus. Augstākās zemes tiesas ir
administratīvās jurisdikcijas augstākais līmenis attiecībā uz zemju pārvaldi, ja
vien likuma jautājums attiecas uz federālo likumu vai zemes likumu, kas
identisks ar federālo likumu. Šādos gadījumos ir iespējama galējā apelācija
Federālajā Administratīvajā tiesā.

Kopš Eiropas Savienības pirmsākumiem Vācija tajā spēlē vadošu lomu, kopš Otrā
pasaules kara beigām uzturot stingru aliansi ar Franciju. Šī alianse bija
sevišķi cieša 1980. gadu beigās un 1990. gadu sākumā, kad valdīja kristīgie
demokrāti ar Helmūtu Kolu un sociālists Fransuā Miterāns. Vācija ir Eiropas
valstu priekšplānā, tiecoties uz daudz apvienotāka un spējīgāka Eiropas
politiskā, aizsardzības un drošības aparāta radīšanu. Kopš savas dibināšanas
1949. gada 23. maijā, Vācijas Federatīvā republika nav bijusi sevišķi aktīva
savās starptautiskajās attiecībās nesenās vēstures un svešzemju okupācijas dēļ.

Aukstā kara laikā Vācijas sadalīšana ar Dzelzs priekškaru padarīja to par
Austrumu – Rietumu saspīlējuma simbolu un par Eiropas kaujas lauku. Tomēr 1970.
gados Villija Branda Austrumu politika bija pamatfaktors saspīlējuma
samazināšanai. 1999. gadā kanclera Gerharda Šrēdera valdība definēja jaunus
Vācijas ārpolitikas pamatus, pilnvērtīgi piedaloties lēmumu pieņemšanā par NATO
karu pret Dienvidslāviju un nosūtot Vācijas karaspēku karot pirmo reizi kopš
Otrā Pasaules kara.

Vācija ir tuvs sabiedrotais Savienotajām Valstīm. Spēcīgo saiti starp abām
valstīm nostiprināja ASV atbalsta 1948. gada Māršala plāns (JCS 1067)
atjaunošanas procesā pēc Otrā Pasaules kara, kā arī kara bērnu brālība un ciešās
kulturālās saiknes, lai gan Šrēdera ļoti daiļrunīgie iebildumi pret karu Irākā
liecināja par atlanticisma beigām un relatīvi atvēsināja Vācijas – Amerikas
attiecības. Šīs divas valstis ir arī savstarpēji atkarīgas ekonomiskā ziņā –
8,8% no Vācijas eksporta ir saistīti ar Savienotajām Valstīm un 6,6% importēto
preču Vācijā ir ASV izcelsme. Savukārt 8,8% ASV eksporta nokļūst Vācijā un 9,8%
no ASV importa tiek ievests no Vācijas. Ciešo saistību iezīmē arī vācu izcelsmes
amerikāņu kā lielākās ASV etniskās grupas statuss un Ramšteinas Gaisa bāze
(Kaizerslautenas tuvumā) kā lielākā ASV militārā kopiena ārpus ASV.

Vācijas Federatīvās republikas attīstības politika ir neatkarīga joma Vācijas
ārpolitikā. To ir formulējusi Ekonomiskās sadarbības un attīstības federālā
ministrija (BMZ) un to realizē īstenošanas organizācijas. Vācijas valdība
uzskata attīstības politiku par starptautiskās sabiedrības kopējo pienākumu.

2007. gadā Vācijas oficiālā palīdzība attīstībai un humānā palīdzība bija 8,96
miljardi eiro (12,26 miljardi dolāru), palielinoties par 5,9 procentiem
salīdzinājumā ar 2006. gadu. Tā kļuva par pasaulē otru lielāko palīdzības
ziedotāju pēc Savienotajām Valstīm. Vācija attīstībai tērē 0,37 procentus no
sava iekšzemes kopprodukta (IKP), kas ir zem valdības nospraustajiem 0,51
procenta no IKP 2010. gadam. Arī starptautiskais plāns par 0,7% no IKP varētu
netikt izpildīts.

Vācijas armija, Bundesvērs (Bundeswehr), ir aizsardzības spēki, kuros ietilpst
sauszemes (Heer), jūras (Marine), gaisa (Luftwaffe) karaspēks, Centrālais
medicīnas dienests (Zentraler Sanitätsdienst) un Kopējā atbalsta dienests
(Streitkräftebasis). Militārais dienests ir obligāts vīriešiem vecumā no 18
gadiem un iesaucamie dien deviņus mēnešus. Tie, kam ir iebildumi, obligātā
militārā dienesta vietā var izvēlēties tāda paša ilguma civildienestu
(Zivildienst aptuvens tulkojums) vai sešu gadu saistības (brīvprātīgas) ar
palīdzības dienestiem, piemēram, ugunsdzēsības departamentu, Sarkano Krustu vai
tehniskās palīdzības dienestu (THW). 2003. gadā militārie izdevumi sastādīja
1,5% no valsts IKP. Miera laikā Bundesvēru komandē Aizsardzības ministrs –
šobrīd Jozefs Jungs. Ja Vācija iesaistās karā, kas, saskaņā ar konstitūciju ir
pieļaujams tikai aizsardzības nolūkos, par Bundesvēra vadītāju kļūst kanclers.

No 2006. gada oktobra Vācijas armijā ir gandrīz 9000 karavīru, kas izvietoti
citās valstīs kā daļa no starptautiskajiem miera uzturēšanas spēkiem, tajos
ietilpst 1180 karavīri Bosnijā–Hercegovinā, 2844 Bundesvēra karavīri Kosovā, 750
kareivji, kas izvietoti kā EUFOR daļa Kongo Demokrātiskajā Republikā un 2800
Vācijas karavīri NATO vadītajos ISAF bruņotajos spēkos Afganistānā. No 2007.
gada februāra Vācijai ir apmēram 3000 ISAF karavīru Afganistānā un tas ir
trešais lielākais kontingents pēc ASV (14000) un Lielbritānijas (5200). Vācijai
ir kopēji kodolieroči ar NATO, tos veido ASV atomieroči, kas izvietoti Bīhelas
(Büchel) gaisa spēku bāzē.

Vācijā dzīvo 82 miljoni iedzīvotāju. Līdz ar to tā ir lielākā Eiropas Savienības
valsts pēc iedzīvotāju skaita. Tomēr bērnu skaits uz vienu sievieti ir viens no
mazākajiem pasaulē, tādēļ pēc aplēsēm līdz 2050. gadam iedzīvotāju skaits Vācijā
samazināsies līdz 69-74 miljoniem. Vācijā ir vairākas lielas pilsētas: Berlīne,
Hamburga, Minhene, Ķelne, Frankfurte pie Mainas, Štutgarte, kā arī Reina-Rūras
reģions, kurā ir apvienotas vairākas lielpilsētas.

Protams, lielākā etniskā grupa ir vācieši, bet Vācijā dzīvo arī aptuveni 7
miljoni citu valstu pilsoņi. Vācija ir trešā lielākā valsts pasaulē pēc
imigrantu skaita tajā. Lielākā daļa no tiem ir no Turcijas (2,7 miljoni, skatīt
Turki Vācijā), kā arī no Polijas, Serbijas, Grieķijas, Itālijas un Horvātijas.
Valsts ziemeļos dzīvo arī dāņi, frīzi un nīderlandieši.

Kristietība ir lielākā reliģija Vācijā pēc tās sekotāju skaita. Kopumā tai ir
pievērsušies aptuveni 53 miljoni Vācijas iedzīvotāju (64%). Otra lielākā
reliģija ir islāms, kurai ir 3,3 miljoni sekotāju (4%). Tām seko budisms un
jūdaisms (katrai pa 200 000 sekotāju). Hinduismam ir pievērsušies 90 000
cilvēku, bet pārējām reliģijām ir tikai 50 000 sekotāju. Aptuveni 24,4 miljoniem
Vācijas iedzīvotāju (29,6%) nav noteiktas reliģiskās piederības.

Valsts ziemeļos un austrumos ir izplatīts protestantisms, savukārt valsts
dienvidos un rietumos vairāk izplatīta ir katoļticība. Pašreizējais Romas
pāvests Benedikts XVI ir dzimis Bavārijā. Cilvēki, kuriem nav noteiktas
reliģiskās piederības, dzīvo galvenokārt bijušās Austrumvācijas teritorijā un
lielajās pilsētās.

No 3,3 miljoniem musulmaņu lielākā daļa ir sunnīti un alevi no Turcijas. Ir arī
nelielas šiītu kopienas. 1,7% no visas valsts iedzīvotājiem ir pareizticīgie, no
kuriem visvairāk ir Vācijā dzīvojošie serbi un grieķi. Vācijā ir Rietumeiropā
trešā lielākā ebreju populācija, kuri ir jūdaisma sekotāji. 2004. gadā ebreju
skaits valstī bija vairāk nekā 200 000. Salīdzinoši, pirms Vācijas
atkalapvienošanas šeit dzīvoja tikai 30 000 ebreju. Tie šeit ieradās no
bijušajām Padomju Savienības republikām. Nozīmīgas ebreju kopienas ir Berlīnē,
Minhenē, Frankfurtē pie Mainas. Vairāk nekā 200 000 ir budisma sekotāji, no
kuriem aptuveni puse ir imigranti no Āzijas.

Dominējošā un oficiālā valoda valstī ir vācu valoda. Līdz ar to tā ir viena no
23 Eiropas Savienības oficiālajām valodām un viena no trim Eiropas Komisijas
darba valodām (atlikušās ir angļu un franču valoda). Vācijā ir ievērojamas
kopienas, kurās runā dāņu, sorbu, čigānu un frīzu valodās. Tās oficiāli pēc
Eiropas reģionālo vai mazākumtautību valodu hartas ir aizsargātas. Imigranti
galvenokārt runā turku, poļu, krievu un daudzās Balkānu valodās.

Klasiskā vācu valoda ir rietumģermāņu valoda. Tā ir radniecīga angļu,
nīderlandiešu un frīzu valodām.

Vācijai ir lielākā valsts saimniecība Eiropā, ceturtais lielākais nominālais IKP
pasaulē un tā ierindojas piektajā vietā pēc 2008. gada pirktspējas paritātes.
Kopš industrializācijas laikiem valsts ir vadījusi, jauninājusi un guvusi
labumus no arvien vairāk globalizētās ekonomikas. Vācija ir pasaulē lielākais
eksportētājs ar 1,133 triljoniem eksporta 2006. gadā (ieskaitot Eiropas valstis)
un rada tirdzniecības atlikumu 165 miljardus eiro apmērā. Pakalpojumu sektors
dod ieguldījumu apmēram 70% apmērā no kopējā IKP, rūpniecība – 29,1% un
lauksaimniecība - 0,9%. Vairums no valsts ražojumiem ir inženierijā, sevišķi
automobiļi, iekārtas, metāli un ķīmiskās preces. Vācija ir vadošais vēja turbīnu
un saules enerģijas tehnoloģiju ražotājs pasaulē. Lielākās ikgadējās
tirdzniecības izstādes un kongresi notiek vairākās Vācijas pilsētās, tādās kā
Hannoverē, Frankfurtē un Berlīnē.

No 500 lielākajiem pasaules biržas uzņēmumiem pēc ienākumu lieluma Fortune
Global 500 sarakstā 37 uzņēmumu galvenās mītnes atrodas Vācijā. 2007. gadā
desmit lielākie bija Daimler, Volkswagen, Allianz (vispelnošākais uzņēmums),
Siemens, Deutsche Bank (otrs pelnošākais uzņēmums), E.ON, Deutsche Post,
Deutsche Telekom, Metro AG un BASF. Starp lielākajiem darba devējiem bija arī
Deutsche Post, Robert Bosch GmbH un Edeka. Labi zināmas pasaulē ir
Mercedes-Benz, SAP, BMW, Adidas, Audi, Porsche, Volkswagen un Nivea preču zīmes.

Vācija ir stingra Eiropas ciešākas saimnieciskās un politiskās integrācijas
aizstāve un tās tirdzniecības politiku aizvien vairāk nosaka vienošanās starp
Eiropas Savienības (ES) dalībvalstīm un ES vienotā tirgus likumdošana. Vācija
izmanto kopējo Eiropas valūtu eiro un tās monetāro politiku nosaka Eiropas
Centrālā banka Frankfurtē. Pat pēc Vācijas atkalapvienošanās 1990. gadā,
bijušajās Rietumvācijas zemēs dzīves līmenis un ikgadējie ienākumi palika
ievērojami augstāki. Austrumu Vācijas saimniecības modernizācija un integrācija
turpinās kā ilgtermiņa process, kas plānots līdz 2019. gadam ar ikgadējo rietumu
pārskaitījumu austrumiem apmēram 80 miljardu dolāru apmērā. Kopējais bezdarba
līmenis kopš 2005. gada konsekventi krītas un viszemākais 15 gadu laikā bija
2008. gada jūnijā – 7,5%. Procentuāli no 6,2% bijušajā Rietumvācijā līdz 12,7%
bijušajā Austrumvācijā. Kanclera Gerharda Šrēdera bijusī valdība uzsāka
visaptverošu darba tirgus un ar labklājību saistīto institūciju reformu
kompleksu, turpretim esošā valdība ietur ierobežojošu fiskālo politiku un
samazina darbavietas publiskajā sektorā.

Vācijā ir viena no pasaules desmit lielākajām labības audzētājvalstīm, jo īpaši
daudz tajā tiek audzēti mieži. Tomēr mazāk nekā 3% valsts iedzīvotāji ir
nodarbināti zemkopībā. Vācija ir arī liela kartupeļu un sakņaugu audzētāja.

Ar savu atrašanās vietu Eiropas centrā Vācija ir svarīgs transportēšanas mezgls.
Tas atspoguļojas tās blīvajā un mūsdienīgajā transportēšanas tīklā. Iespējams
visslavenākais ir plašais autostrāžu (Autobahn) tīkls, kas ierindojas trešajā
vietā pasaulē kopējā garuma ziņā un vairumam no tā ceļiem ir raksturīgi posmi
bez ātruma ierobežojuma.

Vācija ir izveidojusi policentrisku ātrvilcienu tīklu. InterCityExpress jeb ICE
ir visprogresīvākā Deutsche Bahn pakalpojumu kategorija un apkalpo nozīmīgākās
Vācijas pilsētas, kā arī ceļa mērķus kaimiņvalstīs. Vilciena maksimālais ātrums
ir starp 160 km/h un 300 km/h. Saskaņojumi tiek piedāvāti ar 30 minūšu, stundas
vai divu stundu intervāliem.

Vācija ir pasaulē piektā lielākā enerģijas patērētāja un divas trešdaļas no tās
svarīgākās enerģijas 2002. gadā tika importētas. Tajā pašā gadā Vācija bija
Eiropas lielākā elektrības patērētāja ar kopējo apjomu 512,9 teravatstundas.
Valdības politika sekmē enerģijas uzglabāšanu un atjaunojamo enerģijas avotu,
tādu kā saules, vēja, biomasas, hidroelektriskie un ģeotermālie, izstrādi un
attīstību. Enerģijas taupīšanas pasākumu rezultātā, kopš 1970. gadu sākuma, ir
uzlabojies enerģijas lietderības koeficients. Valdība ir uzstādījusi mērķi 2050.
gadā ar atjaunojamajiem avotiem nodrošināt pusi no valstij nepieciešamās
enerģijas.

2000. gadā valdība un Vācijas atomenerģijas nozare vienojās līdz 2021. gadam
pakāpeniski izbeigt visu atomelektrostaciju darbību. Tomēr, atjaunojamā enerģija
joprojām ieņem pārāk pieticīgu vietu enerģijas patēriņā. 2006. gadā enerģijas
patēriņu apmierināja šādi avoti: nafta (35,7%), akmeņogles, ieskaitot brūnogles
(23,9%), dabasgāze (22,8%), kodolenerģija (12,6%), hidro un vēja enerģija (1,3%)
un citi (3,7%).

Vācija ir bijusi dzimtā vieta dažiem no visizcilākajiem pētniekiem dažādās
zinātnes jomās. Nobela prēmiju ir saņēmuši 102 Vācijas laureāti. Alberta
Einšteina un Maksa Planka darbs bija izšķirošs kvantu fizikas pamatu likšanā, ko
tālāk attīstīja Verners Heizenbergs un Makss Borns. Viņu priekšgājēji bija
fiziķi Hermanis fon Helmholcs, Jozefs fon Fraunhofers un Gabriels Daniels
Fārenheits. Vilhelms Konrāds Rentgens atklāja rentgenstarus, ko daudzās valstīs,
ieskaitot Vāciju, tā arī sauc viņa vārdā. Šis sasniegums viņam atnesa pirmo
Nobela prēmiju fizikā 1901. gadā.

Kosmosa inženieris Verners fon Brauns izstrādāja pirmo kosmosa raķeti un vēlāk
bija pazīstams NASA dalībnieks un izstrādāja mēness raķeti Saturn V, kas bruģēja
ASV Apollo ceļu uz panākumiem. Heinriha Rudolfa Herca darbs elektromagnētiskā
starojuma jomā bija galvenais moderno telesakaru izstrādē. Vilhelmam Vundam ar
viņa pirmās laboratorijas nodibināšanu Leipcigas universitātē 1879. gadā tiek
piedēvēta psiholoģijas kā neatkarīgas empīriskās zinātnes izveidošana.
Aleksandra fon Humbolta dabas zinātnieka un pētnieka darbs bija bioģeogrāfijas
pamatā.

Vācijā ir dzimuši daudzi nozīmīgi matemātiķi: Kārlis Frīdrihs Gauss, Dāvids
Hilberts, Bernhards Rīmanis, Gotfrīds Leibnics, Kārlis Veierštrāss un Hermans
Veils. Vācija ir bijusi dzimtā vieta daudziem slaveniem izgudrotājiem un
inženieriem: Johanam Gūtenbergam, kam tiek piedēvēta pārvietojamās drukātavas
izgudrošana Eiropā, Hanss Geigers, Geigera skaitītāja radītājs un Konrāds Cūze,
kas uzbūvēja pirmo pilnībā automatizēto digitālo elektronisko skaitļošanas
mašīnu. Vācu izgudrotāji, inženieri un rūpnieki, tādi kā grāfs Ferdinands fon
Cepelīns, Oto Līlentāls, Gotlībs Daimlers, Rūdolfs Dīzels, Hugo Junkerss un
Kārlis Bencs, palīdzēja veidot modernas automobiļu un gaisa transportēšanas
tehnoloģijas.

Svarīgas pētniecības organizācijas Vācijā ir Maksa Planka biedrība, Helmholza
apvienība (the Helmholtz-Gemeinschaft) un Fraunhofera biedrība. Tās ir
neatkarīgas vai ārēji saistītas ar universitāšu sistēmu un veicina ievērojamu
apjomu zinātniskās izstrādes. Prestižo Gotfrīda Vilhelma Leibnica balvu katru
gadu pasniedz desmit zinātniekiem un akadēmiķiem. Ar saviem 2,5 miljoniem eiro
tā ir viena no lielākajām par izpēti piešķiramajām balvām pasaulē.

Vācija bieži vien tiek saukta par das Land der Dichter und Denker (dzejnieku un
domātāju zeme). Vācijas kultūras pirmsākumi ir meklējami ilgi pirms tā
izveidojās kā viena vienota valsts. Vācu kultūra ir saistīta ne tikai ar pašu
Vācijas nacionālo valsti, bet arī ar vāciski runājošo pasauli.

Vācu literatūras pirmsākumi ir meklējami viduslaikos. Šī perioda sākumā nozīmīgi
vācu rakstnieki bija Valters fon der Fogelveide un Volframs fon Ešenbahs.
Nozīmīgs vācu eposs ir "Nībelungu dziesma", kura autori nav zināmi. Vāciešiem ir
arī ievērojama sāga Thidrekssaga. Visā pasaulē pazīstami ir arī vācu pasaku
vācēji brāļi Grimmi. Bībeli vācu valodā iztulkoja teologs Mārtiņš Luters. Viņš
tādā veidā lika pamatu mūsdienu "augšvācu" valodai. Vēl starp visvairāk
apbrīnotākajiem vācu dzejniekiem un rakstniekiem ir Gotholds Efraims Lesings,
Johans Volfgangs fon Gēte, Frīdrihs Šillers, Heinrihs fon Kleists, E. T. A.
Hofmanis, Bertolts Brehts un Arno Šmits. 20. gadsimtā Nobela prēmiju literatūrā
saņēma tādi vācu rakstnieki kā Tomass Manns, Hermanis Hese, Heinrihs Bells un
Ginters Grass.

Vācijas filozofiem vēsturiski ir bijusi liela ietekme filozofijas attīstībā,
piemēram, vairāki nozīmīgi vācu filozofi jau viduslaiku sākumā ir devuši savu
artavu rietumu filozofijas attīstībā. 17. gadsimtā Gotfrīds Leibnics un Imanuels
Kants bija centrālās personas filozofijas vēsturē. Kantianisms spēcīgi
iespaidoja arī Artūra Šopenhauera darbus, kā arī vācu ideālisma aizstāvjus
Johanu Fihti un Georgu Hēgeli. 19. gadsimta otrajā pusē Kārlis Markss un
Frīdrihs Engelss attīstīja komunistu teoriju, bet 20. gadsimtā vācu filozofijas
tradīcijas īstenoja Frīdrihs Nīče, Martīns Heidegers un Hanss Georgs Gādamers.

Sportiskā forma ir neatņemama vāciešu dzīves daļa. 27 miljoni vācieši ir sporta
klubu biedri un vēl papildus 12 miljoni ar sportu nodarbojas individuāli.
Futbols ir vispopulārākais sporta veids. Ar 6,3 miljoniem oficiāliem biedriem
Vācijas Futbola asociācija (Deutscher Fußball-Bund) ir lielākā šī sporta veida
organizācija pasaulē. Vācijas futbola Bundeslīga (Fußball-Bundesliga) piesaista
otro lielāko vidējo apmeklētību no visu sporta veidu līgām pasaulē. Vācijas
futbola izlase ir uzvarējusi FIFA Pasaules kausā četras reizes (1954, 1974, 1990
un 2014). Arī Eiropas čempionātā tā ir uzvarējusi trīs reizes (1972, 1980 un
1996). 1974. un 2006. gadā Vācijā notika Pasaules kauss, savukārt Eiropas
čempionāts ir rīkots tikai 1988. gadā. Vieni no veiksmīgākajiem un slavenākajiem
futbolistiem ir Francs Bekenbauers, Gerds Millers, Jirgens Klinsmans, Lotārs
Mateuss un Olivers Kāns. Citi populāri sporta veidi ir rokasbumba, volejbols,
basketbols, hokejs un teniss.

Vācija ir viena no vadošajām valstīm motoru sportā. Daudzu sacīkšu uzvarētāju
mašīnas, komandas un braucēji nāk no Vācijas. Viens no veikmīgākajiem Formula 1
braucējiem Mihaels Šūmahers savas karjeras laikā ir uzstādījis vairākus
nozīmīgus rekordus. Nozīmīgākie no tiem ir visvairāk čempionu tituli, kā arī
visvairāk uzvarēto sacīkšu. Viņš ir arī viens no apmaksātākajiem sportistiem
vēsturē, un ir kļuvis par miljardieri. Konstruktori kā BMW un Mercedes ir starp
vadošajām komandām motosporta sponsorēšanā. Porsche ir 16 reizes uzvarējis
Lemānas 24 stundu sacīkstēs, prestižā sacīkstē, kas katru gadu norisinās
Francijā. Deutsche Tourenwagen Masters ir populāra salonautomobiļu sacīkšu
mašīna.

Vācijas sportisti ir arī vieni no veiksmīgākajiem olimpisko spēļu dalībniekiem.
Viņi ir trešie labākie pasaulē pēc iegūto olimpisko medaļu skaita (ieskaitot arī
gan Rietumvācijas, gan Austrumvācijas sportistu medaļas). 2008. gada Vasaras
Olimpiskājās spēlēs Vācija bija piektā labākā pēc iegūto medaļu skaita, toties
2006. gada Ziemas Olimpiskajās spēlēs viņiem bija visvairāk medaļu. Vasaras
Olimpiskās spēles Vācijā ir notikušas divreiz: 1936. gadā Berlīnē, bet 1972.
gada Minhenē. Ziemas Olimpiskās spēles ir notikušas tikai vienu reizi - 1936.
gadā tās norisinājās Bavārijas pilsētiņā Garmišā-Partenkirhenē.

Koordinātas: 51°00′00″N 10°00′00″E﻿ / ﻿51.00000°N 10.00000°E﻿ / 51.00000;
10.00000



https://lv.wikipedia.org/wiki/Francija

Francija (franču: France, izrunā: [fʁɑ̃s]), oficiāli Francijas Republika
(République française, [ʁepyblik fʁɑ̃sɛz]), ir valsts Rietumeiropā ar dažām
aizjūras salām un teritorijām, kas atrodas citos kontinentos.[P 1] Francijas
Eiropas daļa robežojas ar Beļģiju, Luksemburgu, Vāciju, Šveici, Itāliju, Monako,
Spāniju un Andoru. Dienvidos to apskalo Vidusjūra, rietumos — Biskajas līcis
(Atlantijas okeāns), bet ziemeļos — Ziemeļjūra. Franciju no Apvienotās
Karalistes šķir Lamanša šaurums, zem kura atrodas tunelis, kas savieno abas
valstis. Francijas kontrolē ir arī Korsikas sala Vidusjūrā un vairākas citas
mazākas piekrastes salas. Francijas aizjūras departamenti robežojas ar
Brazīliju, Surinamu (Franču Gviāna) un ar Nīderlandes pakļautībā esošo
Sintmārtenu (Senmartēna). Paši francūži savu valsti bieži dēvē par L’Hexagone
(Sešstūri), jo pēc kontūras atgādina šo ģeometrisko figūru.

Francija kopš 17. gadsimta beigām ir viena no pasaules lielvarām. 18. un 19.
gadsimtā tā kļuva par koloniālu impēriju. Tai piederēja aizjūras teritorijas
Rietumāfrikā, Dienvidaustrumāzijā un Mazajās Antiļu salās. Francija 1957. gada
25. martā bija viena no Eiropas Savienības dibinātājvalstīm. No visām Eiropas
Savienības valstīm tā pēc platības ir vislielākā. Tā ir arī viena no Apvienoto
Nāciju Organizācijas (ANO) dibinātājvalstīm, kā arī NATO un G8 locekle.
Jāpiemin, ka tā ir arī viena no piecām pastāvīgajām ANO Drošības Padomes
loceklēm. Francija ir viena no septiņām pasaules valstīm, kurām ir legāli
kodolieroči, kā arī tajā atrodas daudz atomelektrostacijas. Francija ir unitāra
pusprezidentāla republika.

Francijas galvaspilsēta ir Parīze. Valstī ir arī daudz citas skaistas un
ievērojamas pilsētas. Nozīmīgākās no tām ir Nica, Marseļa, Bordo, Lille, Liona,
Tulūza, Strasbūra un Nante. Francija ir tūristu visiecienītākā valsts. Katru
gadu to apmeklē vidēji 82 miljoni tūristu. Francijā ir daudzi pieminekļi,
celtnes un citas ievērojamas apskates vietas, kā, piemēram, Luvra, Eifeļa
tornis, Triumfa arka, Versaļas pils un Parīzes Dievmātes katedrāle.
Administratīvi Francija sīkāk tiek iedalīta reģionos un departamentos.

Nosaukums Francija ir cēlies no latīņu vārda Francia, kas burtiskā tulkojumā
nozīmē "franku zeme". Savukārt par šīs cilts nosaukuma rašanos ir vairākas
teorijas. Viena no versijām ir tāda, ka šis nosaukums ir cēlies no senģermāņu
vārda frankon, kas nozīmē "šķēps" vai "pīķis".

Francijas teritoriju pirms 200 000 gadiem apdzīvoja neandertālieši, viena no
cilvēku ģints sugām. Tiek lēsts, ka tie izmira pirms 30 000 gadiem, jo tos
izkonkurēja saprātīgais cilvēks, kas mūsdienu Francijas teritorijā ienāca pirms
50 000 gadiem. Lasko alā ir atrasti zīmējumi, kas liecina par viņu klātbūtni
tajā laikā. Aptuveni pirms 6500 gadiem sākās pāreja no paleolīta un mezolīta
laikmeta, kad dominēja mednieku-vācēju ciltis, uz neolīta laikmetu.

6. gadsimtā p.m.ē. no Centrāleiropas mūsdienu Francijas teritorijā ienāca galli,
ķeltu ciltis. Romieši gallus iedalīja divās grupās: viena grupa bija Transalpu
galli (tulkojumā "galli aiz Alpiem"), kas dzīvoja mūsdienu Francijas teritorijā,
bet otra grupa bija Cizalpijas galli, kas apdzīvoja teritoriju starp Po upi un
Alpiem. Tā kā Cizalpijas galliem nebija nozīmīga loma Francijas vēsturē un tos
agri pakļāva romieši, tad turpmāk tekstā ar vārdu "galli" ir apzīmēti
Transalpijas galli.

Galli bija kareivīgas ciltis, kas bieži karoja ar akvitāņiem, kas dzīvoja uz
dienvidiem no Garonnas upes, un ģermāņiem, kas dzīvoja austrumos. Galli 4.
gadsimtā p.m.ē. iebruka pat Senajā Romā. 221. gadā p.m.ē. caur gallu pārvaldīto
teritoriju karagājienā uz Romu devās arī slavenais kartāgiešu karavadonis
Hanibāls Barka. 2. gadsimta p.m.ē. beigās romieši sāka Gallijas iekarošanu. 122.
gadā p.m.ē. Romas Republika anektēja Provansu. No 58. līdz 51. gadam p.m.ē.
Galliju pilnībā iekaroja romiešu karavadonis Jūlijs Cēzars. Gallu pretestību
pret Cēzaru nesekmīgi vadīja Verkingetorikss.

Galli dibināja vairākas apmetnes, kas laika gaitā ir pārvērtušās par
lielpilsētām, piemēram, Lutetia Parisiorum (mūsdienās Parīze) un Burdigala
(Bordo). Arī akvitāņi ir dibinājuši apmetnes, kas vēlāk ir izaugušas par
lielpilsētām, piemēram, Tolosa (Tulūza). Ilgi pirms romiešu iekarojumiem,
sengrieķi bija izveidojuši savas kolonijas Provansā, Francijas dienvidos pie
Vidusjūras. Šajā pašā apvidū arī feniķieši dibināja Massalia (Marseļa) un Nikaia
(Nica). Savukārt romieši Francijas teritorijā dibināja pilsētas Lugdunum (Liona)
un Narbonensis (Narbonna).

Pēc Gallijas iekarošanas romieši to sadalīja četrās provincēs: Gallia
Narbonensis, Gallia Lugdunensis, Gallia Aquitania un Gallia Belgica. Galli laika
gaitā pieņēma romiešu kultūru; daudzi, kuri nepakļāvās romiešu likumiem, tika
aizvesti verdzībā uz citām Romas provincēm. Gallu valodas sajaukšanās procesā ar
vulgāro latīņu valodu un vēlāko iebrucēju franku valodu radās franču valoda.

Laikam ritot, Gallija arvien vairāk nostiprinājās kā Romas impērijas sastāvdaļa.
Vairāki Romas imperatori, kā Klaudijs, Karakalla, Antonijs Pijs, ir dzimuši
Gallijā. 3. gadsimtā no 260. līdz 274. gadam īslaicīgi pastāvēja pat Gallu
impērija, jo Romas impēriju skāra vairāku krīžu periods. Šajā laikā Gallijā
ienāca un apmetās uz dzīvi arī ģermāņu ciltis, kā franki un alemaņi. 4. gadsimtā
masveidā ķelti pārcēlās uz dzīvi no Britānijas uz mūsdienu Bretaņu.

418. gadā romieši Akvitānijas provinci atdeva gotiem apmaiņā pret viņu palīdzību
aizsardzībā pret vandaļiem. Goti par savu galvaspilsētu izvēlējās Tulūzu. Gotu
palīdzība daudz nelīdzēja, un 5. gadsimtā Romas impērija sabruka. Akvitānija
palika vestgotu kontrolē, kuri drīz iekaroja lielu daļu Gallijas dienvidus.
Austrumos burgundieši izveidoja savu karaļvalsti, bet pārējā Gallijas teritorija
palika franku kontrolē.

4. gadsimtā ģermāņu ciltis, galvenokārt franki, uzbruka galliem. Francija kļuva
par pirmo valsti Eiropā, kura pēc Romas sabrukšanas ariānisma vietā pieņēma
kristietību. Franči paši sevi mēdza dēvēt par "Francijas viskristītāko
karaļvalsti".

486. gadā franku karalis Hlodvigs I pakļāva gallus. Hlodvigs kristietību pieņēma
496. gadā. Līdz ar to viņš ieguva atbalstu no Romas pāvesta cīņai pret
neticīgajiem vestgotiem, kas dzīvoja dienvidos. 507. gadā viņš pakļāva un
pievienoja Franku karalistei Akvitāniju, kā arī vestgotu galvaspilsētu Tulūzu.
Hlodvigs par Franku karalistes galvaspilsētu pasludināja Parīzi. Pēc Hlodviga
nāves mantinieki viņa karalisti sadalīja četrās daļās. Aptuveni 250 gadus franku
apdzīvotajās teritorijās valdīja vairāki Merovingu karaļi. 751. gadā Pipins
Īsais kļuva par pirmo Karolingu dinastijas karali.

Franku valsts uzplauka, kad pie varas nāca Pipina dēls Kārlis Lielais. 771. gadā
Kārlis Lielais uz ilgāku laiku apvienoja franku apdzīvotās teritorijas. 774.
gadā viņš zem savas varas pakļāva langobardus; 788. gadā pievienoja savai
karaļvalstij Bavāriju; 796. gadā sakāva avārus pie Donavas; 801. gadā uzbruka
musulmaņu pārvaldītajai Spānijai; 804. gadā pakļāva Lejassaksiju.

800. gadā Romas pāvests Kārli Lielo kronēja par Svētās Romas impērijas
imperatoru. 843. gadā noslēgtais Verdenas miera līgums sadalīja Kārļa Lielā
karaļvalsti trīs daļās, no kurām vislielākā bija Rietumfrancija. Tā arī ir
mūsdienu Francijas aizsākums. Karolingu valdīšanas laikā Franku karalistei
regulāri uzbruka vikingi.

Karolingu dinastija valdīja līdz pat 987. gadam, kad par karali kļuva Hugo
Kapets no Kapetingu dinastijas. Pēc Kapetingiem valdīja Valuā un Burboņu
dinastijas, kuras apvienoja valsti.

Francija viduslaikos bija decentralizēta valsts. Karaļa autoritāte vairāk bija
reliģiska nekā administratīva.

Monarhija bija īpaši spēcīga 17. gadsimtā, kad Francijā v Luijs XIV. Tobrīd
Francijā bija lielākā valsts Eiropā pēc iedzīvotāju skaita. Francijai bija liela
ietekme gan Eiropas politikā, ekonomikā, gan kultūrā. Franču valoda kļuva
sarunvalodu starp dažādu valstu līderiem. Lielā daļā no apgaismības laikmeta
notikumiem norisinājās tieši Francijā. 18. gadsimtā franču zinātnieki veica
nozīmīgus atklājumus zinātnē, kā arī Francija ieguva un pārvaldīja vairākas
aizjūras teritorijas Amerikā, Āfrikā un Āzijā.

Monarhija Francijā pastāvēja līdz Franču revolūcijai, kura sākās 1789. gadā
(republika tika pasludināta 1792. gadā). 1793. gadā Francijas karalim Luijam XVI
un viņa sievai Marijai Antuanetei tika izpildīts nāvessods. Revolūcijas laikā
tika nonāvēti arī vairāki tukstoši citu cilvēku. 1799. gadā par republikas jauno
līderi kļuva Napoleons Bonaparts. Viņš vēlāk pats sevi pasludināja par Francijas
imperatoru (1804—1814). Viņa vadība Francija bija iekarojusi lielu daļu
kontinentālās Eiropas.

Pēc Napoleona sakāves 1815. gadā Vaterlo kaujā, monarhija valstī īslaicīgi tika
atjaunota. Vēlāk, 1852. gadā, Napoleons III izveidoja tā saukto Otro impēriju.
Napoleons III tika gāzts pēc sakāves Franču-prūšu karā, kas norisinājās 1870.
gadā. Viņa režīms tika aizstāts ar Trešo republiku.

18. un 19. gadsimtā Francija kļuva par lielu koloniālo impēriju. Impērijas
sastāvā tika iekļauta daļa no Rietumāfrikas un Dienvidaustrumāzijas. Šajos
reģionos vietējo kultūru un politiku spēcīgi ietekmēja Francija, kuras pēdas ir
jūtamas arī mūsdienās. Daudzās bijušajās kolonijās oficiālā valoda ir franču
valoda.

Francija bija viena no uzvarētājvalstīm gan Pirmajā, gan Otrajā Pasaules karā.
Pēc Otrā Pasaules kara tika izveidota tā sauktā Ceturtā Francijas republika.

Francija atrodas Rietumeiropā. Tā robežojas ar Beļģiju (robežas garums 620 km),
Luksemburgu (73 km), Vāciju (451 km), Šveici (573 km), Itāliju (488 km), Monako
(4,4 km), Andoru (56,6 km) un Spāniju (623 km). Tā kā aizjūras teritorijas
robežojas arī ar Brazīliju, Surinamu un Nīderlandei piederošo Sintmārtenu, tad
arī šīs valstis var uzskatīt par Francijas kaimiņvalstīm. Pie Francijas robežām
atrodas divas kalnu grēdas: Alpi un Pireneji. Francijā ir arī daudz upju. Divas
nozīmīgākās no tām ir Sēna un Luāra. Francijas ziemeļos un rietumos ir daudz
pakalnu un upju ielejas. Dažādās valsts vietās ir ļoti atšķirīgs klimats. To
spēcīgi ietekmē Atlantijas okeāns.

Francijas platība ir 674 843 km², pie kuras ir pieskaitīta tās aizjūras
departamentu teritorijas. Francijas Eiropas daļas platība ir tikai 551 695 km².

Kopumā Francijā klimats ir mērens, bet jūtamas ir reģionālās atšķirības. Valsts
ziemeļu un rietumu piekrastē vēji no Atlantijas okeāna atnes ļoti mitru gaisu.
Laikapstākļi tur ir mainīgi, vasaras ir vēsas, ziema — maiga. Daudz
kontinentālāks klimats ir Parīzes apkaimē, reģionā, kuru sauc par Ildefransu.
Šajā teritorijā ir daudz nokrišņu pavasarī un rudenī, bet vasarā dažkārt plosās
pērkona negaiss. Francijas austrumos un Centrālā masīva reģionā ir lielākas
ziemas un vasaras temperatūru starpība. Valsts dienvidos, bet īpaši
dienvidaustrumos (Provansā) dominē siltais Vidusjūras klimats. Gaisa temperatūra
vasarā mainās robežās no 17 °C līdz 29 °C, un ziemā ļoti reti nokrīt zem 0 °C.
Francijas dienvidos ir jūtama mistrāla ietekme. Mistrāls rada zaudējumus
zemkopībai. Francijas teritorijā ir vienmērīgs nokrišņu sadalījums. Dažas
zemienes valsts daļas ziemeļos saņem mazāk nekā 300 mm nokrišņu gadā, bet
atsevišķos kalnu rajonos nokrišņu daudzums pārsniedz 1300 mm gadā.

Francija tiek iedalīta 26 administratīvajos reģionos. 22 no tiem atrodas
metropoles Francijā (tas ir, Eiropā) un četri ir tā sauktie aizjūras reģioni.

Reģioni tālāk tiek iedalīti 100 departamentos. Departamentus numurē, pārsvarā
alfabēta kārtībā. Šos numurus izmanto, piemēram, pasta kodiem, automašīnu
reģistrācijas numuriem. Savukārt departamenti tiek iedalīti 342 apgabalos
(arrondissements). Šīm teritoriālajām vienībām nav vēlētu varas orgānu. Nākamā
iedalījuma vienība ir 4 035 kantoni, kuru funkcijas ir ierobežotas. Smalkākā
Francijas administratīvā vienība ir komūna, kurām ir vēlēti pārvaldes orgāni.

Francijas valsts iekārta ir pusprezidentāla republika, kas ir noteikts Francijas
Piektās republikas konstitūcijā. Šī konstitūcija tika apstiprināta ar
referendumu, kas notika 1958. gada 28. septembrī. Tajā nācija arī ir paziņoja,
ka tā ir nesadalāma, pasaulīga, demokrātiska un sociāla republika. Tās
konstitūcija paredz varas sadalīšanu.

Izpildvara pieder gan Francijas prezidentam, kopš 2012. gada 15. maija Fransuā
Ollandam, gan Francijas premjerministram, kopš 2012. gada 15. maija Žanam Markam
Ero. Prezidents tiek ievēlētas uz 5 gadiem, bet premjerministru amatā ieceļ
valsts prezidents. Francijas parlamentam ir likumdošanas vara. Tas sastāv no
Nacionālās Asamblejas (Assemblée Nationale) un Senāta. Nacionālajā Asamblejā ir
577 deputāti, bet Senātā — 343. Nacionālās Asamblejas deputāji tiek ievēlēti
tiešās vēlēšanās, bet Senāta locekļus uz 9 gadiem ievēl vēlētāju kolēģija no
Francijas departamentiem.

Francijai ir aptuveni 359 000 karavīri. Militārajiem izdevumiem 2005. gadā tika
tērēti 2,6% no iekšzemes kopprodukta. Tas ir augstākais procents Eiropas
Savienībā. Francija un Apvienotā Karaliste kopā iztērē aptuveni 40% no ES
aizsardzības budžeta. 10% no Francijas aizsardzības budžeta tā iegulda
kodolieroču uzturēšanā.

Francija ir Apvienoto Nāciju Organizācijas locekle. Tā ir arī viena no piecām
pastāvīgajām ANO Drošības Padomes loceklēm un tai pieder veto tiesības. Francija
ir arī Pasaules tirdzniecības organizācijas (WTO) locekle. Francija atrodas
galvenās mītnes tādām starptautiskām organizācijām, kā OECD, UNESCO, Interpol un
citas.

Francija ir viena no Eiropas Savienības dibinātājvalstīm. 1960. gados ar tās
palīdzību franči centās iegūt varu pār kontinentālo Eiropu, neļaujot
Apvienotajai Karalistei iegūt to. Kopš 1990. gadiem Francija ir kļuvusi īpaši
draudzīga Vācijai. Tas bija mēģinājums kļūt par ietekmīgāko valsti Eiropas
Savienībā. Tā tādēji radīja konkurenci Apvienotajai Karalistei un ierobežoja
Austrumeiropas valstu ietekmi. Francija ir arī Ziemeļatlantijas līguma
organizācijas (NATO) locekle. 1990. gadu sākumā Francija tika kritizēta par tās
pazemes kodolieroču izmēģinājumiem Franču Polinēzijā. 2003. gadā Francija
nosūtīja lielu skaitu karavīrus uz Irāku, kur sākās ASV uzbrukums irākiešiem.
Francijai ir arī palikusi spēcīga politiskā un ekonomiskā ietekme uz tās
bijušajām kolonijām Āfrikā. Piemēram, tā ir nosūtījusi ekonomisko palīdzību un
kareivjus miera uzturēšanai uz Kotdivuāru un Čadu.

Vairāk nekā 90% Francijas iedzīvotāju ir dzimuši šajā valstī, ir baltādainie un
runā franču valodā. Tālā pagātnē Francija atradās tirdzniecības ceļu krustpunktā
un tajā apmetās uz dzīvi dažādas ciltis — ķelti, vestgoti no Itālijas un
vikingi. Senie grieķi pirms 2600 gadiem nodibināja tirdzniecības koloniju vietā,
kur tagad atrodas lielākā ostas pilsēta Marseļa. Vēlāk liela daļa no Francijas
nokļuva Romas impērijas pakļautībā. 18. — 20.gadsimtam Francija bija koloniāla
lielvalsts. Tai piederēja lielākā daļa Ziemeļāfrikas, Rietumāfrikas, Karību
jūras reģions, Dienvidaustrumāzijas, un tai piederēja daudzas salas Klusajā
okeānā.

Tomēr Francijā dzīvo daudz ieceļotāju no tās bijušajām kolonijām, īpaši no
Ziemeļāfrikas. Liels ir iebraucēju skaits arī no Portugāles, Itālijas, Spānijas
un Turcijas.

Francijā reliģijas brīvību garantē tās konstitūcija. 51% iedzīvotāji ir Romas
katoļi, 31% ir agnostiķi vai ateisti, 4% - musulmaņi, 3% - protestanti un 1% ir
jūdaisma piekritēji. Atlikušie 10% pieder pie citām reliģijām vai arī nemāk
pateikt savu piederību.

Francijas valsts valoda ir franču valoda. Tā pieder pie romāņu valodu saimes,
pie kuras pieder arī spāņu un itāļu valoda. Visā Francijā ir vairāki franču
valodas dialekti. no 17. līdz 19. gadsimtam franču valoda bija izplatīta
diplomātijas valoda.

Daļa no Francijas iedzīvotājiem runā basku, bretoņu, katalāņu, korsikāņu, vācu,
flāmu un oksitāņu valodās.

Francija ir vadošās rūpniecības valstu grupas G8 biedrs. Francija ir astotajā
vietā pasaulē pēc iekšzemes kopprodukta. 1999. gada 1. janvārī Francijā un vēl
11 Eiropas valstīs par nacionālo valūtu kļuva eiro.

Francijā ir reģistrēti gandrīz 2,9 miljoni uzņēmumi. Valsts kontrolē ir
uzņēmumi, kuri pārvalda dzelzceļu, elektroenerģiju, aviāciju un
telekomunikācijas. Nozīmīga kompānija gan lidmašīnu, gan kosmosa kuģu ražošanā
ir Airbus. Francija kosmosa kuģus palaiž no sava kosmodroma Franču Gviānā.

Francijas plašās zemes platības — no kurām puse ir aramzeme, bet ceturtdaļu klāj
meži — dāvā plašas iespējas lauksaimniecībā un mežsaimniecībā. Valsts
daudzveidīgais reljefs un augsne, kā arī atšķirīgās klimatiskās zonas tikai
palielina šo potenciālu. Nokrišņu daudzums ir salīdzinoši augsts gandrīz visā
valstī, tāpēc ūdens apgāde parasti nav problēma. Pietiekami daudz zivju
Atlantijas okeānā un Vidusjūrā nodrošina valsti ar papildu resursiem.

Lai gan lauksaimniecībā tiek nodarbināti salīdzinoši maz cilvēku (aptuveni 4% no
darbaspēka) un veido tikai 3% no iekšzemes kopprodukta, Francija ir vadošā
Eiropas valsts lauksaimniecības produktu ražošanā un eksportēšanā. Šajā valstī
tiek saražoti aptuveni 20% no visiem Eiropas Savienības lauksaimniecības
produktiem. Visvairāk tā eksportē kviešus, mājputnus, piena produktus, liellopu
un cūkgaļu. Francijā ir attīstīta vīna ražošana. Šī valsts ir pirmajā vietā
pasaulē pēc saražotā vīna daudzuma; tā saražo aptuveni vienu trešdaļu no visa
Eiropas Savienībā saražotā vīna. Francijas zemnieki 2006. gadā no Eiropas
Savienības saņēma 10 miljardus ASV dolārus subsīdijās.

Francija daudz līdzekļus iegulda kodolenerģijā. Tādējādi Francijā ir mazākā
ogļskābās gāzes emisija starp septiņām rūpnieciski attīstītākajām pasaules
valstīm. Lielāko daļu no elektronerģijas (78%) saražo Francijas 59
atomelektrostacijās.

Lielāko daļu no tās vēstures, Francijai ir bijusi nozīmīga loma Eiropas kultūras
dzīvē.

Franču literatūra pirmsākumi ir meklējami viduslaikos. Francija šajā laikā bija
sadrumstalota, tādēļ katra reģiona autori rakstīja savā stilā un gramatikā.

17. gadsimtā nozīmīgākie autori bija Blēzs Paskāls un Renē Dekarts, kuru darbi
ietekmēja aristokrātiju. Tie iespaidoja arī vēlākos autorus.

Franču literatūras slavas stundas bija 18. un 19. gadsimtā. 18. gadsimtā
ievērojamākie autori bija Voltērs un Žans Žaks Ruso. Vēl slavens kļuva bērnu
literatūras rakstnieks Šarls Perro. Viņš ir uzrakstījis tādas pasakas, kā
"Pelnrušķīte", "Runcis zābakos", "Sarkangalvīte", "Apburtā princese" un citas.

19. gadsimtā nozīmīgākie rakstnieki bija Viktors Igo, Aleksandrs Dimā un Žils
Verns.

Nobela prēmiju literatūrā ir ieguvuši 13 franču rakstnieki: Silī Pridoms,
Frederiks Mistrāls, Romēns Rolāns (Romain Rolland), Anatols Franss (Anatole
France), Anrī Bergsons, Rožē Martēns di Gārs, Anrē Žids (André Gide), Fransuā
Moriaks, Albērs Kamī, Sendžonss Pērss (Saint-John Perse), Žans Pols Sartrs,
Klods Simons (Claude Simon) un Žans Marī Gistavs Leklēzio.

Neskatoties uz Luī Kuperēna (Louis Couperin), Žana-Filipa Ramo (Jean-Philippe
Rameau) un Žana-Batista Lilī (Jean-Baptiste Lully) klasiskās mūzikas darbiem,
franču mūzika starptautiski kļuva slavena 19. gadsimta beigās, 20. gadsimta
sākumā. Tādi komponisti kā Ektors Berliozs, Kamijs Sensānss, Moriss Ravēls,
Klods Debisī un Polijā dzimušais Frederiks Šopēns radīja frančiem raksturīgo
mūzikas stilu, ko tālāk pilnveidoja 20. gadsimta komponisti, piemēram, Pjērs
Bulēzs (Pierre Boulez), Darjī Mijo (Darius Milhaud) un Eriks Satī. 20. gadsimta
beigās daudz eksperimenti tika veikti elektroniskajā un akustiskajā mūzikā.
IRCAM (Eksperimentu un pētījumu institūts mūzikā un akustikā), kas atrodas
Parīzē, joprojām veic pētījumus un cenšas ieviest dažādus mūzikas jauninājumus.

Mūzikas profesiju apmācība ir palikusi nemainīga. Parīzē atrodas divas
konservatorijas, bet pa vienai konservatorijai atrodas Strasbūrā, Bordo, Nicā un
Lionā. Parasti labākie talanti no reģionālajām konservatorijām dodas studēt uz
Parīzes konservatoriju (Conservatoire de Paris), kas tiek uzskatīta par labāko
valstī. Kopš Otrā pasaules kara tur ir mācījušies vairāki starptautiski izcili
diriģenti, piemēram, Herberts fon Karajans un Daniels Barenboims (Daniel
Barenboim), kuri ir atjaunojuši sabiedrības interesi par klasisko mūziku.

Francijā, galvenokārt jauniešu paaudzei, visvairāk interesē populārā mūzika,
īpaši Amerikas Savienoto Valstu un Apvienotās Karalistes produkcija. Pašu franču
izpildītās dziesmas galvenokārt ir tā sauktie šansoni (chanson), romantiskas
franču balādes. Slavenākie to izpildītāji ir Žuljeta Greko (Juliette Gréco),
Edīte Piafa, Šarls Aznavūrs, Žoržs Brasess (Georges Brassens) un Beļģijā
dzimušais Žaks Brels.

Franču kino ir ieņēmis nozīmīgu vietu valsts kultūrā vairāk nekā simts gadus.
19. gadsimta beigās kustīgo attēlu tehnoloģiju izgudrotāji Ogists un Luī Limjēri
(August & Louis Lumière), Alise Gī-Blaše (Alice Guy-Blaché) un citi kļuva par
industrijas pionieriem. 1920. gados franču filmas kļuva slavenas ar savu
poētiski reālisko sižetu, piemēram, Abela Gansa (Abel Gance) filmas. Ne mazāk
slavenas kļuva arī Marsela Paņola 1930. un 1940. gados filmētās filmas. Paaudze,
kas vēlāk kļuva zināma kā nouvelle vague ("Jaunais vilnis", 1950. gadu beigas —
1960. gadi), deva tādus izcilus režisorus kā Žanu Liku Godāru un Fransuā Trifo.

Citi starptautiski slaveni franču kinorežisori ir Žans Renuārs (Jean Renoir),
Žaks Tati (Jacques Tati), Žans-Pjērs Melvils (Jean-Pierre Melville), Alēns Renē
(Alain Resnais), Ēriks Romers (Éric Rohmer), Robērs Bresons (Robert Bresson) un
Luī Mals (Louis Malle).

Slavenākie franču kinoaktieri ir sākot ar Fernandelu (Fernandel), Morisu
Ševaljē, Arletī (Arletty) un beidzot ar Brižitu Bardo, Žerāru Depardjē un
Katrīnu Denēvu. Katru gadu Kannās notiek viens no prestižākajiem filmu
festivāliem pasaulē — Kannu kinofestivāls.

Francija ir tūristu visapmeklētākā valsts pasaulē. 2007. gadā to apmeklēja
aptuveni 81,9 miljons tūristu. Ja salīdzina ar Spāniju un ASV, kuras ir nākamās
apmeklētākās valstis, tad tās attiecīgi ir apmeklējuši 58,5 miljoni un 51,1
miljoni tūristi. Vienas no visvairāk apmeklētākajām apskates vietām ir Eifeļa
tornis un Triumfa arka.

Populāri sporta veidi ir futbols, regbijs un noteiktos reģionos basketbols un
handbols. Francijā ir norisinājās 1938. un 1998. gada FIFA Pasaules kauss, kā
arī 2007. gada Pasaules kauss regbijā. Stade de France, kas atrodas Parīzē, ir
lielākais stadions Francijā un tajā norisinājās 1998. gada FIFA Pasaules kausa
fināls un arī 2007. gada Pasaules kausa regbija fināls 2007. gada oktobrī.
Francijā arī notiek gadskārtējais Tour de France, slavenākais velobrauciens
pasaulē. Francija ir arī slavena ar savu Lemānas 24 stundu izturības sacīksti
autosportā, kas norisinās Sartas departamentā. Daži lielākie tenisa turnīri arī
tiek rīkoti Francijā, piemēram, Parīzes Masters un Francijas atklātais
čempionāts, viens no četriem "Grand Slam" turnīriem.

Francija cieši sadarbojas ar modernajām Olimpiskajām spēlēm. Tieši franču
aristokrāts barons Pjērs de Kubertēns ierosināja spēļu atjaunošanu 19. gadsimta
beigās. Pēc tam kad Atēnām tika piešķirtas pirmās spēles, pamatojoties
vēsturiski uz antīko spēļu izcelsmi Grieķijā, Parīzē norisinājās 1900. gada
spēles. Parīze bija arī pirmās mājas Starptautiskajai Olimpiskajai komitejai
pirms tā pārcēlās uz Lozannu. Kopš 1900. gada spēlēm Francijā vēl ir notikušas
četras Olimpiskās spēles: 1924. gada Vasaras Olimpiskās spēles atkal notika
Parīzē un trīs Ziemas Olimpiskās spēles (1924. gadā Šamonī, 1968. gadā Grenoblē
un 1992. gadā Albērvilā).

Francijas futbola un regbija izlase ir iesauktas par Les Bleus komandu formas
tērpu krāsas dēļ, kas ir Francijas trīskrāsainā karoga krāsās. Futbola izlase ir
viena no visveiksmīgākajām pasaulē, it īpaši laikā ap 21. gadsimtu, ar vienu
uzvaru FIFA Pasaules kausā 1998. gadā, vienu FIFA Pasaules kausa otro vietu
2006. gadā un diviem Eiropas čempionāta tituliem 1984. un 2000. gadā. Stiprākā
valsts futbola līga ir Ligue 1. Regbijs arī ir ļoti populārs, īpaši Parīzē un
Francijas dienvidrietumos. Regbija izlase ir piedalījusies visās Pasaules kausa
regbija izcīņās un piedalās gadskārtējā Sešu Nāciju čempionātā. Pateicoties
stiprajiem vietējiem turnīriem Francijas regbija izlase ir uzvarējusi sešpadsmit
Sešu Nāciju čempionātos, ieskaitot astoņus Grand Slam un ir aizkļuvusi līdz
pusfinālam un finālam Pasaules kausā regbijā.



https://lv.wikipedia.org/wiki/Laima_Vaikule

Laima Vaikule (dzimusi 1954. gada 31. martā Cēsīs) ir latviešu dziedātāja,
filmējusies arī vairākās kinofilmās. Atrodas lielākoties Krievijas mūzikas
apritē.

Laima Vaikule dzimusi Cēsīs, veikala direktores un strādnieka
ģimenē.[nepieciešama atsauce] Trīs gadu vecumā kopā ar ģimeni pārcēlusies uz
Rīgu. Divpadsmit gadu vecumā sākusi uzstāties kopā ar Latvijas Radio un
televīzijas orķestri. Pēc pamatskolas pabeigšanas Vaikule mācījusies medicīnas
skolā, paralēli strādājot ātrajā palīdzībā.

1979. gadā sāk uzstāties Jūrmalas restorāna "Jūras pērle" varietē. Bet plašāku
atpazīstamību dziedātāja iegūst 1985. gadā uzsākot sadarbību ar Raimondu Paulu.
Pēc uzstāšanās PSRS Centrālās televīzijas ikgadējā dziesmu aptaujā "Dziesma 86"
(Песня-86) ar Paula komponēto "Nakts ugunskurs" (Ночной костер), Vaikule kļūst
pazīstama visā PSRS teritorijā. Panākumus nostiprina uzstāšanās R. Paula
jubilejas koncertos koncertzālē "Rossija", kas arī tiek translēti televīzijā.

1987. gadā dziedātāja uzvar Čehoslovākijā notiekošajā konkursā "Bratislavas
lira". Turpmākajos gados sniegusi koncertus Japānā, ASV, Vācijā, bet pēc PSRS
sabrukuma - valstīs, kas izveidojās no tās bijušajām republikām. Regulāri
darbojas Jūrmalas starptautiskā jauno dziedātāju konkursa Jaunais Vilnis žūrijā.



https://lv.wikipedia.org/wiki/Somija

Somija (somu: Suomi, zviedru: Finland), oficiāli Somijas Republika (Suomen
tasavalta, Republiken Finland), ir valsts Ziemeļeiropā, parlamentāra republika
un Eiropas Savienības locekle. Ziemeļrietumos tā robežojas ar Zviedriju,
ziemeļos ar Norvēģiju un austrumos ar Krieviju. Somiju apskalo divi Baltijas
jūras līči: dienvidu daļu apskalo Somu līcis, kurš atdala Somiju no Igaunijas,
bet rietumu daļu apskalo Botnijas līcis. Aptuveni viena trešdaļa no Somijas
teritorijas atrodas aiz Ziemeļu polārā loka.

Somijā dzīvo tikai 5,3 miljoni iedzīvotāju., lai gan pēc platības tā ir viena no
lielākajām valstīm Eiropas Savienībā. Pēc apdzīvotības blīvuma (16 cilv./km²)
Somija ir viena no visretāk apdzīvotajām Eiropas valstīm. Lielākā daļa no
iedzīvotājiem dzīvo valsts dienvidos, Somijas galvaspilsētā Helsinkos un tās
apkārtnē. Oficiālās valsts valodas ir divas: somu un zviedru valoda, lai gan 92%
no iedzīvotājiem ir somi, bet zviedri ir tikai 6%. Zviedri dzīvo galvenokārt
Olandē (Ālandu salās), šai teritorijai ir piešķirta autonomija. Somijas platība
ir 337 tūkstoši km². No kopējās teritorijas aramzeme aizņem 8%, meži — 57%,
ezeri — 9% un purvi — 26%. Somijā meži ir galvenā dabas bagātība, tie valsti
nodrošina ar kokmateriāliem un izejmateriāliem. Purvi Somiju nodrošina ar kūdru,
kuru pārsvarā izmanto kā kurināmo. Somijas krasta līnija ir ļoti robota, ar
daudzām sīkām salām un šērām. Somijai ir arī ostas, kas atvieglo valsts ārējo
tirdzniecību.

Valsts nosaukums "Somija" ir cēlies no somu pašnosaukuma suomi. Šī vārda
izcelsme nav īsti skaidra, bet viena no versijām apgalvo, ka tas ir cēlies no
baltu valodu vārda "zeme". Saskaņā ar citām versijām, nosaukums ir cēlies no
vārda suomaa, kas nozīmējot "purvainā zeme".

Daudzas tautas Somiju dēvē par "Finlandi". Šis eksonīms ir cēlies no skandināvu
vietvārda "Finnmarka" un citiem vietvārdiem, kas sākas ar "Fin(n)-". Vietu
nosaukumi, kuri sākas ar "Fin(n)-", ir ļoti bieži sastopami gan Zviedrijā, gan
Norvēģijā. Visticamāk ar šo vārdu ģermāņi apzīmēja medniekus un vācējus. Termins
"Finn" bieži ir attiecināts arī uz sāmiem.

Dažreiz Somiju dēvē arī par "Tūkstoš ezeru zemi", jo valstī ir 187 888 ezeru,
kuru platība ir lielāka par 500 m².

Pēc Somijas krusta kariem līdz 13. gadsimta beigām reti apdzīvotā Somijas
teritorija nonāca Zviedrijas pakļautībā. Somija bija Zviedrijas kontrolē līdz
pat 1809. gadam, kad tā nonāca Krievijas impērijas pakļautībā. Autonomās Somijas
lielhercogistes pastāvēšanas laikā somi sāka attīstīties kā nācija. 1917. gadā
Somija kļuva par neatkarīgu valsti.

Somijas platība ir 338 424 km². Salīdzinot ar citām Eiropas valstīm, tad tā ir
mazliet mazāka nekā Vācija un mazliet lielāka nekā Norvēģija. Somija ir 5,2
reizes lielāka nekā Latvija. Tā atrodas starp 60. un 70. platuma grādiem un ir
viena no Ziemeļvalstīm. Aptuveni trešdaļa no valsts atrodas aiz Ziemeļu polārā
loka. Ziemeļu-dienvidu virzienā Somijas garums ir 1160 kilometri (no Nuorgamas
līdz Hanko), bet rietumu-austrumu virzienā tās platums ir 540 kilometri (no
Nerpesas līdz Ilomantsi). Somijas daļu, kas atrodas uz ziemeļiem no Oulujervi
ezera, sauc par "Ziemeļsomiju", lai gan tā ir apmēram puse no valsts. Savukārt
Jiveskiles pilsēta atrodas Somijas centrālajā daļā, lai gan ģeogrāfiski tā
atrodas vairāk uz dienvidiem. Somijai sauszemes robežas ir ar Krieviju,
Norvēģiju un Zviedriju. Garākā no tām ir austrumu robeža ar Krieviju (1269 km).
Ziemeļos robežas garums ar Norvēģiju ir 716 km, bet ziemeļaustrumos ar Zviedriju
- 536 km. Somijas krastus apskalo Baltijas jūras līči. Rietumos to apskalo
Botnijas līcis, bet dienvidos - Somu līcis. Somijas upju tīkls ir blīvs. Upes ir
īsas un krāčainas. Tās izmanto elektroenerģijas ražošanai. Lielākā daļa upju
ietek Botnijas līcī. Pēc oficiāliem datiem Somijā ir 187888 ezeri, kuru platība
ir lielāka par 500 m², un 56 tūkstoši, kuru platība ir vismaz viens hektārs.
Tādēļ Somiju dažreiz dēvē arī par "Tūkstoš ezeru zemi".

Somijā ir pieci lieli fiziski ģeogrāfiskie rajoni: Dienvidsomijas zemiene,
Austrumbotnijas zemiene, Somijas ezeru zemiene, Somijas augstiene un Lapzemes
augstiene. Dienvidsomijas līdzenums plešas no Satakuntas provinces līdz pat
Krievijas robežai. Salīdzinot ar Somijas ezeru līdzenumu, šajā līdzenumā ir maz
ezeru, toties ir vairāk aramzemes. Tālāk gar rietumu krastu plešas
Austrumbotnijas līdzenums. Šo līdzenumu šķērso ļoti daudz upju, kā arī šeit ir
plašas aramzemju platības. Somijas kopējais krasta līnijas garums sasniedz
aptuveni 40 tūkstošus kilometrus, kas gandrīz atbilst Zemes apkārtmēram pa
ekvatoru. Tā ir tik gara tāpēc, ka Somijas piekraste ir ļoti izrobota un ar ļoti
daudzām sīkām salām un šērām. Kopā ir apmēram 76 tūkstoši piekrastes salas, kuru
platība ir vismaz 500 m². Ļoti daudz salas un šēras atrodas Turku pilsētas
piekrastē, kā arī Olandē (Ālandu salās). Dienvidos esošā morēna Salpauselke un
rietumos Somenselke ir divas valsts nozīmīgākās ūdensšķirtnes, kuras atdala
piekrastes rajonus no Somijas ezerzemes (Järvi-Suomi). Šī purvainā un ar mežiem
klātā teritorija, kurā ir aptuveni 42,2 tūkstoši ezeri, ir lielākā "ezeru zeme"
Eiropā. Iekšējie ūdeņi aizņem apmēram 18% no Somijas teritorijas. Tieši no
"ezeru zemes" iztek valsts nozīmīgākās dienvidu upes, kā Kokemeenjoki, Kimijoki
un Vuoksi. Šeit atrodas arī Somijas lielākais ezers - Saima ezers, kura platība
ir 4400 km². Somijas ezeri ir kuģojami, jo tie veido ezeru sistēmas. Atsevišķus
ezerus un ezeru sistēmas savā starpā saista upes. Lai gan iekšzemē kravu
transportēšanā parasti izmanto auto transportu vai dzelzceļa transportu, Somijas
dienvidaustrumdaļā var izmantot arī jūras transportu. Raksturīgi ir arī tas, ka
ezeros ir ļoti daudz salu. Somijas augstiene (Vaara-Suomi) plešas no valsts
austrumos esošās Ziemeļkarēlijas līdz Kainū provincei, dienvidos no Lapzemes.
Augstienei ir raksturīgi neskaitāmi pakalni, no kuriem visaugstākais ir Koli
kalns (347 m) Ziemeļkarēlijā. Somijas augstiene ziemeļos robežojas ar Lapzemes
augstieni. Lapzemes augstienē plešas meži un kalni (tunturi), uz kuriem aug maz
koki. Augstākās virsotne ir Pallastunturi (807 m), Illestunturi (718 m) un
Pihetunturi (540 m). Inari ezera tuvumā, kurš atrodas Lapzemes ziemeļrietumos,
tāpat kā dienvidos ir ļoti daudz ezeru. Garākās Somijas upes Kemijoki (560 km)
baseins aizņem lielu daļu no Lapzemes. Pašos Somijas ziemeļos ir arī
Skandināvijas kalni. Uz Somijas-Norvēģijas robežas atrodas valsts augstākā
virsotne - Halti kalns (1324 m).

Somijas lielāko daļu klāj taiga un purvi. No kopējās teritorijas aramzeme aizņem
tikai 8%, meži — 57% un purvi — 26%. Somijā meži ir galvenā dabas bagātība. Tie
valsti nodrošina ar kokmateriāliem un izejmateriāliem. Purvi Somiju nodrošina ar
kūdru, kuru pārsvarā izmanto kā kurināmo. Somijai ir arī ostas, kas atvieglo
valsts ārējo tirdzniecību. Akmeņi, kuri ir pēc pēdējā ledus laikmeta ir
izkaisīti pa visu valsti, galvenokārt sastāv no granīta.

Somijas klimatu nosaka valsts novietojums mērenās joslas pašos ziemeļos pie
robežas ar polārajiem apgabaliem. Šajos apgabalos ir ļoti auksts un tur parasti
dzīvo maz iedzīvotāju. Pateicoties Golfa straumei, Somijas klimats ir maigs, lai
gan pašos valsts ziemeļos ir auksts. Klimats ir ļoti svarīgs faktors preču
pārvadāšanai. Somijas vidējā gaisa temperatūra ir nedaudz zemāka nekā Latvijā.

Somijā pirmā līmeņa administratīvā iedalījuma vienība ir lēne (somu: läänit,
zviedru: län). Visu valsti iedala sešās lēnēs, no kurām tikai Olandei ir
autonomija. Lēņu pakļautībā darbojas policija, prokuratūra un citas valsts
iestādes.

Sīkāk Somija tiek iedalīta 20 reģionos (somu: maakunta, zviedru: landskap). Tos
iedala vēl 74 apakšreģionos (seutukunta, ekonomisk region), un visbeidzot kopš
2009. gada Somija tiek sadalīta arī 348 pašvaldības (kunta, kommun). Pirms tam
bija 415 pašvaldības.

Somijas konstitūcija ir pieņemta 1919. gadā. Vēlāk ir izdarīti vairāki grozījumi
un papildinājumi. Pēdējais labojums konstitūcijā ir veikts 2000. gada 1. martā.
Būtiskākais labojums bija pilnvaru izlīdzināšana starp Somijas prezidentu,
parlamentu un valsts padomi. Tādēļ no prezidentālas republikas Somija kļuva par
pusprezidentālu republiku. Vienpalātas parlamentam (somu: eduskunta, zviedru:
riksdag), kurš sastāv no 200 locekļiem, pieder likumdošanas vara. To uz četriem
gadiem ievēl proporcionālās vēlēšanās. Somijas pilsoņi tikai no 18 gadu vecuma
var iet uz vēlēšanām. Kopš konstitucionālās reformas valsts padome
(valtioneuvosto, statsrådet) nav tieši atbildīga parlamenta priekšā.

Somijas premjerministru tieši ievēl parlaments, savukārt pārējos valsts padomes
locekļus pēc premjerministra ierosinājuma apstiprina prezidents. Kopš 2011. gada
premjerministrs ir Jirki Katainens. Somijas prezidentu uz 6 gadiem ievēlē
vispārējās divpakāpju vēlēšanās. Prezidentam ir plašas tiesības, viņš izdod
lēmumus un dekrētus, var uzlikt veto parlamenta paziņotajiem likumprojektiem.
Prezidents vada Somijas ārpolitiku, kā arī ir bruņoto spēku augstākais
virspavēlnieks un ieceļ augsta ranga valsts ierēdņus un tiesnešus. Kopš 2012.
gada Somijas prezidents ir Sauli Nīniste. Augstāko izpildvaru realizē valsts
padome un prezidents.

Somijā nav atsevišķa kontitucionālā tiesa. Pārvaldes orgānu darbību izskata
parastajās tiesās. Somijas tiesu varu spēcīgi ir ietekmējusi Zviedrija, kuras
pakļautībā somi bija līdz 1809. gadam. Kopš pievienošanās Eiropas Savienībai
1995. gadā, Somijas likumos kā nepieciešamība ir ieviesti daudzi Savienības
tiesību akti. Parastā tiesu sistēma ir strukturēta trīs līmeņos. Ikvienu lietu
vispirms izskata 56 rajonu tiesās (käräjäoikeus), bet pēc tam apelāciju var
iesniegt sešās augstākajās tiesās (hovioikeus, hovrätt). Visbeidzot pēc
stingriem noteikumiem lietu var iesniegt izskatīt Somijas Augstākajai tiesai
(korkein oikeus, högsta domstolen).

Somijas drošības un aizsardzības politikas pamatā ir tās pieredze Otrajā
pasaules karā. Somijas loma starptautiskajās attiecībās ir vienota neitralitāte.
Tautas prātos ir palikusi apziņa, ka nevar paļauties uz sabiedrotajiem un, ja
sāksies karš, tad valsts aizsardzība primāri būs janodrošina pašiem. Somijas
aizsardzības politika ir vērsta uz "kopējo aizsardzību"
(kokonaismaanpuolustus)., kuras uzdevums ir nodrošināt valsts suverenitāti,
teritoriālo integritāti un demokrātisku konstitūciju. Starptautiskajās
attiecības tā cenšas ievērot neitralitāti, lai gan tā 1994. gadā kļuva par
organizācijas "Partnerattiecības mieram" locekli, bet 1997. gadā arī par
Eiroatlantijas sadarbības padomes locekli. Pašlaik somu karavīri ir
iesaistījušies arī NATO vadītajos drošības spēkos Kosovā un Afganistānā, lai gan
nav NATO locekle. Pievienošanās NATO ir viens no strīdīgākajiem jautājumiem
Somijas sabiedrībā. Iepriekšējā prezidente Tarja Halonena uzskatīja, ka Somijai
nav nepieciešams iestāties NATO,[nepieciešama atsauce] kā arī vairums somu ir
noskaņoti negatīvi pret šo organizāciju.[nepieciešama atsauce]

2006. gadā Somijas bruņoto spēku (Puolustusvoimat) budžets bija 5,7% no valsts
budžeta, kas apmēram atbilst 2,27 miljardiem eiro. No iekšzemes kopprodukta
militārie izdevumi veido 1,6%. Somijā pastāv obligātā karaklausība. Militārā
apmācība ilgst no 6 līdz 12 mēnešiem. No obligātās karaklausības atbrīvoti ir
tikai Jehovas liecinieki un autonomās Olandes iedzīvotāji. Kopš 1995. gada
karaklausībā brīvprātīgi var doties arī sievietes. Somijas bruņotajos spēkos
miera laikā dienē 35 tūkstoši karavīri, no kuriem 26 tūkstoši ir iekļauti
armijā, 5 tūkstoši - flotē, bet 4 tūkstoši - gaisa spēkos. Vēl apmēram 35
tūkstoši somu katru gadu tiek iesaukti rezervistu apmācībās. Līdz ar to, ja
sākas karš, Somijas bruņoto spēku kopējais karavīru skaits īsā laikā var pieaugt
līdz 520 tūkstošiem.

Mūsdienās Somija ir viena no turīgākajām valstīm Eiropas Savienībā. 2005. gadā
Somijas pirkspējas izdekss bija 111, salīdzinoši, Eiropas Savienības vidējais
indekss ir 100. 2006. gadā kopējais eksporta apgrozījums bija 61,40 miljardi
eiro, bet importa apgrozījums - 55,89 miljardi eiro. Nozīmīgākie tirdzniecības
partneri bija Vācija (11,3%), Zviedrija (10,5%) un Krievija (10,1%).

Vēl 20. gadsimta sākumā Somija bija viena no nabadzīgākajām Eiropas valstīm.
Šajā laikā Somijā nodarbojās ar papīra ražošanu un dzelzs liešanu. Tikai pēc
Otrā pasaules kara strauji attīstījās lauksaimniecība. Pēc kara strauji pieauga
industrializācijas apmēri, jo Somijai bija jānomaksā reparācijas Padomju
Savienībai. Divdesmit gadu laikā attīstījas dažāda veida saimniecības. Nozīmīgas
kļuva elektrotehniskā rūpniecība, naftas ķīmijas, mašīnrūpniecība un dažādu
transporta iekārtu ražošana. Par vēl vienu nozīmīgu nozari kļuva kuģu
būvniecība.

Kopš 20. gadsimta 70. gadiem Somijas enerģētikā nozīmīgu vietu ieņem
atomenerģētika.

Straujā ekonomiskā izaugsme apstājās 1991. gadā, kad sabruka Padomju Savienība,
jo tieši ar šo valsti Somijai bija ļoti cieši tirdzniecības sakari. Pēc smagas
ekonomiskās krīzes iekšzemes kopprodukts (IKP) samazinājās par 13%, savukārt no
1990. līdz 1994. gadam bezdarba līmenis pieauga no 3,4% līdz 18,4%. Krīzes
rezultātā tika restrukturēta Somijas saimniecība. Lai stabilizētu valsts
budžetu, vairāki valsts uzņēmumi tika privatizēti. Tajā pašā laikā valsts
ieguldīja naudu jaunāko tehnoloģiju apgūšanai augstskolās. Pēc tam arī ieguldīja
mikroelektronikā. Šajā jomā veiksmīgi attīstījās uzņēmums "Nokia", kurš kļuva
par dzinējspēku ekonomikas atveseļošanās procesā. Pievienošanās Eiropas Kopienai
1995. gadā veicināja ekonomikas nostabilizēšanos. Pārkārtojot saimniecību, līdz
2001. gadam bezdarba līmenis bija jau samazināts līdz 9,2%. Vēlāk bezdarba
līmenis vēl samazinājās, 2007. gadā tas sasniedza 6,9%.

Somijas meži ir valsts nozīmīgākais dabas resurss. Tādējādi koksnes un papīra
rūpniecība ir dominējošās ražošanas nozares valstī. 17. gadsimtā Somija bija
pasaulē lielākā darvas eksportētāja, savukārt jau 19. gadsimtā lielākā daļa no
uzņēmumiem bija kokzāģētavas. Līdz pat 1970. gadiem vairāk kā puse no Somijas
eksporta allaž bija koksne un papīrs. Mūsdienās tā sastāda tikai 12% no eksporta
no rūpnieciskās ražošanas, un katru gadu tiek izzāģēti aptuveni 75 miljoni m³
koksnes. Uzņēmumi "Stora Enso", "UPM-Kymmene" un "M-real" pēdējos gados iegulda
lielus līdzekļus, lai attīstītos citās valstīs, un ir kļuvuši par vieniem no
līderiem papīra rūpniecībā. Pēdējos gados strauji attīstās arī metālapstrāde, kā
arī elektronikas rūpniecība. Elektropreču ražošanas apjomi no 1995. līdz 2006.
gadam ir četrkāršojušies. Lauvas tiesu šajā nozarē aizņem telekomunikāciju
uzņēmums "Nokia". "Nokia" apgrozījums gadā ir 41,1 miljardi eiro, līdz ar to tas
ir lielākais uzņēmums Somijā. Citi pazīstami somu uzņēmumi ir "Fiskars", "Kone",
"Valmet" un "Sisu Auto".

Somijā dzīvo aptuveni 5,3 miljoni iedzīvotāji. Tā kā pēc platības tā ir liela
valsts, tad tās vidējais apdzīvotības blīvums ir mazs, tas ir, 16 cilvēki uz
kvadrātkilometru. Iedzīvotāji ir ļoti nevienmērigi sadalīti pa valsts
teritoriju. Lapzemē, Somijas ziemeļos, iedzīvotāju blīvums ir vēl mazāks, tas
ir, tikai 1,9 cilvēki uz km², savukārt aptuveni 40% Somijas iedzīvotāji dzīvo
Dienvidsomijā, kur apdzīvotības blīvums sasniedz 62,6 cilvēkus uz km². Aptuveni
1,23 miljoni dzīvo Helsinku aglomerācijā. Nākamās lielākās pilsētas ir Tampere,
Turku un Oulu.

Somijas kultūra ir veidojusies galvenokārt ietekmējoties no Rietumeiropas un
Krievijas. Spēcīga ir bijusi Zviedrijas, kuras pakļautībā somi bija vairākus
gadsimtus, un Vācijas ietekme, ar kuru somiem vienmēr ir bijuši cieši
tirdzniecības sakari. Krievu kultūras ietekme vienmēr ir bijusi jūtama
Austrumsomijā un Karēlijā. Pēc abiem pasaules kariem Somijā ļoti ātri izplatījās
Rietumeiropas popkultūra. Lai gan urbanizācijas rezultātā Somijas kultūra kļūst
arvien globālāka, valstī, īpaši lauku teritorijās, joprojām tiek piekoptas arī
somu tradīcijas, piemēram, iešana somu pirtī.

Jau pirms mūsu ēras somi bija bagāti ar mutvārdu tautasdziesmām, kurās
galvenokārt tika apdziedātas tēmas no somu mitoloģijas. Pirmie literālie teksti
tika sarakstīti 13. gadsimtā, kad Somijā tika ieviesta kristietība. Ļoti maz
tekstu no šiem laikiem ir saglabājušies līdz mūsdienām. Tie bija latīņu valodā
sarakstītie sakrālie teksti. Pirmie teksti somu valodā tika sarakstīti
Reformācijas laikā 16. gadsimtā. Jauno Derību somu valodā 1548. gadā iztulkoja
Mikaela Agrikola (Mikael Agricola).

No mūsdienu autoriem Mika Valtari (Mika Waltari) ir slavenākais somu rakstnieks,
kura darbi ir plaši izplatīti arī ārzemēs. Viņa slavenākais darbs, vēsturiskais
romāns "Sinuhe, ēģiptietis" (Sinuhe Egyptiläinen, 1945), ir iztulkots aptuveni
30 valodās, kā arī 1954. gadā Holivudā pēc šī darba motīviem tika uzņemta filma.
Starptautisku slavu ir ieguvis arī Somijā dzīvojošās zviedru rakstnieces Toves
Jansones (Tove Jansonn) darbs "Trollīši Mumini".

Mūsdienās Somijā ļoti populāra ir smagā metāla mūzika, piemēram, mūzikas topos
regulāri ir smagā metāla grupas "Children of bodom" dziesmas. Vēl pavisam nesenā
pagātnē pasaules slavu ieguva tādas roka un metāla grupas kā "HIM", "The Rasmus"
un "Nightwish". Somu dziedātāji regulāri piedalās arī Eirovīzijā. 2006. gada
Eirovīzijā pirmo reizi uzvarēja Somijas pārstāvji, smagā roka grupa "Lordi".
Slavena ir arī grupa "Leningrad Cowboys", kuri nodarbojas ar pazīstamām popa un
roka dziesmu interpretēšanu. Visā pasaulē pazīstamus hītus ir iedziedājuši arī
cita somu grupa "Bomfunk MC’s".

Somija ir uzskatāma par sportu mīlošu valsti gan pašu sportistu, gan skatītāju
vidū. Aptuveni 1,1 miljons iedzīvotāju (piektā daļa no iedzīvotājiem) ir kāda
sporta kluba biedrs. Nozīmīgus sporta notikumus pie TV ekrāniem regulāri skatās
aptuveni 1,4 miljoni skatītāju.

Panākumi sporta sacensībās dod lielu daļu no to nacionālās identitātes. Panākumu
guvuši sportisti tiek pielīdzināti valsts varoņiem, it īpaši 1920. gadu somu
sportisti, kuri guva uzvaras starptautiskās sacensībās. 1924. gada Vasaras
Olimpiskajās spēlēs, kuras notika Parīzē, somu sportisti pat bija otrajā vietā
iegūto medaļu kopvērtējuma tabulā. Pāvo Nurmi (viens no "Lidojošajiem somiem")
ieguva deviņas zelta medaļas un kļuva par vienu no visu laiku labākajiem
sportistiem Olimpiskajās spēlēs, kā arī viņš ir medaļām bagātākais vieglatlēts
Olimpiskajās spēlēs. Olimpiskajās spēlēs un ne tikai allaž veiksmīgi ir
startējuši arī šķēpa metēji, piemēram, 2007. gada šķēpa mešanā par pasaules
čempionu kļuva Tero Pitkemeki. Nacionālās pašapziņas celšanai lielu artavu dod
arī uzvaras pret to kaimiņvalstīm, it īpaši, pret Zviedriju, kuras pakļautībā tā
bija vairākus gadsimtus.

1952. gadā Somijas galvaspilsētā Helsinkos norisinājās Vasaras Olimpiskās
spēles. Tām vajadzēja notikt jau 1940. gadā, bet tās tika atceltas Otrā pasaules
kara dēļ. Valstī ir arī senas ziemas sporta veidu tradīcijas. Olimpiskās un
pasaules čempionāta medaļas regulāri iegūst somu distanču slēpošanas sportisti.
Pēdējos gados panākumus gūst arī tramplīnlēcēji.

Viens no populārākajiem komandu sporta veidiem ir hokejs. Tādi hokejisti kā Tēmu
Selenne, Saku Koivu un Jere Lehtinens (Jere Lehtinen) ir kļuvuši par Nacionālās
hokeja līgas zvaigznēm. Arī Somijas hokeja līga ir viens no vadošajām Eiropā.
Somijas hokeja izlase lielāko panākumu guva 1995. gadā, kļūstot par pasaules
čempioniem hokejā. Somijā futbolam nav izveidojušās nozīmīgas tradīcijas.
Somijas futbola izlase vēl nekad nav spēlējusi ne Eiropas Čempionātā, ne
Pasaules kausā. Tomēr daži somu futbolisti kā Jari Litmanens (Jari Litmanen),
Sami Hīpijā (Sami Hyypiä) un Mikaels Forsels (Mikael Forssell) ir spēlējuši
slavenos Eiropas futbola klubos, tādā veida popularizējot futbolu savā valstī.
Toties Somijas sieviešu futbola izlase pārsteidzoši iekļuva 1995. gada Eiropas
Čempionāta finālturnīrā.

Ļoti populārs Somijā ir arī autosports. Par Formula 1 čempioniem ir kļuvuši Kimi
Reikenens, Mika Hekinens un Keke Rosbergs. Somu sportisti dominē arī
autorallijā. Gandrīz puse no Pasaules rallija čempioniem ir bijuši somi.



https://lv.wikipedia.org/wiki/YouTube

YouTube (izrunā: [ˈjuːtuːb]) ir video koplietošanas tiešsaistes sociālā tīkla
tīmekļa vietne, kurā tā apmeklētāji var ievietot, skatīties un izmantot dažādus
video failus. Šos failus lietotāji var novērtēt, pie katra faila norādīts tā
skatījumu skaits.

2005. gada februārī YouTube izveidoja Stīvs Čens, Čads Harlijs, Javeds Karims.
Domēns www.youtube.com ir aktīvs kopš 2005. gada 14. februāra. 2006. gada
novembrī Google Inc. nopirka YouTube par 1,65 miljardiem USD.

Ik minūti YouTube nonāk 72 stundas videomateriālu. Šajā tīmekļa vietnē tiek
veikta arī cenzūra. Dažas valstis ir arī bloķējušas pieeju šai tīmekļa vietnei,
piemēram, Ķīna un Maroka 2008. gadā, Taizeme 2006. un 2007. gadā un citas
valstis.

Pēc Č. Harlija un S. Čena teiktā, ideja par YouTube radās ballītes laikā, kad
viņi saskārās ar grūtībām, kuras radīja vēlme dalīties ar ballītes laikā
uzņemtajiem video. Karimam ideja bija izveidot iepazīšanās portālu, kur
lietotāji tiktu sadalīti pa tēmām pēc viņu ievietotajiem video. Karims
iespaidojās no iepazīšanās portāla hotornot.com, kur lietotāji var augšuplādēt
attēlus ar sevi, kurus pēc tam vērtēja citi lietotāji.

Līdz 2005. gada decembrim YouTube mājaslapa tika apmeklēta jau 50 miljonus reižu
dienā. Līdz 2006. gada maijam, saskaņā ar alexa.com, YouTube sasniedza 200
miljonu skatījumu dienā, un jau līdz augusta vidum tā vairākas reizes sasniedza
700 miljonu apmeklējumu dienā atzīmi, kā arī kļuva par desmito apmeklētāko mājas
lapu Amerikas Savienotajās valstīs. Ziņu aģentūra New York Post novērtēja, ka
YouTube varētu būt no 600 līdz 1000 miljoniem dolāru vērta. Līdz 2006. gada
jūlijam tajā katru dienu tika ievietoti vairāk kā 65`000 video.

Lai arī YouTube oficiālā atklāšanas diena ir 2005. gada 14. februāris, pirmais
video tika augšupielādēts 2005. gada 23. aprīlī. Video nosaukums ir Me at the
zoo. Šo video uzņēma Jakovs Lapitskis, un tas ir tikai 19 sekundes garš, parādot
vienu no YouTube dibinātājiem – Javedu Karimu – Sandjego zooloģiskajā dārzā.



https://lv.wikipedia.org/wiki/Div%C5%A1%C4%B7aut%C5%86u_asinsz%C4%81le

Divšķautņu asinszāle (latīņu: Hypericum perforatum) ir asinszāļu dzimtai
piederošs ārstniecības augs, ko lieto pret dažādām, ar asinsrites darbību
saistītām kaitēm, sāpēm un krampjiem, bezmiegu un depresiju, un citiem veselības
traucējumiem.

Lai arī dažviet Hypericum perforatum tiek īpaši kultivēta kā vērtīgs
ārstniecības augs, daudzi jau gadsimtiem to uzskata par indīgu nezāli. Lopiem
šis augs ir ļoti kaitīgs un tā apēšana var novest līdz centrālās nervu sistēmas
traucējumiem, spontānam abortam un pat nāvei.

Dzimtas bioloģiskais nosaukums “hypericum” cēlies no grieķu valodas vārdiem
hyper - virs un eikon - ikona, attēls, bilde un saistīts ar seno tradīciju Sv.
Jāņa Kristītāja dienā, t.i., 24. jūnijā, kad tiek svinēti arī vasaras
saulgrieži, pakārt ziedošos augus mājās virs kāda attēla, lai aizdzītu prom
ļaunumu un ļaunos garus. No šīs paražas arī cēlies auga angliskais nosaukums —
“St. John's Wort” jeb “Svētā Jāņa ārstniecības zāle“. Sugas nosaukumā ietvertais
vārds “perforatum” norāda uz mazajiem caurumiņiem asinszāles lapās, ko var labi
aplūkot, paceļot un turot augu pret gaismu.

Divšķautņu asinszāle ir daudzgadīgs, 30–100 cm garš lakstaugs ar augšdaļā zarotu
stublāju, iegarenām lapām un dzelteniem, skarās sakārtotiem ziediem. Asinszāle
zied no jūlija līdz septembrim. Tās ziedu auglis ir pogaļa.

Ārstnieciskā asinszāle aug Eiropā un Amerikā. Bieži sastopama pļavās, mežos un
pie tīrumiem.

Pirmkārt — to liecina jau šī auga latviskais nosaukums — asinszāli lieto
asinsrites sistēmas uzlabošanai un ar asinsriti saistītu slimību, piem.,
anēmijas ārstēšanai. Asinszāle attīra asinis organismā, un aptur asiņošanu, to
lieto arī pie menstruāciju traucējumiem. Drogai piemīt spēcīgas antiseptiskas un
pretiekaisuma īpašības; to izmanto iekšķīgi kuņģa un zarnu trakta iekaisumu
gadījumos, kuņģa čūlas, aknu un aizkuņģa dziedzera saslimšanas gadījumos, kā arī
ārīgi — dažādu mutes dobuma gļotādas iekaisumu ārstēšanai.

Otrkārt, asinszāle ir pazīstams ārstnieciskais līdzeklis depresijas ārstēšanai.
Pēdējā laikā Eiropā, it īpaši — Vācijā to izmanto kā alternatīvu ķīmiski
sintizētajiem antidepresantiem, tomēr klīniskajos pētījumos nav iegūti
pierādījumi par tās efektivitāti. Asinszāles drogas palīdz pret bezmiegu,
spriedzi, dažādām neirozēm.

Asinszāle esot efektīvs līdzeklis organisma šūnu atjaunošanai un pat HIV/AIDS
profilaksei.

Asinszāle retos gadījumos var radīt vieglas nevēlamas blakusparādības, piemēram,
reiboni, apjukumu un nogurumu. Tāpat asinszāli nevajadzētu lietot kopā ar citiem
līdzekļiem, kas ceļ serotonīna līmeni, it īpaši citiem antidepresantiem, jo ir
risks iegūt serotonīna sindromu.



https://lv.wikipedia.org/wiki/Horv%C4%81tija

Horvātijas Republika (horvātu: Republika Hrvatska) ir valsts Eiropā, Balkānu
reģionā, tās galvaspilsēta ir Zagreba. Tā robežojas ar Slovēniju un Ungāriju
ziemeļos, Serbiju ziemeļaustrumos, Bosniju un Hercegovinu austrumos, Melnkalni
dienvidaustrumos un Adrijas jūru dienvidos.

2007. gada 17. oktobrī Horvātija tika ievēlēta par ANO Drošības padomes biedru
uz 2008. un 2009. gadu. Kopš 2009. gada 1. aprīļa Horvātija ir NATO dalībvalsts.
2011. gada 9. decembrī Horvātija un Eiropas Savienība parakstīja pievienošanās
līgumu un 2013. gada 1. jūlijā tā kļuva par 28. Eiropas Savienības dalībvalsti.

Horvātija atrodas Eiropas dienvidos, Adrijas jūras austrumu krastā, Balkānu
pussalas rietumos. Tā ir 56 542 km2 liela. Valstī dzīvo 4,44 miljoni
iedzīvotāju. Horvātijas galvaspilsēta ir Zagreba (779 000 iedz.). Ir lielas
kalnu grēdas. Augstākā virsotne ir 1830 m augsta.

Horvātija sastāv no divām daļām - kontinentālās daļas, kura izvietota valsts
iekšienē un Adrijas jūras piekrastes, kura izstiepusies lielā attālumā. Adrijas
jūras piekrastei šajā vietā ir raksturīgs liels salu skaits, kuras ir izstieptas
paralēli krastam ziemeļrietumu-dienvidaustrumu virzienā. Pavisam 1145 salas
aizņem 2500 km2 lielu teritoriju, no kurām apdzīvotas ir 47 salas. Salās atrodas
3 no 8 Horvātijas nacionālajiem parkiem. Krasta līnijas garums ir ļoti liels
lielā salu daudzuma dēļ - 5 835 km, no kuriem 1 777 km ir kontinentālās
piekrastes garums, bet 4 058 km ir salu krastu kopgarums. Ziemeļos Horvātija
robežojas ar Slovēniju (670 km), ziemeļaustrumos ar Ungāriju (329 km), austrumos
ar Serbiju (241 km), dienvidos ar Bosniju un Hercegovinu (932 km) un Melnkalni
(25 km).

Saskaņā ar 1990. gada 22. novembrī pieņemto konstitūciju Horvātija ir
parlamentāra republika. Prezidentu ievēl vispārējās vēlēšanās uz 5 gadiem. Kopš
2015. gada februāra prezidente ir Kolinda Grabara-Kitaroviča. Izpildvara ir
Ministru padomei. Horvātijas premjerministrs ir Tihomirs Oreškovičs (no 2016.
gada janvāra). Horvātijas parlaments (Sabor) ir vienpalātas likumdevēja iestāde,
ko veido 160 tiešās vēlēšanās uz četriem gadiem ievēlēti locekļi.

Par Horvātijas milzīgo kultūras mantojumu liecina seši Pasaules kultūras
mantojuma objekti un astoņi nacionālie parki. Horvātijas kultūrbagātība
atspoguļo arī tās dažreiz nemierīgo vēsturi, sākot ar Romas impērijas laiku un
vēlāk ar atrašanos uz Austroungārijas un Osmaņu impērijas robežām.

Horvātijā ir vairāk nekā 400 000 aktīvu sportistu. Populārākais sporta veids
valstī ir futbols. Horvātijas Futbola federācijā ir reģistrēti 118 000
sportisti. Horvātijas pazīstamākie futbola klubi ir Splitas "Hajduk" un GNK
Dinamo Zagreb.



https://lv.wikipedia.org/wiki/Polija

Polija (poļu: Polska), oficiāli Polijas Republika (Rzeczpospolita Polska), ir
viennacionāla valsts Centrāleiropā, kas robežojas ar Vāciju rietumos, Čehiju un
Slovākiju dienvidos, Ukrainu un Baltkrieviju austrumos, un Lietuvu un Krieviju
(Kaļiņingradas apgabalu) ziemeļos. Ziemeļos tās krastus apskalo Baltijas jūra,
kur Polijai ir jūras robeža ar Zviedriju un Dāniju. Polijas kopējā platība ir
312 679 km², un tā ir 69. lielākā valsts pasaulē un 9. lielākā valsts Eiropā.
Valstī dzīvo vairāk nekā 38 miljoni iedzīvotāju. Ļoti daudz cilvēku dzīvo
lielajās pilsētās, īpaši valsts galvaspilsētā Varšavā, vēsturiskajā
galvaspilsētā Krakovā un Lodzā, Polija ir sestā visblīvāk apdzīvotā valsts
Eiropas Savienībā.

Pirmā Polijas valsts izveidojās 966. gadā teritorijā, kas atbilst mūsdienu
Polijas teritorijai. 1025. gadā tā kļuva par karalisti. 1569. gadā Polijas
karaliste apvienojās ar Lietuvas lielkņazisti un izveidoja Polijas-Lietuvas
ūniju. Šī savienība izjuka 1795. gadā, un Polija tika sadalīta starp Krieviju,
Prūsiju un Austriju. 1918. gadā pēc Pirmā pasaules kara Polija atguva
neatkarību, bet to atkal zaudēja Otrajā pasaules karā, kad Poliju okupēja
nacistiskā Vācija un Padomju Savienība. 1944. gadā Polijā tika atjaunota
neatkarība, bet izveidotā Polijas Tautas Republika bija sociālistiska Padomju
Savienības satelītvalsts, kurā valdīja komunistiskā partija. 1980. gadā Polijā
aizsākās Austrumeiropas atbrīvošanās no komunistu varas un 1989. gadā šeit
notika pirmās brīvās vēlēšanas pēckara gados, valsti neoficiāli sāka dēvēt par
"Trešo Polijas Republiku".

Mūsdienās Polijā ir parlamentāra demokrātija. Polija ir Eiropas Savienības,
NATO, ANO, ESAO, PTO un citu starptautisku organizāciju dalībvalsts.

Ir vairākas teorijas par to, kā ir cēlies poļu pašnosaukums Polska. Saskaņā ar
vienu no visplašāk izplatītākajām teorijām, Polijas nosaukums ir cēlies no
poļanu (polanie) cilts nosaukuma, kas tulkojumā nozīmē "klajumu ļaudis". Viņi
dzīvoja Lielpolijas reģionā. Agrāk Polija bija zināma arī ar latīņu nosaukumiem
Terra Poloniae ("Polijas zeme") un Regnum Poloniae ("Polijas Karaliste").

Persieši un lietuvieši Poliju attiecīgi dēvē par Lachistan un Lenkija. Šis
nosaukums ir cēlies no Mazpolijā dzīvojošās cilts nosaukuma lędzianie.

Mūsu ēras pirmajā gadu tūkstotī Polijas teritoriju apdzīvoja vairākas
rietumslāvu ciltis. 10. gadsimtā poļu zemes, kas atradās starp Odru, Vislu un
Bugu, apvienojās un sāka veidoties Polijas valsts. 966. gadā Pjastu dinastijas
pirmais karalis Meško I pieņēma katolismu kā valsts oficiālo reliģiju un
nodibināja kontroli pār Polijas teritoriju. 1025. gadā Polija tika pasludināta
par karalisti. 12. gadsimts bija feodālās sadrumstalotības periods, kad Polijas
teritorijā izveidojās vairākas sīkas, gandrīz pilnīgi neatkarīgas kņazistes. 13.
gadsimtā valstij uzbruka Batija un Zelta Ordas hanu karapulki.

1320. gadā karalis Vladislavs I atkal apvienoja valsti. 1386. gadā starp Poliju
un Lietuvas lielkņazisti tika noslēgta Krēvas ūnija. Lietuvas lielkņazs Jagailis
kļuva par Polijas karali Vladislavu II, aizsākot Jagellonu dinastiju. 1569. gadā
saskaņā ar Ļubļinas ūniju Polijas un Lietuvas lielkņaziste izveidoja vienu
Polijas-Lietuvas valsti. Tā kļuva par vienu no lielākajām valstīm Eiropā. Valsts
īpatnība bija tās iekārta — muižnieku demokrātija ar ievēlējamu karali.

16. un 17. gadsimtā Polija vairākkārt karoja ar Zviedriju, Krieviju,
Brandenburgu un Osmaņu impēriju. Sākot no 17. gadsimta vidus, karos ar Zviedriju
un Krieviju valsts novājinājās, un nonāca apkārtējo valstu ietekmē. 1791. gadā
Polijā tika pieņemta pirmā rakstītā konstitūcija Eiropā.

Trīs Polijas-Lietuvas dalīšanu (1772., 1793. un 1795. gadā) rezultātā Polija
pazuda no pasaules kartes kā neatkarīga valsts uz 123 gadiem. Tā tika sadalīta
starp Krieviju, Prūsiju un Austriju. Notika daudzas poļu sacelšanās, bet valsts
neatkarība tika atjaunota tikai pēc Pirmā pasaules kara Juzefa Pilsudska vadībā.

1926. gada maijā J. Pilsudskis puča rezultātā nodibināja Polijā autoritāru
režīmu.

Otrais pasaules karš Eiropā sākās ar Vācijas iebrukumu Polijā 1939. gada 1.
septembra rītā. 17. septembrī, pamatojoties uz Molotova-Ribentropa paktu, PSRS
iebruka Polijā no austrumiem, un līdz 6. oktobrim abi agresori bija okupējuši
valsti pilnībā.

Cīņai par neatkarību poļi izveidoja Polijas pagrīdes valsti ar paralēlām
pārvaldes struktūrām.

Pēc kara 1944. gadā Polija tika atjaunota kā neatkarīga sociālistiska Polijas
Tautas Republika ar komunistisko partiju pie varas. Polija bija PSRS
satelītvalsts un viena no vadošajām Varšavas pakta valstīm. Bijušās Polijas
austrumu teritorijas palika PSRS sastāvā, bet, pamatojoties uz Jaltas un
Potsdamas konferenču lēmumiem, Polijai piešķīra bijušās Vācijas austrumu
teritorijas un daļu no Austrumprūsijas.

1980. gada septembrī Gdaņskā tika nodibināta arodapvienība Solidaritāte, kuras
uzsāktā cīņa par valsts demokratizāciju tiek vērtēta kā sociālisma norieta
sākums Austrumeiropā. Pamatojoties uz Apaļā galda lēmumiem 1989. gadā Polijā
notika pirmās brīvās vēlēšanas pēc Otrā pasaules kara.

Polija atrodas Centrāleiropā. Tā ir liela valsts, kuras platība ir 312 685 km²
(69. vieta pasaulē, 9. vieta Eiropā). Polijas teritorijas lielāko daļu aizņem
zemienes (ziemeļu un centrālajos rajonos). Ziemeļos Poliju apskalo Baltijas
jūra, kuras piekraste ir zema un smilšaina. Ziemeļos ir pauguru un morēnu
reljefa josla ar daudziem ezeriem, piemēram, Mazuru un Pomožes ezeru augstiene.
Centrālajos rajonos rietumu-austrumu virzienā stiepjas Lielpolijas un
Mazovijas-Podlases zemienes. Dienvidos no tām atrodas Silēzijas, Mazpolijas un
Ļubļinas augstienes, kuras sadala Vislas ieleja. Gar Polijas dienvidu robežu
stiepjas kalni — Sudeti, Karpati, Beskidi un Besčadi. Augstākā virsotne ir Risi
kalns (2499 m) Tatros uz Slovākijas robežas. Polijā ir biezs upju tīkls,
lielākās no tām ir Visla un Odra. Ezeri pārsvarā atrodas valsts ziemeļos.
Lielākie ezeri ir Sņardvijs un Mamrijs. Meži aizņem aptuveni 30% no Polijas
teritorijas. Īpaši daudz meži ir kalnos un valsts rietumos un ziemeļos. Polijas
robežas garums ir 3528 km, no kuriem sauszemes robežas garums ir 3054 km, bet
jūras robežas — 528 km. Polijas robežu garums ar citām valstīm ir šāds:

Polijai raksturīga relatīvi silta vasara un auksta ziema. Valsts ģeogrāfiskais
novietojums ir tāds, ka tās klimatu ietekmē dažādas gaisa masas un atmosfēras
frontes, tāpēc laikapstākļi Polijā ir nepastāvīgi un mainīgi. Aukstākais
arktiskais gaiss no Krievijas un Skandināvijas valsts teritorijā sastopas ar
siltajām gaisa masām, kas plūst no rietumiem. Daži teic, ka Polijā ir seši
gadalaiki, jo pavasaris un rudens tiek sadalīti vēl divos laikapstākļu ziņā
atšķirīgos periodos katrs. Gada vidējais nokrišņu daudzums ir apmēram 600 mm,
bet teritoriāli tas atšķiras. Zemienes valsts vidienē gadā saņem apmēram 450 mm
nokrišņu, bet kalnu rajoni — dažkārt pat vairāk nekā 1450 mm. Ziemā sniega sega
klāj lielāko daļu Polijas kalnu apgabalu un apmēram pusi no līdzenuma.

Polija ir demokrātiska parlamentāra republika, tomēr prezidentam ir zināma
ietekme uz politikas veidošanu. Pašreizējā konstitūcija pieņemta 1997. gadā.

Polijas valsts galva ir prezidents (Prezydent Rzeczypospolitej Polskiej), kuru
ievēl vispārējās vēlēšanās. Ja pirmajā vēlēšanu kārtā kāds no kandidātiem netiek
ievēlēts ar absolūtu balsu vairākumu, tiek rīkota otrā vēlēšanu kārta, kurā
piedalās divi kandidāti, kuri ieguvuši visvairāk balsu. Prezidenta vēlēšanas
notiek ik pēc pieciem gadiem.

Likumdevēja vara ir divpalātu parlaments — apakšpalāta — Sejms (Sejm) (460
deputāti) un augšpalāta — Senāts (Senat). Seimu ievēl tiešās proporcionālās
vēlēšanās pēc D'Honda metodes, bet Senātu ievēl pēc retāk sastopamā bloku
balsošanas (plurality bloc voting) principa. Lai iekļūtu parlamentā, noteikta 5%
vēlēšanu barjera. Vēlēšanas notiek ik pēc četriem gadiem. Pēdējās notika 2007.
gadā. Īpašos gadījumos abas palātas notur kopīgas sēdes, tad šis likumdošanas
orgāns saucas — Nacionalā asambleja (Zgromadzenie Narodowe).

Polijas izpildvara ir Ministru kabinets (Rada Ministrów) ar premjerministru
(Prezes Rady Ministrów) vadībā. Formāli Ministru prezidentu ieceļ Polijas
prezidents pēc saviem ieskatiem, tomēr parasti tas ir tās partijas pārstāvis,
kurai ir vairākums Seimā.

Tiesu varas augstākais orgāns Polijā ir Augstākā tiesa (Sąd Najwyższy) un
Konstitucionālā tiesa (Trybunał Konstytucyjny). Cilvēktiesību jautājumus uzrauga
tiesībsargs (Rzecznik Praw Obywatelskich).

Pēc 2007. gadā veiktās tautas skaitīšanas Polijā dzīvoja 38 116 000 iedzīvotāji
(8. lielākais iedzīvotāju skaits Eiropā un 6. lielākais Eiropas Savienībā).
Apdzīvotības blīvums ir 122 cilv./km²; pilsētās šis skaitlis ir 1105 cilv./km²,
bet lauku rajonos — 50 cilv./km². Dabiskais pieaugums ir negatīvs (-0,047%).
Vidējais dzīves ilgums vīriešiem ir 71,65 gadi, bet sievietēm ir 79,85 gadi.
Pilsētās dzīvo 63% iedzīvotāji. Lielākās pilsētas ir Varšava, Krakova, Lodza,
Vroclava, Poznaņa un Gdaņska.

Polija tiek uzskatīta par etniski viendabīgu valsti, jo 96,7% no iedzīvotājiem
ir poļi. Lielākās minoritātes ir silēzieši (0,4% jeb 173 tūkstoši), vācieši
(0,4% jeb 153 tūkstoši), baltkrievi (0,1% jeb 49 tūkstoši), ukraiņi (0,1% jeb 30
tūkstoši), čigāni (12,9 tūkstoši), krievi (6,1 tūkstoši), lemki (5,9 tūkstoši)
un lietuvieši (5,8 tūkstoši). Pirms Otrā pasaules kara Polijā dzīvoja 3 miljoni
ebreju (10%), bet pēc holokausta palika tikai 300 tūkstoši, no kuriem aptuveni
30 tūkstoši pameta valsti 1960. gados. Mainoties valsts robežām, pēc kara daudz
poļu palika dzīvot ārpus Polijas. Tiek lēsts, ka kopā ir aptuveni 20 miljoni
poļu, kuri nedzīvo Polijā. Lielākā daļa, aptuveni 10 miljoni dzīvo Savienotajās
Valstīs. Citas valstis, kurās dzīvo liels skaits poļu, ir Brazīlija (~3,5
miljoni), Izraēla (~1,25 miljoni) un Vācija (~1,06 miljoni).

Valsts valoda ir poļu valoda, kura pieder pie rietumslāvu valodu atzara. 15
gminās kā papildus valodas tiek izmantotas arī vācu, kašūbu un lietuviešu
valodas. Populārākās svešvalodas, kuras apgūst poļi, ir angļu un vācu valoda.

Lielākā daļa no Polijas ticīgajiem iedzīvotājiem ir katoļi (90%), pareizticīgie
ir 1,3%, bet protestanti — 0,3%.

Polijas tautsaimniecība ir stabila, un kopš komunisma krišanas tā ir kļuvusi
liberalizētāka. Polija bija Padomju Savienības satelītvalsts, kurai bija
vislabāk attīstīta saimniecība. Pēc Padomju Savienības sabrukšanas Polija kļuva
par pirmo Austrumu bloka valsti, kura pārgāja no plānveida ekonomikas uz tirgus
ekonomiku.

2006. gadā lielākā daļa no eksporta precēm tika nosūtītas uz Vāciju (27,2% no
kopējā apgrozījuma), Itāliju (6,6%) un Franciju (6,2%). Polija eksportē mašīnas
un transporta iekārtas (38%), rūpniecības starpproduktus (23,7%), dažādas
rūpniecības preces (17,1%), pārtiku un dzīvniekus (7,6%).

Polijā ir attīstīta mašīnbūve un metālapstrāde, melnā un krāsainā metalurģija,
ķīmiskā, elektronikas un elektrotehnikas, vieglā, cementa un pārtikas
rūpniecība. Tieši rūpniecība Polijā ir spēcīgs vides piesārņojuma avots.

Polija ieņem vienu no pirmajām vietām Eiropā akmeņogļu, sēra un sudraba ieguvē.
Ir arī vara, cinka, svina rūdas, un dabasgāzes, nātrija un kālija sāls atradnes.

Polijas kultūra ir veidojusies vairāk nekā tūkstoš gadu, ietekmējoties gan no
Rietumeiropas, gan no Austrumeiropas kultūrām. Ir arī daudzi pasaulslaveni poļi,
kuri ir izmainījuši ne tikai Polijas, bet arī pārējās pasaules kultūru,
piemēram, Jānis Pāvils II, Marija Sklodovska-Kirī, Tadeušs Koscjuško, Nikolajs
Koperniks, Frederiks Šopēns un citi.

Populārākais sporta veids Polijā ir futbols. Polijas futbola izlase divas reizes
ir ieguvusi trešo vietu FIFA Pasaules kausā (1974. un 1982. gadā). 1972. gada
Vasaras Olimpiskajās spēlēs Polijas izlase ieguva zelta medaļu, bet 1976. un
1992. gada Olimpiskajās spēlēs ieguva sudraba medaļas. Toties Eiropas
čempionātos Polijas izlasei nav veicies. Tā finālturnīram ir kvalificējusies
tikai vienu reizi (2008. gadā). 2012. gada Eiropas čempionātu futbolā Polija
rīkos kopā ar Ukrainu. Polijā spēles notiks Varšavā, Vroclavā, Poznaņā un
Gdaņskā.

Ļoti lielā cieņā ir arī spīdvejs, kurā poļu sportisti arvien biežāk iegūst
starptautiskus panākumus. Polijas Ekstralīga ir spēcīgākā spīdveja līga pasaulē,
poļu spīdvejists Tomašs Gollobs ir 2010. gada Spīdveja Grand Prix izcīņas
uzvarētājs. Populāri sporta veidi ir arī volejbols un basketbols. Polijas
volejbola izlase 2009. gada novembrī pasaules rangā ieņēma piekto vietu,
savukārt sieviešu izlase ieņēma desmito vietu. No individuālo sporta veidu
pārstāvjiem pasaules slavu ir ieguvuši tramplīnlēcējs Adams Mališs, Formula 1
braucējs Roberts Kubica un peldētāja Otīlija Jedžejčaka (Otylia Jędrzejczak).

Kopš 1924. gada Polija ir piedalījusies visās Vasaras Olimpiskajās spēlēs,
izņemot 1984. gada Olimpiskās spēles, kuras tā boikotēja. Polija ir arī
piedalījusies visās Ziemās Olimpiskajās spēlēs.



https://lv.wikipedia.org/wiki/Jap%C4%81na

Japāna (japāņu: 日本; Nihon vai Nippon, oficiāli 日本国; Nihon/Nippon-koku) ir salu
valsts Austrumāzijā, kas atrodas Klusā okeāna rietumos. Japānai nav sauszemes
robežas ar citām valstīm, bet vistuvāk tai atrodas Krievija, Ķīna un Koreja. No
kontinenta Japānu atdala Ohotskas jūra ziemeļos, Japāņu jūra rietumos un
Austrumķīnas jūra dienvidos. Japānu dēvē arī par "Uzlēcošās saules zemi". Japāna
ir izvietojusies uz 6852 salām, kas veido Japānas salu arhipelāgu. Četras
lielākās no tām ir Hokaido, Honsju, Šikoku un Kjusju salas, kas kopā veido 97%
no Japānas teritorijas. Gandrīz visas salas ir kalnainas un vulkāniskas. Arī
Japānas augstākais punkts Fudzi ir vulkāns. Japāna ir desmitā lielākā valsts pēc
iedzīvotāju skaita. Tajā dzīvo ap 128 miljoniem iedzīvotāju. Tokijas
aglomerācija, kurā ietilpst Tokija (de facto Japānas galvaspilsēta) un
apkārtējās prefektūras, ir lielākā aglomerācija pasaulē pēc iedzīvotāju skaita.
Tajā dzīvo ap 30 miljoniem iedzīvotāju.

Japāna ir unitāra konstitucionālā monarhija. Valsts vadītājs ir imperators.
Likumdošanas vara pieder parlamentam (Kokkai).

Japāna ir viena no vadošajām valstīm tehnoloģijā un mašīnbūvē. Japānas ekonomika
ir trešā lielākā pasaulē pēc nominālā iekšzemes kopprodukta. Tai ir ceturtais
lielākais eksports pasaulē, kā arī sestais lielākais imports.

2011. gada 11. martā Japānu piemeklēja postoša zemestrīce, kurā bojā gāja vairāk
kā 15 000 cilvēki, tika ievainoti aptuveni 6000, bet bez vēsts pazuduši vairāk
kā 2000. Zemestrīces rezultātā nopietnākā avārija notika vienā no pasaules
jaudīgākajām AES Fukušima I, kas atrodas 250 km uz ziemeļiem no Tokijas.
Avārijas rezultātā notika cilvēka veselībai bīstama apjoma radiācijas noplūde
apkārtējā vidē.

Vārds "Japāna" ir eksonīms. Japānas nosaukumi pašā japāņu valodā ir Nipona
(Nippon, にっぽん (klausīties (palīdzība·info))) un Nihona (Nihon, にほん (klausīties
(palīdzība·info))). Abus šos nosaukumus, izmantojot kandži zīmes, raksta šādi:
日本. Japāņu valodā vārds Nippon tiek lietots oficiālos gadījumos, ieskaitot
jautājumos par Japānas valūtu, pastmarkas, kā arī daudzos starptautiska mēroga
sporta pasākumos. Vārds Nihon ir vairāk neoficiāli lietots nosaukums, un šo
Japānas nosaukumu min daudz biežāk tieši mūsdienu japāņu valodā. Japāņi paši
sevi dēvē par Nihonjin (日本人), savukārt savu valodu — par Nihongo (日本語).

Burtiski Nippon un Nihon nozīmē "saules rašanās", tādēļ bieži vien tie tiek
tulkoti kā "Uzlēcošās saules zeme". Šī nomenklatūra jeb terminoloģija radusies
no imperiālās korespondences ar ķīniešu Sui dinastiju, un tā attiecas uz Japānas
austrumu izvietojumu attiecībā pret Ķīnu. Pirms Japāna sāka uzturēt savstarpējus
sakarus ar Ķīnu tā bija pazīstama kā Yamato vai arī Hi no moto, kas nozīmē
"saules avots".

Vārds "Japāna" parādījās rietumos no agrīnajiem tirdzniecības ceļiem. Sākotnējo
mandarīnu valodas vai arī vu ķīniešu valodas (呉語) vārdu, kas apzīmēja Japānu,
pirmoreiz iegrāmatoja un pierakstīja Marko Polo kā "Cipangu". Mūsdienu vu
valodas Šanhajas dialekta rakstu zīmju 日本 (Japāna) izruna ir Zeppen [zəʔpən]; vu
valodā rakstu zīmei 日 ir divas izrunas, neformālā lietojumā (白讀) [niʔ] un
formāli — (文讀) [zəʔ]. Dažos dienvidu vu valodas dialektos rakstu zīmes 日本 izrunā
kā [niʔpən], kas ir līdzīgi izrunai japāņu valodā. Senās malajiešu valodas
vārds, kas apzīmē Japānu, ir "Jepang" (šobrīd Malaizijā to apzīmē kā "Jepun",
bet Indonēzijā joprojām tāpat — "Jepang"). Tas tika aizgūts no ķīniešu valodas,
un ar šo vārdu 16. gadsimtā saskārās arī portugāļu tirgotāji Malaizijas pilsētā
Melakā. Pastāv uzskats, ka tieši portugāļu tirgotāji bija pirmie, kuri šo vārdu
ieviesa Eiropā. Angļu valodā tas pirmoreiz tika pierakstīts 1565. gadā kā
"Giapan".

Japānas teritorijā cilvēki ir dzīvojuši jau paleolītā. 7500-300 p.m.ē. Japānas
teritorijā bija Dzjomona neolīta kultūra, no kuras pakāpeniski izveidojās Jajoji
kultūra (5. gadsimts p.m.ē. - 4. gadsimts m.ē.). Pirmajos mūsu ēras gadsimtos
pastiprinājās sabiedrības noslāņošanās, radās vergturība. Dzimtas vecākais
pārzināja kulta ceremonijas. 2. gadsimta beigās p.m.ē. sāka rasties cilšu
savienības. 3. gadsimtā izveidojās liela cilšu savienība, tā sauktā, Jamato. Uz
tās bāzes šķiru sabiedrības veidošanās procesā radās Japānas valsts. Šķiru cīņas
saasināšanās radīja centrālās varas nepieciešamību. Princis Sjotoku (reģents no
593. līdz 621. gadam) veica vairākas reformas: mantojamo amatu vietā nodibināja
12 rangus, ieviesa "17 pantu kodeksu", kas pasludināja valdnieku Jamato augstāko
varu, veicināja budisma attīstību. Budisms Japānā sāka izplatīties 6. gadsimtā.
645. gadā Taika apvērsumā tika gāzta ar ģints un vergturu aristokrātiju
saistītās Sogas dzimtas vara. Valdošo šķiru pārstāvji bija ieinteresēti feodālo
ekspluatācijas formu nostiprināšanā. 646. gadā viņi pasludināja zemi par valsts
īpašumu, bet iedzīvotājus par zemes izmantotājiem. Zemnieki maksāja renti
(lauksaimniecības un amatniecības produkciju veidā) un pildīja dažādas klaušas.
Izveidojās centrālā administrācijas vara. 710. gadā uzcēla pirmo Japānas
galvaspilsētu Naru. 784. gadā to pārcēla uz Nagaoku, bet 794. gadā uz Heianu.
Līdztekus valsts zemes īpašumam 8. gadsimtā sāka veidoties aristokrātijas un
tempļu muižas. 11. gadsimtā radās feodāļu militārie grupējumi. 12. gadsimta vidū
stiprākie bija Minamoto grupējums Honsju salas ziemeļaustrumos un Taira
grupējums Honsju dienvidrietumos. Feodālie grupējumi cīnījās par varu. 1185.
gadā uzvarēja Minamoto grupējums. Par valdnieku (sjogunu) kļuva Minamoto
Joritomo, kas balstījās uz militārajiem feodāļiem (busiem). Feodāļu zemnieku
slāni veidoja sīkie muižnieki (samuraji). 1274. un 1281. gadā mongoļi pēc Ķīnas
un Korejas iekarošanas devās karagājienos uz Japānu, bet cieta neveiksmi.

13. un 14. gadsimtā Japānā attīstījās sabiedriskā darba dalīšana. Auga feodālās
pilsētas. 14.-16. gadsimtā vidējo zemju īpašumu vietā radās lielie feodāļu
īpašumi. Izvirzījās lielie feodāļi daimjo. Tie kontrolēja lauksaimniecības,
amatniecības un tirdzniecības attīstību. 1330. gados Minamoto dzimtas sjogunu
vietā pie varas nāca Asikagas dzimtas sjoguni, kuri valdīja no 1335. vai 1338.
līdz 1573. gadam. 15. un 16. gadsimtā notika vairākas zemnieku sacelšanās.
Ievērojamākā no tām bija Jamasiro sacelšanās (1485-1493). Šajā laikā Japānai
bija arī plaši tirdzniecības sakari ar Ķīnu un Koreju. Feodāļi savos īpašumos
intensīvi nodarbojās ar zelta, sudraba un vara ieguvi. Tas ietekmēja
tirdzniecības attīstību. 16. gadsimta vidū Japānā ieradās pirmie eiropieši.
1542. gadā pirmie ieradās portugāļi, bet 1584. gadā ieradās arī spāņi. Eiropieši
bija galvenokārt vidutāji tirdzniecībā ar Āzijas precēm. Eiropiešu misionāri
sāka ieviest kristietību. Feodāļi, kuri baidījās no zemnieku sacelšanās, un
bagātie pilsētnieki, kuri centās radīt vienotu tirgu, bija ieinteresēti spēcīgas
centralizētas valsts izveidošanā. Valsts apvienošanu sāka karavadonis Oda
Nobunaga, bet viņa darbu turpināja Hidejosi Tojotomi. Hidejosi nežēlīgi apspieda
zemnieku kustību. Pēc zemes īpašumu vispārējas skaitīšanas zemnieki tika
piesaistīti zemei. Sjoguns Tokugava Iejasu pabeidza valsts apvienošanu. Viņš
tika pasludināts par sjogunu 1603. gadā. Tokugavu dinastija valdīja līdz pat
1867. gadam. Šajā laikā Japāna bija centralizēta feodālisma absolūtisma valsts.
Administratīvi saimnieciskās vienības bija valstiņas, kuras pārvaldīja lielie
feodāļi (daimjo) ar savām karadraudzēm. Valdība stigri kontrolēja daimjo. Tika
ieviesta kārtu sistēma un stingra kārtu reglamentācija. Bija četras kārtas:
samuraji, zemnieki, amatnieki un tirgotāji. Tokugavu valdība baidījās no
eiropiešu ekspansijas un kristietības izplatīšanās, kura bija kļuvusi jau par
tautas masu kustības ideoloģiju. Tādēļ tā vērsās pret to, 17. gadsimta pirmajā
pusē izdodot vairākus likumus par "valsts slēgšanu", tas ir, ārzemniekiem bija
aizliegts iebraukt Japānā un japāņiem izbraukt no tās, kā arī tika aizliegts
būvēt lielus kuģus. Laika posmā no 1601. līdz 1867. gadam notika 1640 zemnieku
sacelšanās. No 1712. gada sākās arī pilsētnieku sacelšanās. 18. gadsimtā notika
95 pilsētnieku sacelšanās. Valdība ar ierobežotām reformām centās atrisināt
feodālās iekārtas pretrunas.

1854. gada 31. martā komodors Metjū Perijs (Matthew Perry) un Amerikas Savienoto
Valstu jūras kara flotes kuģi, tā sauktie "Melnie kuģi" ("Black Ships"), panāca
Japānas atklāšanu ārpasaulei ar Kanagavas konvenciju. Turpmākās līdzīgās
vienošanās ar rietumu valstīm Bakumacu perioda laikā noveda Japānu ekonomikas un
politiskās krīzēs. Priekšrocību un privilēģiju pārpilnība, kā arī šogunāta
atkāpšanās izraisīja Bošinas karu un centralizētas valsts izveidi, ko vienoja
imperatora vārds (Meidži reformas). Pieņemot rietumu politisko, tiesisko un
militāro institūciju principus, valdība izveidoja konsultatīvo padomi, ieviesa
Meidži konstitūciju un sasauca Imperiālo parlamentu. Meidži reformas pārveidoja
Japānas impēriju par industrializētu varu un lielvalsti pasaulē, kas bija arī
iemesls vairāku militāro konfliktu aizsākšanai valsts ietekmju sfēru
paplašināšanos dēļ. Pēc uzvarām Pirmajā Ķīnas—Japānas karā (1894—1895) un
Krievijas—Japānas karā (1904—1905) Japāna ieguva kontroli pār Taivānu, Koreju un
Sahalīnas dienvidu daļu.

20. gadsimta sākums sniedza neilgu Taišo demokrātijas periodu, ko aizēnoja
ekspansionisms un militarizācija. Pirmajā pasaules karā Japāna nostājās turpmāko
uzvaru vainagoto valstu Antantes pusē, kas ļāva tai paplašināt savu ietekmi un
teritoriālos "krājumus". Japāna turpināja savu ekspansionistu politiku, 1931.
gadā okupējot Mandžūriju. Starptautiskā nosodījuma dēļ, kas bija vērsts pret
okupāciju, Japāna pēc diviem gadiem atkāpās no Tautu Savienības. 1936. gadā
Japāna parakstīja Anti-Kominternes paktu ar nacistisko Vāciju, 1941. gadā
pievienojoties Ass lielvarām.

1937. gadā Japāna okupēja citas daļas Ķīnā, veicinot Otro Ķīnas—Japānas karu
(1937—1945), pēc kura Amerikas Savienotās Valstis uzlika naftas embargo jeb
aizliegumu Japānai. 1941. gada 7. decembrī Japāna veica uzbrukumu Amerikas
Savienoto Valstu jūras kara flotes bāzei Pērlharborā un pieteica karu
Savienotajām Valstīm, Apvienotajai Karalistei un Nīderlandei. Šī rīcība Amerikas
Savienotās Valstis iesaistīja Otrajā pasaules karā. 1945. gadā pēc atombumbu
sprādzieniem Hirosimā un Nagasaki, vienlaicīgi ar Padomju Savienības
iesaistīšanos karā pret Japānu, tā 15. augustā piekrita bezierunu kapitulācijai.

Šis karš gan Japānai, gan valstīm, kuras ir daļa no Lielā Austrumuāzijas kopējās
labklājības sfēras (Greater East Asia Co-Prosperity Sphere), maksāja miljoniem
dzīvību un iznīcināja lielu valsts rūpniecības un infrastruktūras daļu.
Sabiedrotās lielvalstis repatriēja jeb ļāva atgriezties dzimtenē miljoniem
etnisko japāņu, kas atradās kolonijās visā Āzijas teritorijā. 1946. gada
3. maijā valstu Antante sasauca Starptautisko Militāro Tribunālu Tālajiem
Austrumiem, lai ierosinātu lietu pret dažiem Japānas vadītājiem sakarā ar kara
noziegumiem. Tomēr bakterioloģiskās izpētes vienību visi locekļi, kā arī
imperiālās ģimenes locekļi, kuri bija iesaistīti kara vadīšanā, kriminālajā
apsūdzībā attaisnoja Sabiedroto bruņoto spēku Augstākais komandieris.

1947. gadā Japāna pieņēma jaunu pacifistu konstitūciju, kas uzsver liberāli
demokrātisku pieeju. Sabiedroto valstu jeb valstu Antantes okupācija tika
izbeigta, 1952. gadā parakstot Sanfrancisko miera līgumu, un 1956. gadā Japānai
tika piešķirta dalība Apvienoto Nāciju Organizācijā. Vēlāk Japāna guva vērienīgu
uzplaukumu un kļuva par otro lielāko ekonomiku pasaulē, sasniedzot 10% ikgadējās
attīstības līmeni četru desmitgažu periodā. 1990. gadu vidū Japāna piedzīvoja
nopietnu lejupslīdi. Pozitīva valsts attīstība 21. gadsimta sākumā atkal liecina
par pakāpenisku augšupeju.

Japāna ir valsts, kuras teritorija ir izvietojusies uz 6852 salām, kas atrodas
Klusā okeāna piekrastes Āzijas daļā. Tās galvenās salas, skatoties no ziemeļiem
līdz pat dienvidiem, ir Hokaido, Honsju (Japānas lielākā sala), Šikoku un
Kjusju. Nansei salas, ieskaitot Okinavu, ir salu virkne uz dienvidiem no Kjusju
salas. Visas šīs salas kopā tiek bieži dēvētas par Japānas arhipelāgu. Klusajā
okeānā Japānai pieder Nampo salas, Daito salas, Okinotori un Minamitori, kas
parasti netiek pieskaitītas Japānas arhipelāgam.

Aptuveni no 70% līdz 80% valsts teritorijas ir klāta ar mežiem, kalnaina, un
nepiemērota gan lauksaimnieciskai, gan rūpnieciskai izmantošanai, kā arī ir
neapdzīvojama. Galvenais iemesls tam ir stāvas nogāzes un augstienes, klimata
apstākļi un zemes nogruvumu risks, ko izraisa zemestrīces, irdena zeme un
augsne, kā arī spēcīgs lietus. Iepriekš minēto apstākļu rezultātā pastāv ļoti
augsts apdzīvotības blīvums apdzīvojamās zonās, kas galvenokārt atrodas
piekrastes teritorijās. Japāna ir viena no visblīvāk apdzīvotajām valstīm
pasaulē.

Novietojums Klusā okeāna "Uguns aplī" — trīs tektonisko plātņu savienojuma
vietā, Japānā izraisa zemas intensitātes zemestrīces un laiku pa laikam arī
vulkānisko aktivitāti. Postošas zemestrīces, ko bieži vien pavada cunami, Japānā
notiek ne vienu reizi vien ik gadsimtu. Pēdējās lielākās zemestrīces bija 2004.
gadā — Čūetcu zemestrīce — un 1995. gadā — Lielā Hanšiņas zemestrīce. Japānā uz
valsts četrām lielākajām salām kopā atrodas 200 seismisko staciju, un tiklīdz
fiksēta zemestrīce, tās pārraida signālu vietējiem iedzīvotājiem. Tas dod
cilvēkiem vismaz vienu minūti laika, lai nokļūtu drošībā, piemēram, paslēpjoties
zem galda vai pametot telpas. Japānā ir arī neskaitāmi karstavoti, kuru tuvumā
nereti izveidoti kūrorti.

Klimats Japānā pārsvarā ir mērens, bet tomēr klimata apstākļi ievērojami
atšķiras, skatoties no valsts ziemeļiem uz dienvidiem. Japānas ģeogrāfiskās
iezīmes iedala šo valsti sešās galvenajās klimata zonās jeb teritorijās:

Visaugstākā gaisa temperatūra, kāda jebkad fiksēta Japānā, ir 41,0°C. Tā tika
reģistrēta 2013. gada 12. augustā.

Galvenā lietus sezona Okinavā sākas pašā maija sākumā, un nemainīgā lietus
fronte, kas rada šo lietus sezonu, pakāpeniski pāriet no ziemeļiem līdz tā
pilnībā izklīst Japānas ziemeļu daļā, pirms lietus sasniedzis Hokaido salu
jūlija beigās. Lielākajā Honsju salas teritorijas daļā lietus sezona sākas pirms
jūnija vidus un ilgst aptuveni sešas nedēļas. Vasaras beigās un rudens sākumā
taifūni bieži vien atnes spēcīgu lietu.

Japāna ir mājvieta deviņiem mežu ekoreģioniem, kas ietekmē klimatu un salu
ģeogrāfiju. Šie reģioni ir sākot no subtropu mitriem platlapju mežiem Rjūkjū un
Boninas salās līdz mēreniem platlapju un jaukto koku mežiem mērenā klimata joslu
reģionos lielākajās salās, kā arī līdz pat mēreniem skuju koku mežiem salās
ziemeļu daļā ar aukstām ziemām.

Tradicionāli Japānu dala astoņos reģionos, tomēr oficiāli Japāna iedalās 47
prefektūrās (japāņu: 都道府県/todōfuken). Dažas prefektūras (10) tālāk iedalās
apakšprefektūrās (支庁/shichō). Ir 17 galvenās pilsētas jeb t.s. valdības
apstiprinātās pilsētas (政令指定都市/seirei shitei toshi;).

Japānas pašvaldības iedalās galvenajās lielpilsētās (中核市/Chūkakushi), īpašajās
lielpilsētās (特例市/tokurei-shi), lielpilsētās (市/shi), īpašajos rajonos (Tokijai)
(特別区/tokubetsu-ku), rajonos (区/ku), pilsētās (町/chō vai machi) un ciemos (村/mura
vai son).

Japānas salas aptver dažādas klimatiskās joslās. Neskatoties uz atšķirtību no
Āzijas, Japānā dzīvo dažādas dzīvnieku un augu sugas. Japānas ziemeļos dzīvo
daudzas subartiskās joslas sugas, bet dienvidos tropu joslas sugas. Starp šīm
joslām atrodas mērenā josla, kur dzīvo daudzas tādas pašas sugas kā Korejā un
Ķīnā. Daudzas sugas ir arī endēmiskas. Vairāk nekā 60% teritorijas klāj meži,
pārsvarā tie ir skujkoku, bet Honsju galvenokārt lapu koki.

Japānā mīt aptuveni 130 zīdītāju sugas. Lielākie no tiem ir brūnais lācis un
Āzijas melnais lācis. Brūnajam lācim ir nozīmīga mitoloģiskā loma Hokaido salā
dzīvojošajiem ainiem, savukārt Āzijas melnais lācis apdzīvo uz dienvidiem esošo
Honsju, Šikoku, Kjusju salu kalnainos reģionus. Plaši izplatīti plēsēji ir arī
rudā lapsa, jenotsuns un Japānas cauna (Martes melampus). No kaķu dzimtas
Cušimas salās ir sastopams Bengālijas kaķis un Iriomotes kaķis (Prionailurus
iriomotensis) Iriomotes salā Okinavas prefektūrā. No zālēdājiem Japānā ir
sastopami plankumainais briedis (Cervus nippon), Japānas gorals (Capricornis
crispus) un meža cūka. Viens no pazīstamākajiem Japānas dzīvniekiem ir Japānas
makaks (Macaca fuscata), kurš ir vistālāk uz ziemeļiem dzīvojošais mērkaķis. No
jūras zīdītājiem Japānas krastos ir sastopami dugongs jeb jūrasgovs (Dugong
dugon), melnais bezspuru cūkdelfīns (Neophocaena phocaeniodes) un ziemeļu jūras
lauva (Eumetopias jubatus).

Japānā ir reģistrētas vairāk nekā 600 putnu sugas, no kurām 250 ligzdo. Vairākas
sugas ir endēmiskas, piemēram, Japānas dzilna (Picus awokera), vara fazāns
(Syrmaticus soemmerringii) un Japānas nacionālais putns - raibais fazāns
(Phasianus versicolor). Dažas putnu sugas ir sastopamas tikai nelielā
teritorija, visbiežāk, uz kādas no Japānas salām, piemēram, Okinavas
dumbrvistiņa (Gallirallus okinawae) un Idzu strazds (Turdus celaenops). Lielākā
daļa no neendēmisko putnu sugām ir tieši tādas pašas, kādas dzīvo Ķīnā. Ir arī
putnu sugas, kuras vēl tikai ir sastopamas Sibīrijā vai Dienvidaustrumāzijā.
Gājputni caur Japānu lido galvenokārt rudeņos un pavasaros, no kuriem liekākā
daļa ir bridējputni. Ziemā Japānā galvenokārt dzīvo gulbji, zosis un dzērves.

Japānā dzīvo 73 rāpuļu sugas, no kurām puse ir endēmiskas. Mamuši (Gloydius
blomhoffii) ir vienīgā indīgā čūska valsts lielākājā daļā. Vēl indīgas čūskas ir
sastopamas tikai Rjūkjū salās, kuras atrodas tālu uz dienvidiem no Japānas
arhipelāga. Siltajos jūras ūdeņos dzīvo arī vairākas jūras bruņurupuču un jūras
čūsku sugas. Valstī dzīvo arī 40 abinieku sugas, no kurām Japānas milzu
salamandra (Andrias japonicus) ir viens no lielākajiem abiniekiem pasaulē.

2011. gada Japānas zemestrīce bija postoša zemūdens zemestrīce, kura notika
2011. gada 11. martā. Zemestrīces stiprums bija 9,0 balles pēc Rihtera skalas,
bet sākotnēji tās stiprums tika ziņots kā 7,9 balles. Tā bija spēcīgākā zināmā
zemestrīce Japānas vēsturē un viena no piecām zināmajām spēcīgākajām zemestrīcēm
pasaulē. Postījumu un bojāgājušo skaita ziņā tā atpalika no dažām citām vājākām
zemestrīcēm, kas agrāk notikušas Japānā. Zemestrīcē gāja bojā vairāk kā 15 000
cilvēki, tika ievainoti aptuveni 6000, bet bez vēsts pazuduši vairāk kā 2000.

Zemestrīces rezultātā darbību automātiski pārtrauca 11 reaktori četrās
atomelektrostacijās. Nopietnākā avārija notika vienā no pasaules jaudīgākajām
AES — Fukušima I, kas atrodas 250 km uz ziemeļiem no Tokijas, kur cunami radīja
traucējumus elektropadevē reaktoru dzesēšanas sistēmām. Avārijas rezultātā ir
notikusi cilvēka veselībai bīstama apjoma radiācijas noplūde apkārtējā vidē.
Divdesmit kilometru rādiusā ap AES tika evakuēti ap 200 000 iedzīvotāju.

Japānā pastāv konstitucionālā monarhija, kur imperatora vara ir ļoti nosacīta un
ierobežota. Būdams nomināls vadītājs, konstitūcijā imperators definēts kā
"valsts un cilvēku vienotības simbols". Vara pieder galvenokārt Japānas
premjerministram un citiem ievēlētajiem Parlamenta biedriem, tai pat laikā
suverenitāte jeb augstākā vara ir piešķirta Japānas tautai. Imperators darbojas
kā valsts galva diplomātiskos jautājumos. Akihito ir pašreizējais Japānas
imperators. Naruhito ir Japānas kroņprincis, kurš ir nākamais rindā uz šo titulu
jeb troni.

Likumdošanas vara Japānā pieder divpalātu Nacionālajam Parlamentam (Kokkai). Šis
parlaments sastāv no Pārstāvju palātas, kas ietver 480 amata posteņus, ko ievēl
pēc tautas balsojuma ik pēc četriem gadiem vai arī parlamenta atlaišanas
gadījumā, kā arī no Padomnieku palātas, kas ietver 242 amata posteņus un kuras
biedrus tauta ievēl uz sešiem gadiem. Universālās balsstiesības pieder
pieaugušajiem, kas vecāki par 20 gadiem, un visi amati tiek ievēlēti aizklātā
balsošanā. Liberāli konservatīvā Liberāli Demokrātiskā Partija atrodas pie varas
kopš 1955. gada, izņemot īslaicīgās koalīcijas valdības laikā, ko veidoja
opozīcijas partijas 1993. gadā. Lielākā opozīcijas partija ir sociāli liberālā
Japānas Demokrātiskā Partija. 2010.—2012. gados Japānas Demokrātiskā Partija
bija pirmā partija. Liberāli Demokrātiskā partija uzvarēja 2012. gada vēlēšanās
un Šindzo Abe kļuva par premjerministru.

Japānas premjerministrs ir valdības galva. Šajā amatā personu ieceļ Japānas
imperators pēc tam, kad Parlaments ir norādījis kādu šim postenim no paša
Parlamenta biedru vidus, bet, lai paliktu amatā, šai personai jāsaņem Pārstāvju
palātas uzticība un atzinums. Premjerministrs ir Ministru kabineta vadītājs
(burtisks šī japāņu titula tulkojums ir "Kabineta premjerministrs"), un šis
premjerministrs ieceļ amatā vai arī atlaiž valsts ministrus, no kuriem
lielākajai daļai ir jābūt vienlaicīgi arī Parlamenta biedriem.

Vēsturiski būdama Ķīnas likumu ietekmēta, Japānas tiesiskā sistēma attīstījās kā
neatkarīga Edo perioda laikā tādos tekstos kā Kujikata Osadamegaki (likumu
grāmata valsts ierēdņiem Edo perioda laikā). Tomēr kopš 19. gadsimta beigām
Japānas likumdošanas vara lielākoties bijusi balstīta uz civillikumiem, kas
pastāvēja Eiropā, it īpaši Francijā un Vācijā. Piemēram, 1896. gadā Japānas
valdība ieviesa civilkodeksu, kas bija veidots pēc Vācijā pastāvošā šo likumu
modeļa. Ar grozījumiem laikā pēc Otrā pasaules kara kodekss joprojām ir spēkā
arī mūsdienu Japānā. Statūtu likumi ir veidojušies Japānas likumdošanā, Japānas
Nacionālajā parlamentā, kopīgi ar zīmogiem, ko kā apstiprinājumu sniedza
imperators. Pašreizējā konstitūcija paredz, ka imperatoram jāpasludina
likumdošana, ko pieņēmis parlaments, nedodot īpašu varu imperatoram izrādīt kādu
pretestību vai iebilst pret pieņemamo likumdošanu. Japānas tiesu sistēma sastāv
no četriem galvenajiem līmeņiem: Augstākās tiesas un trīs līmeņu zemākām tiesām.
Ar statūtiem noteiktie Japānas likumi sastāv no Sešu kodeksu kopuma.

Japāna uztur ciešas attiecības ekonomikas un militārā jomā ar tās galveno
sabiedroto — Amerikas Savienotajām Valstīm — būdama ASV—Japānas drošības
aliansē, kas kalpo par galveno stūrakmeni jeb pamatu Japānas ārpolitikā. Kā
Apvienoto Nāciju dalībvalsts kopš 1956. gada Japāna ir bijusi nepastāvīga
Drošības Padomes locekle (Security Council) kopumā 18 gadus, arī vēl salīdzinoši
nesen — periodā no 2005. gada līdz 2006. gadam. Japāna ir iekļauta arī G4 valstu
sastāvā un tiecas pēc pastāvīgas dalības Drošības Padomē. Kā organizāciju G8,
APEC, ASEAN Plus Three dalībvalsts, kā arī piedaloties Austrumuāzijas samitā,
Japāna aktīvi ir iesaistījusies starptautiskajās lietās un vairo diplomātiskās
saiknes ar sev svarīgajiem partneriem visā pasaulē. Japāna 2007. gada martā
parakstīja drošības paktu ar Austrāliju un 2008. gada oktobrī ar Indiju. Sekojot
Savienotajām Valstīm un Apvienotajai Karalistei, Japāna ir arī trešā lielākā
valsts pasaulē, kas sniegusi oficiālu palīdzību attīstībai, ziedojot 8,86
miljardus ASV dolāru 2004. gadā. Japāna sniedz palīdzību Irākas karā, nodrošinot
ar ārrindnieku karaspēkiem, tomēr beigu beigās savus bruņotos spēkus no Irākas
atsauca.

Japāna ir iesaistījusies vairākos teritoriālos strīdos ar savām kaimiņvalstīm:
ar Krieviju par Dienvidu Kuriļu salām, ar Dienvidkoreju — par Takešimas salām,
ar Ķīnas Tautas Republiku un Taivanu — par Senkaku salām, ar Ķīnas Tautas
Republiku — par Eiropas Ekonomikas zonu (EEZ) ap Okinotorišimu.

Japāna joprojām strīdas un diskutē arī ar Ziemeļkoreju par to, ka tā reiz
nolaupījusi Japānas iedzīvotājus, kodolieročus un tās raķešu militāro programmu.
Strīda par Kuriļu salām rezultātā, Japāna formāli joprojām karo ar Krieviju, jo
nav parakstīts neviens līgums vai vienošanās, kas šo jautājumu atrisinātu.

Japānas militāro jomu nosaka Japānas Konstitūcijas 9. Pants, kas attiecas uz
Japānas tiesībām pieteikt karu vai izmantot tās militāros spēkus nopietnu
starptautisko strīdu atrisināšanai. Japānas militāro nozari pārvalda
Aizsardzības ministrija, un galvenokārt tā sastāv no Japānas Sauszemes
Pašaizsardzības spēkiem (JGSDF), Japānas Jūras Pašaizsardzības spēkiem (JMSDF)
un Japānas Gaisa Pašaizsardzības spēkiem (JASDF). Šie militārie spēki nesen tika
izmantoti miera uzturēšanas operācijās, un Japānas karaspēku izvietošana Irākā
iezīmēja pirmo gadījumu kopš Otrā pasaules kara, kad Japāna likusi lietā savu
karaspēku un militāro nozari ārzemēs.

Japānas ekonomika ir otrā lielākā ekonomika pasaulē pēc iekšzemes kopprodukta
(IKP) uzreiz aiz Savienoto Valstu ekonomikas. Pēc pirktspējas paritātes tā ir
tikai trešā aiz Savienotajām Valstīm un Ķīnas. 2006. gadā pēc iekšzemes
kopprodukta uz vienu darba stundu Japānas strādnieki ieņēma 18. vietu pasaulē.
Big Mac indekss liecina, ka Japānas galvaspilsētā Tokijā darba algas ir
visaugstākās pasaulē. Japāna ir viena no vadošajām valstīm tehnoloģijā un
mašīnbūvē. Tai ir ceturtais lielākais eksports pasaulē, kā arī sestais lielākais
imports.

Trīs gadu desmitus Japānas kopējā reālā ekonomiskā izaugsme bija augsta: 1960.
gados tā vidēji bija 10%, 1970. gados - vidēji 5%, bet 1980. gados - vidēji 4%.
1980. gadu beigās akciju un nekustamā īpašuma cenas nokrita, kas iezīmēja
nākamās desmitgades stāvošo ekonomisko izaugsmi. Šīs problēmas samilza
spekulatīvo akciju un nekustamā īpašuma darījumu dēļ. 1990. gados realais IKP
vidēji pieauga tikai par 1,5%. Šis pieaugums bija daudz mazāks nekā citām
rūpniecības lielvalstīm kā, piemēram, Francijai un Vācijai. Valdības centienus
atjaunot ekonomisko izaugsmi kavēja 2001.-2002. gadā globālās ekonomikas
samazināšanās. Tomēr IKP uz vienu strādājošo pakāpeniski palielinājās, 2003. un
2004. gadā tie bija 2,0%, bet 2005. gadā - 2,8%. 2008. gadā saistībā ar globālo
finanšu krīzi Japānas ekonomikas pieaugums saruka līdz 0,7%.

Japāna ir kalnainu un vulkānisku salu valsts, tāpēc tā nespēj iegūt pietiekami
daudz dabas resursus, lai atbalstītu tās augošo ekonomiku un lielo iedzīvotāju
skaitu. Lai gan valsts teritorijā var iegūt dažādus minerālus, tas ir
nepietiekami, tāpēc pēckara gados liela daļa izrakteņu ir ievesti. Uz vietas
esošās metālu rūdas ir zemas kvalitātes. Aptuveni 70% no valsts klāj meži.
Reljefa, nepietiekami attīstītā autoceļu tīkla un procentuāli lielā jaunaudžu
skaita dēļ, valsts savām vajadzībām iegūst tikai 25-30% no nepieciešamā koksnes
daudzuma. Pārējais tiek importēts. Labāk attīstīta ir lauksaimniecība un
zivsaimniecība, bet tikai ar cītīgu ieguldījumu un smagu darbu tas ir nesis
augļus. Galvenokārt valstī tiek spiests uz ražošanas un pārstrādes nozarēm, kur
tā pārstrādā izejvielas, kas tiek ievestas no citām valstīm. Tādēļ šajā
ekonomiskās attīstības stratēģijā ir izveidota spēcīga ekonomiskā
infrastruktūra, kas nodrošina ar nepieciešamo enerģētiku, transportu, sakariem
un tehnoloģijām.

2009. gadā divas Japānas pilsētas (Tokija un Osaka) tika atzītas par dārgākajām
pilsētām pasaulē.

2009. gada martā Japānā dzīvoja 127 076 183 cilvēku. Līdz ar to Japāna ir
desmitā lielākā valsts pasaulē pēc iedzīvotāju skaita. Lielais iedzīvotāju
skaits ir izskaidrojams ar strauju valsts izaugsmi 19. gadsimta beigās un 20.
gadsimta sākumā.

Lielākā daļa no Japānas iedzīvotājiem dzīvo pilsētās. Tikai 5% no visiem
iedzīvotājiem nodarbojas ar lauksaimniecību. Daudzi lauksaimnieki papildina
savus ienākumus ar nepilna laika darba vietu pilsētās vai pilsētu tuvumā.
Aptuveni 80 miljoni iedzīvotāju dzīvo Klusā okeāna krastā Honsju salā. Tieši
šeit atrodas pasaulē lielākā metropole Tokija-Jokohama ar 35 miljoniem
iedzīvotājiem.

Skaitliski vislielākā tauta Japānā ir japāņi (98,5% no visiem iedzīvotājiem).
Dominējošā japāņu etniskā grupa ir jamato. Nākamās lielākās tautas ir korejieši
(0,5%), ķīnieši (0,4%), brazīļi (0,2%) un filipīnieši (0,2%). Atlikušos 0,2% no
visiem iedzīvotājiem sastāda citas etniskās grupas. Hokaido salā dzīvo aptuveni
15 tūkstoši aini, kuri ir Japānas pirmiedzīvotāji. Savukārt Okinavā cita
nozīmīga etniska grupa - rjūkjieši. Japānā dzīvo aptuveni 2,05 miljoni
imigranti. Interesants ir fakts, ka katru gadu aptuveni 10 tūkstoši korejieši
tiek naturalizēti. Japāņu valoda aptuveni 99% iedzīvotājiem ir dzimtā valoda.

Japānā ir ļoti augsts apdzīvotības blīvums, tas ir, 337 cilvēki uz vienu
kvadrātkilometru. Tas ir viens no augstākajiem apdzīvotības blīvumiem pasaulē.
Tieši pārapdzīvotības dēļ no 1955. līdz 1989. gadam sešās lielākās pilsētās
zemes cena pieauga par 12% gadā. Līdz ar to daudzām ģimenēm bija jāizvēlas zemi
pirkt ārpus pilsētām. Tiešī šī iemesla dēļ Tokijā daudziem strādniekiem ceļa uz
darbu un mājās katru dienu jāpavada aptuveni 2 stundas. Kopš 2000. gada, kad
zemes cenas sāka lēnām samazināties, mainījās arī šī tendence. Iedzīvotāji lēnām
atgriežas uz dzīvi pilsētu centrālajās daļās. Toties arvien mazāk pilsētās
paliek parki.

Japāņi tiek uzskatīti par vieniem no pasaules ilgdzīvotājiem. Ir aprēķināts, ka
2009. gadā to vidējais mūža ilgums ir 82,12 gadi. Vīriešu vidējais vecums ir
tikai 78,8 gadi, bet sievietēm savukārt tas ir ilgāks, respektīvi, 85,62 gadi.
Japānā 1989. gadā 11,6% iedzīvotāji bija vecāki par 65 gadiem. Prognozes
liecina, ka 2030. gadā aptuveni 25% iedzīvotāju būs vecāki par 65 gadiem.

Izplatītākās reliģijas Japānā ir sintoisms un budisms. Kopā ap 84% no visiem
Japānas iedzīvotājiem ir šo reliģiju sekotāji.

Japānas kultūra ir attīstījusies vairākus tūkstošus gadu sākot no Dzjomona
kultūras līdz pat mūsdienu hibrīdkultūrai, kuru spēcīgi ietekmē Āzijas,
Ziemeļamerikas un Eiropas kultūras. Pēc vairākiem imigrācijas viļņiem no
kontinenta un tuvākajām Klusā okeāna salām Japānas iedzīvotāji piedzīvoja
salīdzinoši ilgstošu izolācijas periodu no Tokugavas Iejasu valdīšanas laikiem
līdz tā saukto "Melno kuģu" ierašanās brīdim un Meidži reformām. Tieši šīs
izolācijas dēļ Japāna ir saglabājusi tās savdabīgo kultūru. Diez gan daudz
Japānas kultūrā ir aizguvumi no Ķīnas kultūras (budisma un konfūcisma reliģijas,
rakstība, arhitektūras pamatprincipi, tējas ceremonijas, zīda ražošanu).

Japāņu valodai vienmēr ir bijusi liela nozīme Japānas kultūrā. Šajā valodā
galvenokārt runā tikai Japānā. Ir arī dažas atsevišķas kopienas pārējā pasaulē,
kur japāņu valoda tiek izmantota, bet tās ir salīdzinoši mazas. Tā ir
aglutinējoša valoda un skaņu krājums ir salīdzinoši mazs, kur uzsvars tiek likts
vairāk uz skaņu toni nevis skaļumu. Japāņu valoda pilnveidojās un ir palikusi
nemainīga kopš 8. gadsimta, kad tika apkopoti trīs nozīmīgākie senjapāņu valodā
rakstītie darbi. Pirmā japāņu valodas liecība ir datēta ķīniešu dokumentos ap
252. gadu. Japāņu valodu var pierakstīt ar trim dažādām rakstību sistēmām:
hiraganā (apaļākiki burti), katakanā (stūrainākii burti) un kandži (hieroglifi,
kuri aizgūti no ķīniešu rakstības). Mūsdienās japāņu valodu mēdz diezgan bieži
pierakstīt arī ar latīņu alfabēta burtiem jeb tā sauktajā rōmaji rakstībā, it
īpaši uzņēmumu nosaukumos un logo, reklāmās un tad, kad nepieciešams japāņu
tekstu ierakstīt datorā. Skaitļu pierakstam plaši izmanto arābu skaitļus, lai
gan dažreiz lieto arī japāņu skaitļus.

Japānā ilgstoši plaši izplatīts mākslas veids ir gleznošana. 7. gadsimtā japāņi
no ķīniešiem apguva papīra izgatavošanas mākslu. Vēlāk japāņi iemācījās
pagatavot īpašu papīru vaši. Japāņu gleznošanas tehnika, kādā gleznoja agrāk,
joprojām tiek izmantota. Arī japāņu valodas pierakstīšanā, tāpat kā gleznošanā,
sākotnēji izmantoja otu. Līdz ar to ir izveidojusies diez gan savdabīga
kaligrāfija. Kaligrāfijas māksla bieži vien ir pārāk nesaprotama Rietumu
pasaulei, tomēr ne tikai Japānā, bet visā Austrumāzijā, kaligrāfija tiek
uzskatīta par tradicionālu mākslas formu. Japāņi to dēvē par šodo (書道), kas
burtiski nozīmē "rakstiskā veidā". Cits termins "šuji" (習字) apzīmē prasmi šādas
kaligrāfiskas zīmes uzzīmēt.

Tradicionālajās japāņu skulptūrās ir attēloti budisma attēli. Vecākā skulptūra
Japānā ir Amitābha, no koka veidots statuja Zenkodži templī. Naras periodā
budistu statujas veidoja valdība, lai celtu tās prestižu. Mūsdienās daži
eksemplāri ir apskatāmi Narā un Kioto. Nozīmīgākā bronzas statuja ir Budas
skulptūra Todaidži templī.

Pirms Meidži perioda Japānā bija izplatīti kokgriezumi. Šīs mākslas veids bija
pieejams ikvienam, tādēļ tas ieguva tik lielu popularitāti.

Ikebana ir japāņu ziedu kārtošanas māksla. Tā ir ieguvusi plaši izplatītu
starptautisku slavu, pateicoties tam, ka šīm ziedu kompozīcijām piemīt
harmonija, krāsu saskaņa un elementāri vienkāršs dizains. Atkarībā no gadalaika
mainās arī tehnika, kā šīs kompozīcijas tiek veidotas, jo mainās pieejamo ziedu
klāsts. Ziedu kompozīcijām parasti ir kāda simboliska nozīme. Pēc tradīcijām
ikvienai sievietei pirms iziešanas pie vīra ir jāapgūst ikebana, jo tas piešķir
viņai pievilcību un labu uzvedību. Mūsdienās ikebanu praktizē ne tikai Japānā,
bet visā pasaulē.

Tradicionāli par Japānas nacionālo sporta veidu uzskata sumo un tas ir populārs
sporta veids skatītāju apmeklētības ziņā Japānā. Cīņas mākslas, tādas kā džudo,
karatē un modernais kendo, arī ir plaši praktizētas un skatītāju iemīļotas
valstī. Pēc Meidži Restaurācijas daudzi rietumu sporta veidi tika ieviesti
Japānā un sāka izplatīties viscaur izglītības sistēmai.

Japānā profesionālā beisbola līga tika ieviesta 1936. gadā. Šodien beisbols ir
vispopulārākais skatītāju sports valstī. Viens no vispazīstamākajiem japāņu
beisbolistiem ir Ičiro Suzuki, kurš, ieguvis Japānas visvērtīgākā spēlētāja
balvu 1994., 1995. un 1996. gadā, tagad spēlē par Sīetlas "Mariners"
Ziemeļamerikas Augstākajā Beisbola līgā. Pirms tam Sadaharu Ohs bija labi
pazīstams ārpus Japānas, iegūstot vairāk mājas skrējienus savā karjerā nekā viņa
laikabiedrs Henks Ārons to izdarīja Amerikā.

Kopš Japānas Profesionālās futbola līgas izveidošanas 1992. gadā, futbols arī ir
piesaistījis lielu interesentu skaitu. Japāna bija vieta Interkontinentālajam
kausam no 1981. līdz 2004. gadam un 2002. gada FIFA Pasaules kausa rīkotāja kopā
ar Dienvidkoreju. Japāna ir viena no veiksmīgākajām futbola izlasēm Āzijā,
uzvarot Āzijas kausā trīs reizes.

Golfs arī ir populārs Japānā, tāpat kā autosports, tāds kā Super GT sporta
automašīnu sērijas un Formula Nippon formulu sacīkstes. Honda 1997. gadā
pabeidza Twin Ring Motegi, lai Japānā ieviestu IndyCar sacīkstes.



https://lv.wikipedia.org/wiki/Zeme

Zeme ir trešā planēta Saules sistēmā, skaitot no Saules, kā arī piektā lielākā
planēta Saules sistēmā, lielākā planēta no Saules sistēmas Zemes grupas
planētām. Zemei ir viens dabiskais pavadonis — Mēness.

Zemes masa ir 5,9742×1024kg, tā ir visblīvākā planēta Saules sistēmā. Ik dienas
Zeme kļūst smagāka par vairākiem simtiem tonnu, pateicoties nokritušajiem
meteoriem un kosmiskajiem putekļiem. Šis pieaugums neveido jūtamu Zemes masas
pieaugumu. Zeme izveidojusies apmēram pirms 4,54 miljardiem gadu (4,54×109 gadi
± 1%) un tās dabiskais pavadonis Mēness sāka riņķot pa savu orbītu pirms 4,53
miljardiem gadu. Pašlaik Zeme ap Sauli apriņķo 365,25 dienās. Planētas
maksimālais slīpums attiecībā pret rotācijas plakni ir 23,4°.

Zeme ir vienīgā zināmā planēta, uz kuras atrodas ūdens šķidrā stāvoklī. Zeme ir
vienīgais zināmais debess ķermenis Visumā, kur ir attīstījusies un eksistē
dzīvība un kur ir saprātīgas būtnes — cilvēki. Zemes unikalitāti nosaka tas, ka
tai ir magnētiskais lauks un slāpekļa—skābekļa atmosfēra, kuri aizsargā Zemes
virsmu no dzīvībai kaitīgās Saules radiācijas daļas. Atmosfēras apvalks aizsargā
Zemi arī no daudziem mazajiem meteorītiem, kuri, ielidojot atmosfērā, sadeg.

Cita Zemes īpatnība, kas to atšķir no pārējām apzinātajām planētām, ir Zemes
garozas tektoniskā aktivitāte. Zemes garozai ir divi galvenie veidi — okeāniskā
Zemes garoza un kontinentālā Zemes garoza. Abu veidu Zemes garozas atrodas
nepārtrauktā kustībā un to kustība arī nodrošina Zemes ekosistēmas stabilitāti
un attīstību. 71% Zemes virsmas klāj okeāni, bet atlikušo daļu sastāda
kontinenti un salas.

Pirmais Zemes attēls no kosmosa tika iegūts 1959. gadā no Explorer 6 pavadoņa.
Jurijs Gagarins bija pirmais cilvēks, kas ieraudzīja Zemi no kosmosa 1961. gadā.
Savukārt Zemes uzaušanu no Mēness apvāršņa pirmā ieraudzīja Apollo 8 komanda
1968. gadā.

Pēc mūsdienu ģeologu un ģeofiziķu uzskatiem Zeme kopā ar Sauli un citām Saules
sistēmas planētām veidojusies pirms 4,54 miljardiem gadu no solārā miglāja.
Sākotnēji planētas ārējais slānis bija izkusis, taču laika gaitā tas atdzisa un
sacietēja, veidojot Zemes garozu.

Mēness izveidojās šajā laika periodā. Mēness visdrīzāk izveidojies, lielam, pēc
izmēra ar Marsu (10% no Zemes masas) salīdzināmam debesu ķermenim — Tejai
aizskarot Zemi un atdalot no tās daļu masas. Daļa no atdalītās masas atkal
nokļuva uz Zemes, daļa izkļuva no Zemes orbītas, bet daļa palika Zemes orbītā un
izveidoja Mēnesi.

Gāzu izdalīšanās no atdziestošās masas, tai skaitā vulkānu darbība, izveidoja
sākotnējo atmosfēru. Atmosfērā nokļuvušais ūdens tvaiks atdzisa, izveidojot uz
Zemes virsmas ūdenstilpes — okeānus. Daļu ūdens Zemei deva arī garāmejošu komētu
ledus.

Okeāniskā Zemes garoza izveidojās ļoti agri — pirms aptuveni 4,4 miljardiem
gadu, kamēr kontinentālā Zemes garoza — aptuveni pirms 3,8—3,9 miljardiem gadu.
Laika gaitā kontinentālā Zemes garoza dalījās un pārvietojās pa Zemes virsmu.
Nereti kontinentālās Zemes garozas daļas savienojās lielākā veidojumā —
superkontinentā.

Pirms aptuveni 750 miljoniem gadu sāka sadalīties senākais zināmais
superkontinents — Rodīnija. Laika posmā pirms 600 — 540 miljoniem gadu eksistēja
superkontinents Pannotija, beidzamais superkontinents bija Pangeja, kas
sadalījās pirms 180 miljoniem gadu.

Zemei raksturīgi ir arī ledus laikmeti. Pastāv uzskats, ka spēcīgākais
apledojums pastāvējis pirms 750 — 580 miljoniem gadu — šajā laikā ledus slānis
klāja lielāko daļu planētas. Ledus laikmeti vairāk vai mazāk regulāri
atkārtojušies ar dažādu intensitāti un ilgumu.

Pirms aptuveni 40 miljoniem gadu izveidojās ledus laikmetu cikliskums un veids,
kas vislielāko intensitāti sasniedza pirms aptuveni 3 miljoniem gadu. Kopš šī
laika Zemes polārajos reģionos vērojama periodiska apledojuma paplašināšanās un
samazināšanās, kas atkārtojas ik pēc 40 — 100 tūkstošiem gadu. To pavada
Pasaules okeāna līmeņa celšanās un krišana. Pēdējais ledus laikmets beidzās
pirms 10 000 gadiem.

Zemes veidošanās sākotnējo stadiju aktīvās ķīmiskās reakcijas jau salīdzinoši
agri — pirms aptuveni 4 miljardiem gadu — izveidoja organiska sastāva molekulas,
kas spēja pašas vairoties. Aptuveni pirms 3,9 — 4,1 miljardiem gadu vēl
pastāvēja pēdējais universālais sencis — organisms, no kura izveidojušās visas
Zemes organismu veidi un sugas — līdz ar to sākās sugu veidošanās.

Pirms 3,4 miljardiem gadu organismi apguva fotosintēzes procesu — prasmi iegūt
barības vielu — glikozi no Saules gaismas, oglekļa dioksīda un ūdens. Šis
process kalpoja par pamatu tālākai dzīvības attīstībai — fotosintēzes atlikuma
produkts ir skābeklis, ko organismi izdala atmosfērā. Skābekļa saturs Zemes
atmosfērā laika gaitā lēnām pieauga un skābekļa mijiedarbībā ar kosmisko
radiāciju izveidojās ozona slānis, kas pasargā Zemes virsmu no augstākām
dzīvības formām kaitīga kosmiskā starojuma.

Aptuveni pirms 2,1 — 1,6 miljardiem gadu viena veida šūnas iekļāvās citās šūnās,
radot kompleksus šūnu organismus — eikariotus, kas spējīgi uzglabāt ģenētisku
informāciju. Līdz ar to bija iespējams veidoties daudzšūnu organismiem —
atsevišķas šūnu grupas šādā organismā specializējās noteiktu funkciju veikšanai,
visas kopā nodrošinot aizvien augstāku organisma organizācijas pakāpi un
vienlaikus nodrošinot organisma konkurētspēju un pielāgotību videi.

Līdz ar Zemes vēsturē spēcīgākā apledojuma beigām pirms aptuveni 535 miljoniem
gadu uz Zemes sākās strauja organismu vairošanās un jaunu sugu vairošanās —
"kembrija eksplozija".

Kopš šīs kembrija eksplozijas uz Zemes piecas reizes notikušas masveida sugu
izmiršanas. Pēdējā izmiršana notika aptuveni pirms 65 miljoniem gadu — tā
visdrīzāk saistīta ar liela meteorīta kritienu un eksploziju. Šajā katastrofā
gāja bojā dinozauri un daudz citu organismu sugu, taču izdzīvoja zīdītāju sugas.

Pirms vairākiem miljoniem gadu Āfrikā izveidojās cilvēku senči, kas jau spēja
staigāt stāvus. Tas atbrīvoja augšējos locekļus, kuri kļuva pielāgoti darbarīku
lietošanai. Cilvēku senčiem izveidojās aizvien augstāk attīstīta saziņas spēja
ar valodas palīdzību, attīstījās savstarpējās organizācijas spēja, kas kalpoja
par priekšnoteikumu civilizācijas izveidei.

Civilizācijas attīstība pēdējās tūkstošgadēs ārkārtīgi strauji ir mainījusi
Zemes virsmas ainavu, sugu sastāvu, ietekmējusi atmosfēras sastāvu un klimatu.

Zeme apgriežas ap savu asi caurmērā 23 stundās, 56 minūtēs un 4,091 sekundēs
(siderālā diena). Skatoties no Zemes, zvaigznes virzās uz rietumiem par 15
grādiem stundā. Tas atbilst vienam Saules vai Mēness diametram divās minūtēs.

Apkārt Saulei Zeme pa savu orbītu apriņķo 365,2564 dienās, veicot ap 940
miljonus kilometru. Šīs kustības rezultātā, skatoties no Zemes, Saule attiecībā
pret pārējām zvaigznēm pārvietojas par 1 grādu dienā austrumu virzienā. Šīs
kustības dēļ Zeme attiecībā pret Sauli apgriežas ap savu asi nedaudz ilgākā
laikā — 24 stundās (solārā diena). Zemes orbitālais ātrums ir ap 30 km/s (108
000 km/h) — Zeme pārvietojas par vienu savu diametru septiņās minūtēs. Ik gadu
Zemes griešanās ātrums palēninās par 17 mikrosekundēm. Šī iemesla dēļ Zemes
diena lēnām mainās — devonā uz Zemes gadā bija ap 400 dienu un katra diena ilga
21,8 stundas.

Mēness riņķo ap abiem debess ķermeņiem kopēju masas centru, veicot vienu apli ap
Zemi 27,32 dienās. Apvienojumā ar Zemes — Mēness kombinētās sistēmas riņķošanu
ap Sauli laiks no viena jauna mēness līdz nākamajam ilgst 29,53 dienas
(sinodiskais mēnesis). Skatoties no Ziemeļpola, Zeme un Mēness griežas pretēji
pulksteņa rādītāja virzienam.

Zemes griešanās ass attiecībā pret Zemes orbītu atrodas 23,5 grādu slīpumā.
Mēness attiecībā pret Zemes — Saules orbītu riņķo 5 grādu leņķī — ja nebūtu šāda
leņķa, ik pēc divām nedēļām būtu pamīšus Saules aptumsums un Mēness aptumsums,
kuri šī leņķa dēļ notiek daudz retāk.

Mēness atrodas 384 400 km attālumā, tā masa ir 7,349×1019 tonnas un diametrs — 3
474,8 km. Tas ir lielākais planētas pavadonis attiecībā pret planētas masu
Saules sistēmā. Mēness un Zemes gravitācijas spēku mijiedarbība rada uz Zemes
plūdmaiņas — turklāt mainās ne tikai Pasaules okeāna līmenis bet nedaudz paceļas
arī pret Mēnesi pavērstā Zemes garoza. Mēness ap savu asi griežas tikpat ātri,
kā apriņķo Zemi — tāpēc pret Zemi vienmēr ir pavērsta viena un tā pati Mēness
puse. Mēnesim riņķojot ap Zemi Saule pamīšus apspīd dažādas tā daļas — tā
veidojas Mēness fāzes. Plūdmaiņu paātrinājuma rezultātā Mēness attālinās no
Zemes par aptuveni 38 milimetriem gadā.

Zemes ass slīpuma dēļ uz Zemes ir gadalaiki. Astronomiski šie gadalaiki pāriet
viens otrā brīžos, kad Zemes as attiecībā pret Sauli ir visslīpāk (saulgrieži)
un vienai no divām ekvinokcijām — brīžiem, kad Zemes ass ir vidējā leņķī pret
Sauli. Ziemas saulgrieži ir ap 21. decembri, vasaras saulgrieži — ap 21. jūniju.
Pavasara ekvinokcija ir ap 20. martu un rudens ekvinokcija — ap 23. septembri.

Zemes asij piemīt arī lēna precesija (ass virziena maiņa), kuras periods ir ap
25 800 gadi, kā arī nutācija (neregulāras ass kustības), kurām ir vairāki
periodi, galvenais no tiem — 18,6 gadi. Šīs Zemes ass kustības izsauc Saules un
Mēness pievilkšanas spēka mijiedarbība ar Zemes nedaudz saplacināto formu. Bez
tam nedaudz svārstās arī Zemes rotācijas ātrums.

Saule vistuvāk Zemei ir ap 3. janvāri — šo brīdi sauc par perihēliju, bet
vistālāk no Zemes - ap 4. jūliju, šo brīdi sauc par afēliju. Dienvidu puslode ir
pavērsta tuvāk Saulei brīdī kad pati Zeme atrodas tuvāk Saulei. Rezultātā
Dienvidu puslode perihēlijā saņem par aptuveni 6,9% vairāk Saules enerģijas kā
Ziemeļu puslode. Lielāko daļu šīs enerģijas absorbē Dienvidu puslodes
salīdzinoši lielākā ūdens platība.

Zemes Hilla sfērai (gravitācijas ietekmes sfēra) rādiuss ir aptuveni 1 500 000
kilometru. Tas ir maksimālais attālums, pie kāda Zemes gravitācijas spēks
pārspēj Saules un pārējo planētu gravitācijas spēku. Ja objekti riņķo ap Zemi
tuvāk par šo rādiusu, tie neattālinās no Zemes un nenokļūst Saules gravitācijas
ietekmē.

Zemes forma ir tuva nedaudz saplacinātam sferoīdam — tā ir apaļa, nedaudz
platāka ekvatora joslā. Tomēr tās virsma neatbilst absolūti precīzai lodei — ir
vērojamas fluktuācijas ap 100 metru robežās. Precīzas Zemes formas modelis tiek
saukts par ģeoīdu.

Lielākās lokālās atšķirības no ģeoīda formas ir Everests (paceļas par 8 848
metriem virs jūras līmeņa) un Marianas dziļvaga (10 923 metri zem jūras līmeņa).
Vistālāk no Zemes centra atrodas Čimboraso kalns Ekvadorā, jo šis 6 267 metrus
augstais kalns atrodas tuvu ekvatoram.

Zemes masa ir aptuveni 5,9742×1024 kilogrami. Ja analizē Zemi kopumā, tā sastāv
galvenokārt no šādiem ķīmiskajiem elementiem:

Taču dažādos Zemes slāņos elementu sadalījums atšķiras. Uzskata, ka Zemes kodolā
88,8% veido dzelzs, 5,8% — niķelis un 4,5% — sērs.

Ģeoķīmiķis Frenks Viglesvorts Klārks ir veicis pētījumus par dažādu ķīmisko
elementu saturu Zemes garozā, analizējot 1 672 paraugus, kas ņemti no dažādu
veidu iežiem. Klārks secināja, ka 99,22% no Zemes garozas sastāv no 11 oksīdiem
(sk. tabulu).

Zeme ķīmiski un fiziski dalās slāņos — tai ir cieta ārējā garoza (Zemes garoza),
viskoza mantija, šķidrs ārējais kodols un ciets iekšējais kodols.

Zemes iekšējo siltumu visdrīzāk rada kālija-40, urāna-238 un torija-232 izotopu
radioaktīvā sadalīšanās. Visiem trim izotopiem pussabrukšanas periods pārsniedz
miljardu gadu. Uzskata, ka planētas centrā temperatūra sasniedz 7 000 K un
spiediens — 360 GPa.

Saskaņā ar nozarē pašreiz valdošo plātņu tektonikas uzskatu, Zemes ārējā daļa
sastāv no diviem slāņiem — litosfēras, kas veido Zemes garozu un augšējo, cieto
mantijas daļu un astenosfēras — viskozas, šķidras mantijas.

Litosfēra būtībā peld uz astenosfēras un to var iedalīt tektoniskajās plātnēs.
Šīs plātnes attiecībā viena pret otru pārvietojas trīs veidos — notiek to
konverģence, diverģence un transformācija. Gar plātņu robežām notiek aktīvāki
ģeoloģiskie procesi, piemēram, zemestrīces, vulkānisms, kalnu veidošanās, okeāna
dziļvagu darbība.

Tektoniskās plātnes var iedalīt kontinentālajās un okeāniskajās — atkarībā no
tā, vai lielāko daļu plātnes virsmas veido kontinentālā Zemes garoza vai
okeāniskā Zemes garoza. Kontinentālās plātnes pārvietojas pa Zemi, savukārt
okeāniskās plātnes to ārējās malās gar subdukcijas zonām iegrimst dziļāk Zemes
dzīlēs un izšķīst mantijas masā. Savukārt mantijas materiāla apvelings okeānisko
plātņu centrālajās daļās izveido diverģences robežu (sakrīt ar vidusokeānisko
riftu), kur no dzīlēm paceļas un veidojas jauna okeāniskā Zemes garoza. Līdz ar
to okeāniskā Zemes garoza pastāvīgi tiek reciklēta un lielākā daļa šī veida
Zemes garozas ir jaunāka par 100 miljoniem gadu. Vecākā okeāniskā plātne atrodas
Klusā okeāna rietumu daļā un ir ap 200 miljonus gadu veca. Savukārt
kontinentālās plātnes ir daudzkārt vecākas — uz sauszemes ir atrasti 3 miljardus
gadu veci pārakmeņojumi.

Lielākā tektoniskā plātne ir Klusā okeāna plātne — 103,3 miljoni km². Visātrāk
pārvietojas Kokosu plātne — 88 mm gadā, bet vislēnāk — Eirāzijas plātne — 7 mm
gadā.

Zemes virsmas raksturs dažādās vietās krasi atšķiras. Ap 70,8% Zemes klāj ūdens,
ūdens klāj arī lielu daļu kontinentālās Zemes garozas. Zemūdens virsmai var būt
kalnu grēdas, tai skaitā visu Zemi aptverošās vidusokeāniskās grēdas, zemūdens
kanjoni, abisālie līdzenumi u.c. formas. Sauszemei raksturīgi līdzenumi,
augstienes, plakankalnes, kalnu grēdas un citas formas.

Planētas virsma laika gaitā galvenokārt erozijas un tektonikas efektu iespaidā
pārveidojas. Tektonikas iespaidā paceltās Zemes daļas erozijas iespaidā tiek
izlīdzinātas. Zemes virsmu pārveido arī ledāji, krastu erozija, koraļļu rifu
veidošanās un lielāku meteorītu triecieni.

Zemes garozas kontinentālās plātnes sastāv no mazāk blīva materiāla (gk. granīts
un andezīts) nekā okeāniskās (gk. bazalts). Abu veidu plātnes laika gaitā
pārklāj nogulumieži. Nogulumieži klāj aptuveni 75% no kontinentālo plātņu
virsmas, taču tie veido tikai aptuveni 5% Zemes garozas masas.

Paši virsējo Zemes garozas slāni sauc par pedosfēru — šis slānis sastāv no
augsnēm un materiāla, no kura veidojas augsnes. Pedosfēra ir Zemes slānis, kas
saskaras ar litosfēru, atmosfēru, hidrosfēru un biosfēru. Mūsdienās aramzeme
sastāda 13,31% no visas sauszemes platības, tikai 4,71% augsnes spēj uzturēt
pastāvīgu lauksaimniecisko darbību.

Zemes hidrosfēra sastāv galvenokārt no okeāniem (apvienojošs nosaukums —
Pasaules okeāns), taču tehniski tā iekļauj arī ezerus, upes un pazemes ūdeni
līdz 2 000 metru dziļumam. Dziļākais ūdens ir Marianas dziļvagā — šeit ūdens
slāņa biezums sasniedz 10 923 metrus. Vidējais okeāna dziļums ir 3 794 metri,
kas vairāk kā piecas reizes pārsniedz vidējo kontinentu augstumu. Ja Zemes
virsma būtu līdzena, okeāns to klātu ar vairāk kā 2,7 km biezu ūdens slāni.

Ap 97,5% ūdens uz Zemes ir sālsūdens, savukārt no atlikušajiem 2,5% saldūdens ap
68,7% ir sasalušā veidā. Sāls veido ap 3,5% okeānu masas. Lielākā daļa sāls
veidojusies vulkānu darbības rezultātā, izšķīdināta no akmeņoglēm un
magmatiskajiem iežiem.

Pasaules okeānam ir būtiska nozīme klimata veidošanā un uzturēšanā — ūdenim
piemīt augsta siltumietilpība, tāpēc Pasaules okeāns kalpo par siltuma
rezervuāru, kas stabilizē klimatu. Okeānu temperatūras izmaiņas var izraisīt
ļoti krasas klimata izmaiņas, piemēram El Niņo.

Zemes atmosfēras sastāvs laika gaitā mainījies, tai skaitā pateicoties arī
organismu ietekmei, izveidojot noteiktu atmosfēras sastāva līdzsvaru, kas ir
piemērots uz Zemes pastāvošajiem organismiem.

Atmosfēras spiediens pie Zemes virsmas ir 101,325 kPa. 78% Zemes atmosfēras
veido slāpeklis un 21% — skābeklis, atmosfērā ir arī nedaudz ūdens tvaiks,
oglekļa dioksīds un cita gāzveida vielas.

Atmosfēra aizsargā dzīvās būtnes, absorbējot Saules ultravioletos starus,
līdzsvarojot temperatūru, tā ir ērta vide ūdens tvaika pārvietošanai un uztur
dzīvību, dodot dzīvības uzturēšanai nepieciešamas gāzveida vielas.

Zemes atmosfērai raksturīgs siltumnīcas efekts — atmosfērā esošas tai mazāk
raksturīgu vielu molekulas absorbē Zemes virsmas atstaroto siltuma enerģiju,
neļaujot tai atstāt Zemi un rezultātā ceļot Zemes virsmas temperatūru.
Būtiskākās siltumnīcas efekta gāzes ir oglekļa dioksīds, ūdens tvaiki, metāns un
ozons. Ja atmosfērā nebūtu siltumnīcas efekta gāzu, Zemes virsmas temperatūra
būtu ap −18 °C un dzīvība visdrīzāk neeksistētu. Pat nelielas siltumnīcas efekta
gāzu daudzuma izmaiņas atmosfērā izraisa temperatūras izmaiņas uz Zemes, līdz ar
to mainot ledāju bilanci, okeāna līmeni, straumju režīmu, biotopu izplatību un
klimatu.

Zemes atmosfērai nav izteiktas ārējās robežas — attālinoties no Zemes, tā
pakāpeniski kļūst retāka, līdz noteiktā attālumā tās vairs nav vispār. Trīs
ceturtdaļas atmosfēras masas atrodas līdz 11 kilometru augstumam. Šo zemāko
atmosfēras slāni sauc par troposfēru.

Virs troposfēras atrodas stratosfēra, mezosfēra un termosfēra un visbeidzot —
eksosfēra. Virs eksosfēras atrodas magnetosfēra — zona, kur Zemes magnētiskais
lauks mijiedarbojas ar Saules vēju, taču šeit vairs nav atmosfēras. Par
atmosfēras augšējo robežu uzskata Karmana līniju — iedomātu robežu 100 km
augstumā.

Nozīmīga atmosfēras sastāvdaļa ir ozona slānis — stratosfēras sastāvdaļa, kas
daļēji aiztur Saules izstarotos ultravioletos starus.

Atmosfēras augšējos slāņos gaisa molekulas var iesilt tādā pakāpē, ka to ātrums
ļauj atstāt Zemes gravitācijas lauku. Līdz ar to Zeme nepārtraukti nelielā
daudzumā zaudē atmosfēru. Disociētais (no atsevišķām molekulām sastāvošais)
ūdeņradis atmosfēras augšējos slāņos ir visvieglākā tur esošā viela un tāpēc
atmosfēra zaudē salīdzinoši vairāk ūdeņraža. Šī iemesla dēļ Zemes virsmai
raksturīga oksidējoša, nevis reducējoša vide, un tas nosaka dzīvo organismu
ķīmisko sastāvu un vielmaiņas ķīmiju uz Zemes. Ūdeņradi no vēl straujākas
aizplūšanas kosmosā aiztur tas, ka lielākā daļa šī elementa ir saistīta ar
skābekli ūdens molekulās.

Saules enerģija troposfēru un Zemes virsmu zem tā sasilda. Sasilušas gāzes, tai
skaitā gaiss, izplešas. Šāds gaiss ir mazāk blīvs un tāpēc ceļas augšup un tā
vietu aizstāj aukstāks gaiss. Šāda veida atmosfēras cirkulācija — siltuma
enerģijas sadalīšana atmosfērā — ir galvenais mehānisms, kas nosaka klimatiskos
apstākļus. Klimatu ļoti lielā mērā nosaka arī okeānu straumes, īpaši liela
nozīme ir termohalīnajai cirkulācijai, kas no ekvatoriālajiem reģioniem izplata
siltuma enerģiju uz polārajiem reģioniem.

No Zemes virsmas, galvenokārt Pasaules okeāna virsmas, iztvaikojušais ūdens
tvaiks pārvietojas līdz ar atmosfēras masām. Mainoties atmosfēras spiedienam un
temperatūrai ūdens tvaiki kondensējas un krīt atpakaļ uz Zemes virsmas kā
nokrišņi. Gravitācijas iespaidā uz Zemes virsmas nokļuvuši nokrišņi pa upēm tiek
transportēti uz zemākām vietām — ezeriem un galu galā — uz Pasaules okeānu. Šis
ūdens cikls arī ir ļoti būtisks mehānisms, kas palīdz uzturēt uz Zemes dzīvību,
bez tam šis process ir galvenais Zemes virsmas erozijas mehānisms. Nokrišņu
daudzums dažādos Zemes reģionos atšķiras — vienuviet gadā nolīst vairāki metri
ūdens, cituviet — mazāk kā viens milimetrs.

Dažādos Zemes reģionos, atkarībā no attāluma no ekvatora, klimats atšķiras. Zemi
pēc klimatiskajiem apstākļiem iedala šādās klimata joslās:

Zemes magnētiskais lauks pēc formas ir magnētiskais dipols. Pašlaik magnētiskie
poli atrodas netālu no planētas ģeogrāfiskajiem poliem. Saskaņā ar dinamo
teoriju Zemes magnētisko lauku rada izkusušais mantijas augšējais slānis, kur
siltums rada mantijā esošā materiāla, kam piemīt elektrības vadītspēja,
konvekcijas plūsmu. Tādējādi šajā mantijas slānī rodas spēcīga elektriskā
strāva, kas rada magnētisko lauku.

Magnētiskais lauks rada magnetosfēru, kas atvaira lielu daļu Saules vēja daļiņu.
Saules pusē esošā Saules vēju atvairošā magnetosfēras fronte atrodas aptuveni 13
Zemes rādiusu attālumā. Zemes magnētiskā lauka un Saules vēja sadursme rada Van
Allena radiācijas jostas — divas koncentriskas joslas — slāņus, kas sastāv no
jonizētām daļiņām. Jonizētais kosmiskais starojums tuvāk Zemei nokļūst tikai
polārajos apvidos, kur saskaroties ar atmosfēras augšējiem slāņiem rada no Zemes
saskatāmu krāšņu parādību — ziemeļblāzmu.

Uz Zemes ir tādi apstākļi kas sniedz saskaņā ar mūsu zināšanām piemērotus
apstākļus dzīvības uzturēšanai — gk. ūdeni šķidrā fāzē, kur var veidoties
kompleksas organiska sastāva molekulas un enerģiju lai uzturētu metabolismu.
Zemes attālums no Saules, ass leņķis un stabilitāte, orbītas ekscentritāte,
griešanās ātrums, ģeoloģiskā vēsture, atmosfēra, magnētiskais lauks un citi
apstākļi kopā veido apstākļus, kas nepieciešami dzīvības uzturēšanai uz
planētas. Zeme ir vienīgā zināmā planēta, uz kuras ir dzīvība.

Zemes dzīvie organismi un to pārveidotā vide kopā tiek dēvēti par biosfēru.
Uzskata, ka biosfēra sāka attīstīties aptuveni pirms 3,5 miljardiem gadu.
Biosfēru iedala biomos, kurus apdzīvo salīdzinoši līdzīgi augi un dzīvnieki. Uz
sauszemes biomus nodala galvenokārt platuma grādi un augstums virs jūras līmeņa.
Visblīvāk apdzīvotie un visdaudzveidīgākie ir tie biomi, kas atrodas tuvu
ekvatoram.

Zeme sniedz resursus, kurus cilvēks izmanto saimniecībā — dabas resursus. Daļa
no šiem resursiem (nafta, dabasgāze) ir noplicināmi, tos grūti atjaunot neilgā
laika posmā — šādus resursus sauc par neatjaunīgajiem resursiem. Visbiežāk
neatjaunīgie resursi atrodami Zemes garozā kā derīgie izrakteņi. Derīgos
izrakteņus izmanto materiālu ražošanā, enerģijas ieguvei un kā barības vielas
ķīmiskā mēslojuma izgatavošanai.

Zemes biosfēra ražo bioloģiskos produktus, kurus izmanto kā pārtiku, materiālu
ieguvei (piemēram, koksne), zāļu ieguvei. Sauszemes ekosistēmas ir atkarīgas no
augsnes un saldūdens, bet okeānu ekosistēmas — no izšķīdušajām barības vielām,
kas okeānos nokļūst no sauszemes.

Uzskata, ka tikai vienas astotā daļa Zemes virsmas ir piemērota cilvēka dzīvei —
trīs ceturtdaļas klāj okeāns un pusi no sauszemes platības aizņem tuksneši,
ledāji, kalni un citas dzīvei nepiemērotas vides. Vistālāk ziemeļos esošā
apdzīvotā vieta ir Alerta Kanādā (82°28′Z) un vistālāk dienvidos cilvēki
pastāvīgi uzturas Amundsena-Skota Dienvidpola stacijā — praktiski 90°D platumā.

Visa Zemes sauszeme ir iekļauta vienas vai otras valsts sastāvā, valstis
pretendē arī uz lielāko daļu Antarktīdas. Uz Zemes ir 267 administratīvās
teritorijas — valstis, atkarīgās teritorijas un citas. Zemes vēstures gaitā
nekad nav eksistējusi tikai viena valsts, kas valdītu pār visu Zemi, kaut gan
vēstures gaitā uz šādu kundzību pretendējušas daudzas valstis. Pasaules valstis
izveidojušas Apvienoto Nāciju Organizāciju kas kalpo galvenokārt par
starptautisku saziņas forumu ar ļoti ierobežotu spēju noteikt visām valstīm
saistošus noteikumus.

Zeme bieži dažādās kultūrās uzskatīta par dievību, visbiežāk — par vienu no
mātes dievībām — Zemesmāte, visbiežāk akcentējot to kā auglības dievieti.

Senajiem grieķiem Zemi personificēja dieviete Gaja, ķīniešiem — Hou-T'u,
skandināvu mitoloģijā — Jerda. Senajā Ēģiptē atšķirībā no daudzām citām kultūrām
Zemi personificēja vīriešu kārtas dievs — Gebs, sieviešu kārtas dieviete Nuta
personificēja debesis.

Daudzas pasaules kultūras senatnē uzskatīja ka Zeme ir plakana. Uzskatu par
Zemes lodveida formu pauda agrie grieķu filozofi, piemēram, Pitagors.
Viduslaikos šāds uzskats jau bija plaši izplatīts, to pauda, piemēram, Akvīnas
Toms. Tomēr vēl pat līdz 21. gadsimta sākumam pastāvēja Starptautiskā Plakanās
Zemes biedrība, kas aktīvi popularizēja uzskatu, ka Zeme tomēr ir plakana —
centrā tai atrodoties Ziemeļpols un apkārt ārējai malai stiepjoties 50 metrus
augsta ledus siena.

Kaut arī 20. gadsimta cilvēks teorijā zināja, ka Zeme ir apaļa, sabiedrības
apziņā šis uzskats stingri nostiprinājās tikai 20. gadsimta vidū un vēlāk — kad
tika saņemti pirmie Zemes kosmiskie attēli.

Zemes nākotne cieši saistīta ar Sauli. Paredzams ka Saules starjauda laika gaitā
palielināsies, pēc 1,1 miljardiem gadu pieaugot par 10% un pēc 3,5 miljardiem
gadu — par 40%. Šī faktora ietekmē Zeme mainīsies līdz nepazīšanai, tai skaitā,
visdrīzāk, zaudēs Pasaules okeānu. Pēc 5 miljardiem gadu Saule kļūs par sarkano
milzi un palielināsies tā, ka no tagadējās Zemes orbītas līdz Saules ārējai
malai būs tikai 1% no agrākā attāluma. Vienlaikus, pateicoties tam, ka Saule
zaudēs savu masu, Zeme arī attālināsies no Saules un, visdrīzāk, tai izdosies
izvairīties no iekļaušanās Saulē.

Mums zināmajām dzīvības augstākajām formām eksistence uz Zemes visdrīzāk nebūs
iespējama jau pēc 900 miljoniem gadu, jo pieaugošais siltums paātrinās
neorganisko CO2 ciklu un tā saturs atmosfērā kritīsies, līdz augi vairs nespēs
turpināt fotosintēzi.



https://lv.wikipedia.org/wiki/Rund%C4%81les_pils

Rundāles pils (vācu: Schloss Ruhental, agrāk saukta arī par Ruhenthal un
Ruhendahl) ir nozīmīgākā baroka stila pils Latvijā. Atrodas Rundāles novada
Pilsrundālē. Krievijas impērijā strādājošā itāļu arhitekta Frančesko Bartolomeo
Rastrelli projektētā pils celta no 1736. līdz 1768. gadam kā Kurzemes un
Zemgales hercoga Ernsta Johana Bīrona vasaras rezidence. Rundāles pils ansamblī
ietilpst arī saimiecības ēkas un parks. Kopš 1972. gada pilī atrodas Rundāles
pils muzejs un notiek pils un parka restaurācija ar mērķi atjaunot to sākotnējo
izskatu. Rundāles pils ir iekļauta Latvijas kultūras kanonā.

Kurzemes un Zemgales hercogs Ernests Johans Bīrons Rundāles muižu iegādājās
1735. gadā par 42 000 dālderu. Tās teritorijā jau atradās viduslaiku pils, kura
tika nojaukta, lai tās vietā uzceltu pašreizējo Rundāles pili. Ēku pēc Frančesko
Bartolomeo Rastrelli projekta sāka celt 1736. gada 24. maijā. 1740. gadā hercogs
kļuva par Krievijas reģentu, taču drīz tika gāzts un izsūtīts uz Sibīriju, pēc
tam uz Jaroslavļu, rezultātā būvdarbi tika pārtraukti un atsākās tikai pēc
hercoga atgriešanās no trimdas 1762. gadā. Būvdarbi tika pabeigti 1768. gadā.

Pēc Kurzemes un Zemgales hercogistes iekļaušanas Krievijas impērijā 1795. gadā
hercoga pili un citus īpašumus nopirka valsts. Katrīna II to uzdāvināja sava
favorīta Platona Zubova jaunākajam brālim ģenerālmajoram grāfam Valeriānam
Zubovam, kas bija izcēlies Koscjuško vadītās sacelšanās apspiešanā un piedalījās
1796. gada Krievu-persiešu karā.

Pēc Pāvila I nākšanas pie varas grāfs Zubovs krita nežēlastībā un pārsvarā
uzturējās savā īpašumā Rundāles pilī. Pēc imperatora Pāvila I nogalināšanas
1801. gadā grāfs Zubovs pilī sācis rīkot lielas balles, piemēram, 1802. gada 10.
oktobra Ražas svētkos pilī piedalījušies 1200 viesu. Pēc viņa nāves 1804. gadā
pili mantoja viņa brālis Platons Zubovs, kas šajā laikā esot pārsvarā dzīvojis
savos Jonišķu īpašumos. Zubovi pili apmēbelēja no jauna, piebūvēja ieejas
portikus centrālajam korpusam un iekštelpās iebūvēja vairākus kamīnus.

1812. gada krievu-franču kara laikā pilī bija iekārtota Napoleona Lielās armijas
lazarete un pils parkā aprakti mirušie karavīri, kuriem tagad pils dārza stūrī
uzcelts piemineklis. Pils tika izdemolēta – spoguļi izsisti, Katrīnas II
dāvinātā bibliotēka iznīcināta.

Platons Zubovs pilī apmetās tikai 1814. gadā. Neilgi pirms savas nāves kņazs
Zubovs apprecēja kāda Viļņas šļahtiča Ignāta meitu Teklu Valentinoviču, kopā ar
kuru viņš apmetās uz dzīvi Rundālē. Pēc Zubova nāves 1822. gadā Tekla mantoja šo
īpašumu un apprecējās ar grāfu Andreju Šuvalovu. 19. gadsimta beigās pils tika
aktīvi remontēta un restaurēta, pārveidots arī pils parks.

Pirmā pasaules kara un brīvības cīņu laikā pili izmantoja Vācijas armijas un
Bermonta armijas vajadzībām. Pēc kara un agrārās reformas pils pārvalde tika
nodota zemkopības ministrijai. Pils telpās tika izveidota skola, bet daļu telpu
piešķīra kara invalīdu izmitināšanai. 1924. gadā tā tika iekļauta valsts
pieminekļu sarakstā. 1932. gadā pils nodota izglītības ministrijai un tā tika
pārbūvēta, lai piemērotu skolas vajadzībām. Pēc Otrā pasaules kara pilī atradās
graudu noliktavas, pēc to likvidēšanas skola pārņēma arī šīs telpas. Skola pilī
atradās līdz 1978. gadam.

1963. gadā pili pārņēma Bauskas novadpētniecības muzejs, kas tur izveidoja savu
filiāli. 1965. un 1971. gadā LPSR Ministru padome lēma par Rundāles pils
restaurāciju. 1972. gadā tā kļuva par neatkarīgu muzeju un tika uzsākts
intensīvs restaurācijas darbs ar valsts piešķirto ikgadējo finansējumu, kas
turpinājās līdz 1992. gadam. Pēc tam restaurācija un pils parka veidošana notika
ar mērķa ziedojumu un dotāciju palīdzību. Valsts dotācija muzejam 2006. gadā
bija 872 tūkstoši latu, 2007. gadā 1 miljons 330 tūkstoši latu. Papildus no
Eiropas Savienības struktūrfondiiem tūrisma infrastruktūras pilnveidošanai
Rundāles pilī 2006.-2007. gadā tika piešķirti 1 342 346 latu Eiropas Reģionālās
attīstības fonda (ERAF) finansējuma.

Rundāles pilij ir divi stāvi, kuros ir 138 telpas, 43 no tām paredzēts atjaunot
vēsturiskos interjerus. Pils ir izkārtota trijos korpusos, starp kuriem atrodas
iekšpagalms. Centrālajā daļā atradās hercoga apartamenti, rietumu spārnā dzīvoja
hercogiene un citi ģimenes locekļī, bet austrumu spārns bija atvēlēts
reprezentācijas vajadzībām. Pils ansamblī ietilpst arī staļļi ar kariešu
pagalmu. Pie pils atrodas parks. Daļu parka veido franču dārzs, kurā 2005. gadā
iekārtots rožu dārzs. Ap šo parka daļu, pili un staļļiem izrakts kanāls. Parka
daļa aiz kanāla ir medību parks, kuru veido mežs.

Rundāles pils kalpu māja "Baltā māja" ir valsts nozīmes arhitektūras
piemineklis, valsts aizsardzības Nr.6183. "Baltā māja" ir viena no Rundāles pils
kompleksa ēkām, kurā no 19.gs. sākuma dzīvoja Rundāles pils kalpotāji. No
1949.gada ēka atradās Rundāles patērētāju biedrības un Bauskas rajona patērētāju
biedrības īpašumā, kad "Baltajā mājā" atradās veikals un dzīvojamās telpas.
1997.gadā "Baltā māja" kļuva par Ikertu ģimenes īpašumu, kurā šobrīd izveidota
viesu māja.

Ēka celta no māla kleķa, kas ir raksturīgs Zemgales novada ēku celtniecības
materiāls.



https://lv.wikipedia.org/wiki/N%C4%ABderlande

Nīderlande (nīderlandiešu: Nederland, izrunā: [ˈneɪdərlɑnt]) ir valsts
Rietumeiropā, daļa no Nīderlandes Karalistes. To ziemeļos un rietumos apskalo
Ziemeļjūra, austrumos tā robežojas ar Vāciju, bet dienvidos ar Beļģiju.
Nīderlandes kopējā platība ir 41 543 km² un to ietekmē mērenās joslas klimats.
Ziemeļos atrodas uz ļoti zemi novietotas zemes, bet virzoties uz valsts
austrumiem un dienvidiem reljefs kļūst augstāks līdz pašos dienvidos sasniedz
150 līdz 320 metru augstumu. Nīderlandi regulāri apdraud plūdi, jo aptuveni puse
no valsts teritorijas atrodas zem jūras līmeņa. Nīderlande ar 16 856 620
iedzīvotājiem ir septītā lielākā Eiropas Savienības dalībvalsts.

Nīderlandē ir parlamentāra demokrātija un konstitucionālā monarhija, kas sastāv
no 12 provincēm. Galvaspilsēta un lielākā pilsēta ir Amsterdama, bet valsts
valdība atrodas Hāgā. Lai gan tā ir viena no mazākajām valstīm Eiropā, tai
vienmēr ir bijusi nozīmīga loma Eiropas dzīvē. Kopā ar Beļģiju un Luksemburgu,
Nīderlande veido tā saukto Beniluksa ekonomisko savienību. Lai gan valsts
galvaspilsēta ir Amsterdama, valsts valdība atrodas Hāgā. Nīderlande 1952. gadā
kļuva par Eiropas Kopienas (EC) dibinātājvalsti. Eiropas Kopiena 1993. gadā
kļuva par Eiropas Savienību. Niderlande kopš 1985. gada ir daļa no Šengenas
zonas, un 1999. gadā tajā tika ieviesta Eiropas valūta eiro.

Nīderlande ir ES, Eirozonas, PTO, G10, NATO, OECD un Beniluksa ekonomiskās
savienības dibinātājvalsts. ANO dalībvalsts. Ķīmisko ieroču aizlieguma
organizācijas un piecu internacionālo tiesu mītnes vieta. Tai ir divpadsmitais
augstākāis IKP pasaulē uz vienu cilvēku. 2013. gadā Nīderlande tika atzīta kā
ceturtā laimīgākā valsts pasaulē, tas lielākoties saistīts ar augsto dzīves
līmeni.

Nīderlande bieži tiek saukta par Holandi, lai gan patiesībā šis termins attiecas
tikai uz divām Nīderlandes provincēm: uz Ziemeļholandi un Dienvidholandi.

No 870. gada Nīderlandes teritorija ietilpa Austrumfranku karalistē, bet no 925.
gada Svētajā Romas impērijā. 15. gadsimtā lielākā daļa mūsdienu Nīderlandes
teritorijas nonāca Burgundijas, vēlāk Habsburgu dzimtas kontrolē.

1555. gadā Svētās Romas imperators Kārlis V Nīderlandē izveidotās Septiņpadsmit
provinces nodeva savam dēlām Spānijas karalim Felipem II. 1581. gadā septiņas
ziemeļu provinces atdalījās no Spānijas un izveidoja Apvienoto provinču
republiku. Pēc 1815. gada Vīnes kongresa izveidoja Nīderlandes Apvienoto
Karalisti, kurā līdz 1830. gadam ietilpa arī mūsdienu Beļģija.

Otrā Pasaules kara laikā Nīderlandi 1940. gada maijā okupēja Vācijas karaspēks.
Pēc kara gados Nīderlande nostiprināja kontaktus ar kaimiņvalstīm un iekļāvās
Beniluksa savienībā. 1949. gadā Nīderlande bija 12 NATO dibinātāju vidū, bet
1958. gadā bija viena no Eiropas Ekonomikas kopienas dibinātājām.

Nīderlande atrodas Rietumeiropā, Viduseiropas līdzenuma rietumos. Ziemeļos un
rietumos to apskalo Ziemeļjūra. Tās teritorija aizņem 41 543 km², kura sastāv no
33 893 km² sauszemes un 7 650 km² ar ūdeni klātas virsmas. Tā pēc platības ir
134. lielākā valsts pasaulē un 31. lielākā valsts Eiropā. Nīderlandes dienvidu
un austrumu daļa atrodas augstāk virs jūras līmeņa, austrumos ir paugurains
reljefs. Pašos dienvidos virsa paceļas 150–320 m augstumā, turpat atrodas arī
valsts augstākā virsotne un Vālsbergas augstiene ar augstumu līdz 321 metriem
virs jūras līmeņa (tikai par 10 metriem augstāka nekā Gaiziņkalns).

Nīderlandi var sadalīt divās daļās — ziemeļos atrodas ļoti zemu novietotas
zemes, no kurām liela daļa ir Reinas un Māsas upju deltas. Jūras krastā ir
smilšu kāpu josla līdz 405 km platumā un līdz 60 m augstumā, kuras kopā ar
veselu dambju un slūžu sistēmu aizsargā valsts teritoriju no applūšanas. Zemākā
vieta zem jūras līmeņa ar -6,76m ir Zuidplastpolders, kas atrodas valsts rietumu
daļā. Virzoties uz ziemeļiem, augstums virs jūras līmeņa pakāpeniski samazinās
līdz pat Ziemeļjūras krastiem ziemeļrietumos.

Nīderlandes teritorijā atrodas dažu lielu upju, kā Reinas, Māsas un Seldas,
ietekas, kuras veido lielu deltu. Upes ir ūdeņiem bagātas visu gadu, to gultnes
ir iztaisnotas un savienotas ar daudziem kanāliem, bet notece ir noregulēta.
Saneši noved pie tā, ka upju ūdens līmenis lēnām paaugstinās un pastāv liels
plūdu risks.

Valstī ir divdesmit nacionālie parki un simtiem citu dabas rezervātu un liegumu
ar ezeriem, mežiem, kāpām un citiem biotopiem. 1871. gadā tika izcirsts pēdējais
dabiskais Nīderlandes mežs, tāpēc šodien redzamie koki ir stādīti mākslīgi un
lielākā daļa no tiem pat nenāk no Nīderlandes. Par valsts nacionālo putnu atzīta
melnā puskuitala.

Nīderlandē valdošais vējš ir dienvidrietumu, tāpēc teritorijā valda mērens jūras
klimats, kam raksturīgas vēsas vasaras un maigas ziemas. Vidējā gada gaisa
temperatūra valstī ir 10 °C. Jūlija vidējā temperatūra svārstās no 16 °C līdz 17
°C, janvārī temperatūra svārstās ap +2 °C. Dažreiz, kad šeit nokļūst anticikloni
no Austrumeiropas, krīt sniegs, temperatūra noslīd zem nulles un kanālos var
izveidoties ledus sega. Gada nokrišņu daudzums ir ap 800 mm.

Nīderlande iedalās 12 administratīvajās provincēs, kas tālāk iedalās 458
municipalitātēs. Nīderlandē ir tādas provinces kā Dienvidholande, Drente,
Flevolande, Frīzlande, Gelderlande, Groningena, Limburga, Overeisela, Utrehta,
Zēlande, Ziemeļbrabante un Ziemeļholande. Nīderlandei pieder arī divas aizjūras
teritorijas - Nīderlandes Antiļu salas un Aruba Karību jūrā.

Nīderlande ir konstitucionālā monarhija ar parlamentu (Staten Generaal), kuru
veido divas palātas: Nīderlandes senāts (75 locekļi) un Nīderlandes apakšpalāta
(150 locekļi). Senāta locekļus ievēl netiešās velēšanās, un viņiem ir
ierobežotas pilnvaras. Apakšpalātas locekļus ievēl vispārējās vēlēšanās. Abu
palātu locekļi tiek ievēlēti uz četriem gadiem.

Valsts galva ir monarhs, pašlaik karalis Vilems Aleksandrs, bet valdības galva
ir premjerministrs, kopš 2010. gada 14. oktobra Marks Rite.

Nīderlandē dzīvo 16 miljoni iedzīvotāju. Līdz ar to tā ir desmitā lielākā valsts
Eiropā un 64. lielākā valsts pasaulē pēc iedzīvotāju skaita. No 1900. līdz 1950.
gadam iedzīvotāju skaits pieauga no 5,1 līdz 10 miljoniem, bet no 1951. līdz
2000. gadam iedzīvotāju skaits pieauga no 10 līdz 16 miljoniem iedzīvotājiem.
Pēc 2013. gada datiem vidējais dzīves ilgums ir 81 gads. Vidējais dzīves ilgums
sievietēm ir 83 gadi, bet vīriešiem 79 gadi. Uz katriem 1000 iedzīvotājiem ir
divdesmit imigranti.[nepieciešama atsauce]

Valsts iedzīvotāju sastāvs etniskajā ziņā ir dažāds. Lielāko daļu veido etniskie
nīderlandieši. No atlikušajiem iedzīvotājiem vairums ir ieceļotāji no
Indonēzijas, Marokas, Surinamas un Turcijas. Pēc 2005. gada datiem holandieši
veido 80,9 % no kopējās populācijas, bet lielākās minoritātes ir indonēzieši
2,4%, vācieši 2,4%, turki 2,2%, surinamieši 2 %, marokāņi 1,9%, bet citas
nacionalitātes veido 8,2 %. Nīderlandieši ir garākie cilvēki pasaulē, vīriešu
vidējais garums ir 1,81 metri, bet sieviešu 1,67 metri. Cilvēki dienvidos ir
vidēji par diviem centimetriem īsāki nekā ziemeļos. Kaut gan valsts valoda ir
nīderlandiešu valoda, valsts ir ļoti internacionāla, tikpat kā ikviens tās
iedzīvotājs brīvi pārvalda un var sazināties angļu valodā.

Nīderlandē ir vairākas lielas pilsētas, kā Amsterdama, Roterdama, Hāga, Utrehta
un Eindhovena. Šīs pašas pilsētas ap sevi veido arī lielākās valsts
aglomerācijas. 67% no iedzīvotājiem dzīvo pilsētās.

No kopējā iedzīvotāju skaita 39% pieder kādai reliģijai, no tiem tikai apmēram
5,6% regulāri apmeklē baznīcu. Pēc 2010. gadā veiktās aptaujas 28 % no
aptaujātajiem respondentiem tic, ka pastāv Dievs. 39 % tic ka ir kaut kas
līdzīgs Dievam, bet 30 % netic nekādai gara vai Dieva esamībai. Pēc 2005. gada
datiem 51,3% nepieder nevienai reliģijai, 24,6% pieder pie katoļiem, 14,8% pie
protestantiem, 5,8% pie islāma, 1,4% pie hinduisma, 1,2% pie budisma un 0,9% pie
citas reliģijas.

Nozīmīgākās tautsaimniecības nozares ir pārtikas pārstrāde, ķīmiskā rūpniecība,
naftas pārstrādes rūpniecība, elektriskā un elektroniskā aprīkojuma ražošana.
Tai ir attīstīta lauksaimniecības nozare, un valsts ir plaši pazīstama ar saviem
augiem un grieztajiem ziediem. Roterdamas osta ir visnoslogotākā osta visā
Eiropā. Tā apkalpo milzīgas iekšzemes teritorijas, tostarp Vāciju un
Centrāleiropu.

Nīderlande ir vairāku slavenu gleznotāju dzimtene. No tiem slavenākie ir
Rembrants, Johanness Vermērs, Jans Stēns, Vinsents van Gogs un Pīts Mondrians.

Vispopulārākais sporta veids Nīderlandē ir futbols. Nīderlandes futbola izlase
trīs reizes ir spēlējusi Pasaules kausa finālā (1974., 1978. un 2010. gadā).
Visas trīs reizes tā piekāpās saviem pretiniekiem. Dažādus Eiropas futbola
kausus ir ieguvuši šādi nīderlandiešu futbola klubi: Amsterdamas "Ajax",
Roterdamas "Feyenoord" un PSV Eindhoven. Slavenākie nīderlandiešu futbolisti ir
Johans Kruifs, Marko van Bastens, Rūds Gullits, Deniss Bergkamps, Patriks
Kleiverts un Rūds van Nistelrojs.

Nākamie populārākie sporta veidi ir lauka hokejs un volejbols. No
individuālajiem sporta veidiem vispopulārākie ir teniss, vingrošana un golfs.

Nīderlandes sportisti Vasaras Olimpiskajās spēlēs ir ieguvuši 230 medaļas, bet
Ziemas Olimpiskajās spēlēs — 78 medaļas.



https://lv.wikipedia.org/wiki/Eiropa

Eiropa ir pasaules daļa, kas ģeoloģiski un ģeogrāfiski veido Eirāzijas
kontinenta rietumu daļu. Ziemeļos to apskalo Ziemeļu ledus okeāns, rietumos —
Atlantijas okeāns, bet dienvidos — Vidusjūra un Melnā jūra. Vispārpieņemts, ka
Eiropas austrumu robeža ir Urālu kalni, Urālas upe, Kaspijas jūra un Kaukāza
kalni. Eiropā tiek iekļautas vairākas salas, arhipelāgi un pussalas. Lielākā no
salām ir Lielbritānija. Krasta līnijas kopējais garums ir 38 000 km. Tā ir tik
gara, jo to veido vairāki līči, fjordi un iekšējās jūrās. Eiropas platība ir
gandrīz 10,2 miljoni km², savukārt iedzīvotāju skaits pārsniedz 731 miljonu.

Lielāko daļu no Eiropas veido zemienes. Aptuveni trīs piektdaļas no kopējās
platības ir zemāk par 200 m virs jūras līmeņa, bet tikai aptuveni 1/15 daļa no
Eiropas ir augstāk par 1 km. Augstākās kalnu sistēmas šķērso Eiropu tās dienvidu
daļā. Tie ir Pireneji, Alpi, Apenīni, Karpati un Balkānu kalni. Ziemeļos vienīgā
ievērības cienīgā kalnu grēda ir Skandināvijas kalni. Lai gan Eiropā ir ļoti
daudz upju, tajā ir maz lielo ezeru. Garākā Eiropas upe ir Volga, bet lielākais
ezers — Lādogas ezers. Plašas teritorijas, īpaši ziemeļos, ir klātas ar
ledājiem. Aptuveni viena trešdaļa no Eiropas teritorijas ir aramzeme, kur audzē
galvenokārt labību, īpaši kviešus un miežus. Vēl viena trešdaļa ir klāta ar
mežiem. Eiropa ir vadošais pasaules reģions pēc tās mūsdienīgās
tautsaimniecības, kas balstās uz komerciālo lauksaimniecību un rūpniecību. Tā ir
arī viens no pasaules lielākajiem rūpnieciskajiem reģioniem, kur gada vidējie
ienākumi uz vienu iedzīvotāju ir starp augstākajiem pasaulē. Eiropas iedzīvotāji
veido aptuveni vienu desmito daļu no visiem pasaules iedzīvotājiem. Lielākā daļa
no iedzīvotājiem runā romāņu, ģermāņu un slāvu valodās. Eiropas iedzīvotāji
galvenokārt ir kristieši.

Eiropai ir ļoti gara kultūras un ekonomisko sasniegumu vēsture, kas ilgst
nepārtraukti jau vairākus gadu tūkstošus. Par mūsdienu Eiropas kultūras
pirmssākumu uzskata Seno Grieķiju un tai sekojošo Seno Romu. Pēc Romas impērijas
sabrukuma sekoja pagrimuma periods, ko renesanses laikā dēvēja par "drūmajiem
viduslaikiem", bet apgaismības laikmeta un mūsdienu vēsturnieki - vienkārši par
viduslaikiem. 12.-13. gadsimtā no Itālijas Eiropā sākās renesanses periods, kas
veicināja jaunu Eiropas atdzimšanu. 15. gadsimtā Portugāle aizsāka Lielo
ģeogrāfisko atklājumu periodu, drīz tai sekoja Spānija un pēc tam - Francija,
Nīderlande un Apvienotā Karaliste. Rezultātā Eiropas civilizācija ap 15.-18.
gadsimtu kļuva par pirmo globālo civilizāciju, kas lielākā vai mazākā mērā
pakļāva vai vismaz ietekmēja pārējās pasaules kultūras.

Etimoloģiski latīņu vārds EUROPA (Aurōpā) ir cēlies no grieķu vārda Εὐρώπη
(Eurṓpē), kas savukārt aizgūts no asīriešu un feniķiešu vārda erob, kas nozīmē
"saules riets", kā arī apzīmēja zemes uz rietumiem no Feniķijas. Pēc cita
uzskata šis nosaukums ir cēlies no senpersu Aus(r)ā-apā, šī vārda pamatā ir divi
indoeiropiešu cilmes vārdi ausārā ("ausma", "saullēkts") un apas ("ūdens",
"upe"), tādējādi sākotnēji vārds esot nozīmējis "saullēkta
upe".[nepieciešama atsauce]

Ģeogrāfisko terminu "Eiropa" pirmie ieviesa senie grieķi, tomēr vēl Homēram
Eiropa (grieķu: Εὐρώπη Eurṓpē) bija mitoloģiska Krētas karaliene, bet ne
ģeogrāfisks apzīmējums.[nepieciešama atsauce] Līdz aptuveni 500. gadam p.m.ē. ar
vārdu Eiropa tika apzīmēta arī Grieķijas sauszemes daļa, vēlāk vārda nozīme tika
paplašināta uz zemēm ārpus Grieķijas, pasauli iedalot Eiropā, Āzijā un Lībijā
(Āfrikā). Skitiju (Melnās jūras ziemeļdaļā) uzskatīja par pasaules malu.

Saskaņā ar vienu no sengrieķu mītiem, Eiropa — feniķiešu valdnieka Agenora meita
un Tēbu valdnieka Kadmisa māsa - kādu rītu netālu no jūras savā nodabā lasījusi
puķes. To nejauši ievērojis Zevs un iemīlējies Eiropā. Viņš pieņēmis balta vērša
izskatu, pierunājis Eiropu uzkāpt vērsim mugurā, un kālīdz Eiropa tā izdarījusi,
viņš ar jauno meiteni aizjoņojis pāri jūrai uz Krētas salu, kur viņa deva
dzīvību Minosam, Radamantam un Sarpedonam.

Leģendai par Eiropas nolaupīšanu ir arī simboliska nozīme. Eiropas nolaupīšana
atspoguļo vēsturisko saikni starp Eiropu un Āziju. Feniķija leģendā aprakstīto
notikumu laikā atradās stiprā Ēģiptes politiskā un saimnieciskā ietekmē.
Nolaupot Eiropu, Zevs paņēma no vecākas Austrumu civilizācijas tās mantojumu un
pārnesa uz Egeju, kur tā nākamo gadsimtu laikā tika attīstīta un izplatīta
arvien tālāk citur Eiropā.

Aptuveni pirms 40 000 gadiem Eiropā ieceļoja saprātīgais cilvēks, kas ļoti īsā
laikā izkonkurēja tur jau dzīvojošos neandertāliešus. 2. gadu tūkstoša p.m.ē.
sākumā sāka veidoties ciltis, kuras vēlāk kļuva par pamatu Eiropas nācijām. Līdz
pat vēlīnajam bronzas laikmetam (apmēram 8. gadsimtā p.m.ē.) Rietumeiropā,
sakarā ar tās zemo apdzīvotības līmeni, nepastāvēja neviena kaut cik ievērojama
valsts vai tās priekštecis. Tikai laikaposmā starp 800. un 600.g. p.m.ē.,
agrīnajā dzelzs laikmetā, sākās intensīva lielāku ciematu un pilskalnu
būvniecība plašā reģionā uz ziemeļiem no Alpiem saistībā ar ķeltu, ģermāņu, gotu
un citu tautu pakāpenisku izplatību pāri Alpiem.

Par pirmo civilizāciju Eiropas teritorijā uzskata Seno Grieķiju. Klasiskajā
periodā grieķi bija ciešā kontaktā ar attīstītajām Tuvo Austrumu civilizācijām.
Zināšanas, ko grieķi ieguva no tām un paši attīstīja, vēlāk lika pamatus citām
Eiropas civilizācijām. 2. gadsimta p.m.ē. vidū grieķi nonāca romiešu pakļautībā.
Mūsu ēras sākumā Eiropā dominēja Romas impērija. Šajā laikā ļoti strauji
izplatījās arī kristietība. Romas impērija sabruka 5. gadsimtā.

Tam sekojošais periods bija Tautu staigāšanas laikmets. Līdz pat franku valsts
izveidošanai 9. gadsimtā Eiropas tautas atradās gandrīz nepārtrauktā kustībā.
Galvenie tautu pārvietošanās virzieni bija no ziemeļiem uz dienvidiem un no
austrumiem uz rietumiem, vairumā gadījumu savstarpēji sajaucoties ar jau uz
vietas esošajām tautām. Piemēram, daļa ģermāņu cilšu grupai piederīgo gotu pēc
ilgiem klejojumiem apmetās Gallijas ziemeļu daļā. Samērā īsā laikā tā sajaucās
ar vietējiem iedzīvotājiem — dažādām ķeltu ciltīm, gala rezultātā veidojot daļu
no vēlākās franku valsts. Savukārt lombardi iespiedās Itālijas ziemeļu daļā, bet
cita gotu daļa atrada savas pastāvīgās mājas Ibērijas pussalā - visai tālu no
savas sākotnējās izcelšanās vietas - Skandināvijas. Bijušās Romas impērijas
centrālās un it īpaši austrumu provincēs ienāca huņņi, bet vēlāk - avāri.
Pilnīga etniska pārstrukturizācija notika Balkānos, kur lielā skaitā ieradās
slāvu, bulgāru un gotu imigranti. Slāvu ciltis 7.-9. gadsimtā uzsāka plašu
ofensīvu rietumu virzienā un nokļuva līdz pat Elbas upei, asimilējot praktiski
visus šeit sastaptos dažādas etniskas izcelsmes iedzīvotājus.

Renesanses periodā (15.—16. gadsimtā) strauji attīstījās zinātne, tika veikti
lieli atklājumi, kā arī aizsākās pasaules kolonizācija. 16. gadsimta beigās pēc
Reformācijas beidzās Romas Katoļu baznīcas dominance Eiropas rietumos un
ziemeļos. 17. un 18. gadsimtā Eiropā bija apgaismības periods. Laikmeta ideālu
ietekmē 18. gadsimta beigās notika Franču revolūcija, kad tika gāzta Eiropas
visspēcīgākā monarhija un aizsākās kustības par demokrātiju un vienlīdzību. 18.
gadsimtā aizsākās arī rūpnieciskā revolūcija, kas ļāva Eiropas lielvarām iegūt
gan militāro, gan politisko varu pār plašām teritorijām visā pasaulē. 20.
gadsimta sākumā Eiropas valstis savstarpēji sāka karot Pirmajā pasaules karā.
Pēc kara daudzās valstīs tika gāzta monarhija un Austrumeiropā, Centrāleiropā
izveidojās vairākas jaunas valstis (arī Latvija). Otrais pasaules karš iezīmēja
Rietumeiropas valstu varas samazināšanos to kolonijās visā pasaulē un komunisma
uzplaukšanu Austrumeiropā, tas ir, Padomju Savienībā un tās satelītvalstīs.
Padomju Savienība sabruka 20. gadsimta beigās, kas arī bija komunistiskā režīma
sabrukums visā Eiropā. Šajā laikā apvienojās arī Rietumvācija ar Austrumvāciju,
savukārt Dienvidslāvijas teritorijā sākās etniskie konflikti.

18.-19. gadsimtā Eiropas sabiedrība pakāpeniski attīstīja modernās demokrātijas
ideju un sabiedrisko sistēmu.

Tektonisko procesu rezultātā Eiropā izveidojušās četras lielas, atšķirīgas
morfoloģiskās zonas:

Eiropu var nosacīti sadalīt arī sateces baseinos. Lielākie ūdeņu kompleksi ir
saistīti ar Ziemeļatlantiju, Ziemeļjūru, Baltijas jūru, Vidusjūru un Melno jūru.
Šīs jūras un ar tām saistītie iekšzemes ūdens baseini kopš seniem laikiem ir
veicinājuši ceļošanu un cilvēku kontaktus. Var pat konstatēt zināmu korelāciju
starp viena vai vairāku tuvāko ūdens baseinu un etniski radniecīgu sabiedrību
teritorijām.

Neskatoties uz samērā nelielajiem izmēriem Eiropā ir ļoti daudzveidīga ainava un
daba, kas daudzviet ir bijusi ļoti labvēlīga saimniecības attīstībai. Eiropas
subkontinentam raksturīga ļoti saposmota krasta līnija, liels skaits lielu un
mazu iekšēju un daļēji iekšēju ūdenstilpņu un upju. Pirmajiem ieceļotājiem, kas
Eiropā nonāca caur Mazāziju, šis faktors, iespējams, palīdzēja ātri izplatīties
visā Dienvideiropā, bet klimatam kļūstot siltākam — arvien vairāk uz ziemeļiem.

Eiropā nav tādu upju kā, piemēram, Nīla: ar milzīgu ūdens baseinu, treknu upes
ielejas augsni, siltu klimatu. Tomēr Eiropai ir savas priekšrocības. Eiropu
visos virzienos šķērso dabīgie ūdensceļi - upes, kas sekmēja cilvēku
pārvietošanos pa šo pasaules daļu. Tā kā Eiropai piemīt lielas pussalas
raksturs, tās ūdensteces sistēma pārsvarā vērsta no centrālās daļas uz
perifēriju. Garākā Eiropas upe - Volga - plūst no Valdaja augstienes uz
dienvidiem, ietekot Kaspijas jūrā. Otra garākā upe - Donava - plūst no rietumiem
(Bādenes-Virtembergas zemes Vācijā) uz austrumiem, ietekot Melnajā jūrā.
Centrālās un Rietumeiropas upes pārsvarā ietek Vidusjūrā (Rona, Po u.c.),
Atlantijas okeānā vai Ziemeļjūrā (Luāra, Sēna, Reina, Elba u.c.). Savukārt,
Daugava, Ņeva, Visla, Nemuna u.c. nes ūdeņus no austrumiem uz Eiropas iekšējo
jūru - Baltijas jūru.

Rietumeiropā un ASV Eiropu (arī Āziju) uzskata par kontinentu, savukārt Eirāziju
- par superkontinentu.[nepieciešama atsauce] Šāds uzskats nav pamatots no
ģeoloģiskā un ģeogrāfijas viedokļa, jo Eiropu un Āziju vieno plaša, daudzveidīga
sauszemes teritorija.

Eiropas klimats, tāpat kā klimats jebkurā citā vietā, ir pastāvīgi mainījies.
Kopš pēdējā ledus laikmeta beigām notiek pakāpeniska vidējās temperatūras
paaugstināšanās. Civilizācijas attīstībai vispiemērotākais ir mērens, maigs
klimats, kāds pirms vairākiem tūkstošus gadiem atpakaļ bija ģeogrāfiskā platuma
joslā, kur mūsdienās vērojams samērā karsts un tveicīgs laiks - Eiropas
dienvidos - Grieķijā, Spānijas un Itālijas dienvidos.

Tomēr arī šeit klimats mainījās. Atsevišķos laika periodos vairākus gadsimtus
ilga vēsāki periodi. Piemēram, aptuveni no 200. līdz 700. gadam Eiropā bija
kļuvis vēsāks. Iespējams, vēsākais klimats un ar to saistītās nabadzīgās ražas
bija viens no faktoriem, kas veicināja Romas impērijas novājināšanos un vēlāko
sabrukumu. Visdrīzāk, šī paša iemesla dēļ vairāku nākamo gadsimtu laikā Eiropas
iedzīvotāju skaits, kas bija stipri sarucis vairākkārtēju mēra epidēmiju
rezultātā, pieauga ļoti lēnām. Tikai no 8. līdz 11. gadsimtam, klimatam kļūstot
siltākam, ražas pieauga un cilvēku dzīves apstākļi visā Eiropā pakāpeniski
uzlabojās.

Mūsdienās nokrišņu daudzums Eiropas rietumos ir daudz lielāks, nekā austrumos.
Atlantijas piekrastes joslā nokrišņu daudzums gada laikā sasniedz 3000 mm, bet
Polijas vidienē vai Donavas baseinā - tikai ap 500 mm, vēl vairāk samazinoties
austrumu virzienā. Klimata atšķirības dažādos Eiropas reģionos ir visai krasas.
Uz austrumiem no centrālās Eiropas - Polijas - Baltijas reģionā un tālāk
ziemeļaustrumos, klimats ir bargāks. Izteikti kontinentāls klimats Eiropā
vērojams uz austrumiem no Volgas un Donas baseiniem. Vissausākais reģions Eiropā
ir pašos tās dienvidaustrumos - Kaspijas jūras piekrastē - šeit nokrišņu
daudzums gadā ir tikai vidēji ap 250 mm, kamēr vienā no vismitrākajiem Eiropas
reģioniem - Norvēģijas rietumu daļā vidējais gada nokrišņu daudzums ir ap 3500
mm.

Nav nejaušība, ka šī klimatiskā robežlīnija, kas nošķir Eiropas atlantiskā
klimata daļu no kontinentālās daļas, vienlaicīgi nošķir Eiropas iedzīvotājus arī
pēc to pamata saimniecības veida, bet līdz ar to arī citu saimniecības un
kultūras aspektu ziņā. Atlantiskajā klimata joslā, tātad, galvenokārt, uz
rietumiem no Donas upes, cilvēki, līdzko kļuva pieejami metāla darbarīki,
pārgāja uz pastāvīgu dzīves veidu, piekopjot laukkopību un lopkopību. Turpretī
austrumu virzienā no šīs robežšķirtnes par noteicošo kļuva nomadu dzīves veids,
kura pamatā bija klejojošā lopkopība. To veicināja ne tikai klimata, bet arī
augsnes īpatnības. Eiropas attālāko austrumu daļu veido plašās Volgas un
Ukrainas stepes. Eiropas vidienē stepe nemanāmi pāriet plašajās Dobrudžas
(Valahijas) zemienē Rumānijā un Ungārijas līdzenumā, kur saimniekošanas un
dzīves apstākļi jau ir atšķirīgi.

Eiropas ģeoloģiskie notikumi ir klasisks piemērs tam, kā laika gaitā veidojas
kontinenti. Pirmskembrija perioda iežu vecums Eiropā ir no 3,8 miljardiem līdz
540 miljoniem gadu. Pēc tam veidojās paleozoja ēras ieži, kas beidzās pirms 250
miljoniem gadiem; mezozoja ēras ieži beidza veidoties pirms 65 miljoniem gadu;
kainozoja ēras ieži veidojās atlikušo laiku līdz mūsdienām. Pašreizējās Eiropas
kontūras beidza veidoties aptuveni pirms 5 miljoniem gadu. Iežu veidojumus,
reljefa formas un nogulumiežu baseinus mūsdienās spēcīgi ietekmē cilvēku
darbība.

Senāko iežu lielākais apgabals Eiropā ir Baltijas vairogs, kas ir stipri
erodējis. Savukārt jaunākie ieži atrodas Alpu kalnu sistēmā. Starp šīm
teritorijām ir plaši nogulumiežu baseini ar paugurainu reljefu, piemēram,
Parīzes baseins un Dienvidaustrumanglija, vai plaši līdzenumi kā, piemēram,
Austrumeiropas līdzenums. Ziemeļjūra ir zemūdens nogulumiežu baseins, kas
atrodas uz Atlantijas okeāna kontinentālā šelfa. Īslande ir unikāls veidojums
Eiropas ģeoloģijā: tā ir vulkāniska sala, kas izveidojusies Vidusatlantijas
grēdai atdalot kontinentālās plātnes.

Eiropas subkontinents ir bagāts ar derīgajiem izrakteņiem, kas ir kalpojis par
būtisku Eiropas civilizāciju attīstību veicinošu faktoru. Ilgstošajā derīgo
izrakteņu ieguves vēsturē daudzviet to resursi ir izsmelti. Vācijā, Francijā un
Lielbritānijā atrodas lieli akmeņogļu krājumi. Salīdzinoši nesen uzsākta lielo
naftas un dabasgāzes krājumu apguve šelfā starp Lielbritāniju, Norvēģiju,
Nīderlandi. Skandināvijas un Lielbritānijas ziemeļu daļā ir bagātīgas rūdu
atradnes — šeit var iegūt dzelzi, varu, svinu, cinku, alvu. Arī Alpu kalnu
perifērajā daļā ir ievērojami alumīnija, hroma, vara, svina, cinka, sudraba u.c.
metālu rūdu iegulas. Savukārt Baltijas reģionā minēto dabas resursu nav vispār,
ja neskaita salīdzinoši nelielas naftas iegulas Baltijas jūrā, kuru apguve
uzsākta tikai vietām.

Resursu nevienmērīgā izplatība Eiropā veicināja starpreģionālās darba dalīšanas
procesu un tirdzniecību. Pirmie tirdzniecības ceļi, kravu šķirošanas un
pārkraušanas centri veidojās tieši dabas resursu, piemēram, sāls, krama,
dzintara un dažādu metālu vienmērīgai izplatīšanai visā Eiropā.

Eiropā ir aptuveni 50 valstu, no kurām liela daļa ir apvienojušās Eiropas
Savienībā. Ģeopolitiski Eiropai var pieskaitīt arī tādu valsti kā Izraēla, jo tā
ir pārstāvēta dažādās Eiropas sporta organizācijās, Eirovīzijā u.c. Arī
vēsturiski tās teritorijā ir eksistējušas vairākas eiropiešu krustnešu dibinātas
valstis.

1 Armēnija un Kipra ģeogrāfiski atrodas Āzijā, bet kulturāli un vēsturiski tiek
uzskatītas par Eiropas daļu. 2 Azerbaidžāna un Gruzija daļēji atrodas Eiropā, ja
par Eiropas robežu pieņem Kaukāzu. 3 Kazahstānai Eiropā atrodas neliela daļa
teritorijas uz rietumiem no Urālas upes. 4 Krievijas Eiropas daļa ietver
teritorijas uz rietumiem no Urālu kalniem. 5 Eiropas Turcija ir neliela
teritorija uz ziemeļrietumiem no Bosfora un Dardaneļu jūras šaurumiem.

Eiropā saprātīgais cilvēks (Homo sapiens) ienāca pirms 40 tūkstošiem gadu. Pirms
tam šajā pasaules daļā dzīvoja dažādas nu jau izmirušas hominīdu sugas,
piemēram, neandertālieši. Aizvēsturē notika vairāki cilvēku imigrācijas viļņi no
Āzijas. Arī mūsdienās, kopš 20. gadsimta vidus, notiek intensīva cilvēku
imigrācija no citām pasaules daļām, īpaši no Āfrikas un Āzijas. Nekad iepriekš
Eiropa nav bijusi tik daudz un dažādu nāciju cilvēku mājas.

Ir arī neliels skaits valodu, kas ir salīdzinoši plaši izplatītas, bet nepieder
ne pie viena no iepriekš nosauktā atzara. Atsevišķi indoeiropiešu valodu saimē
tiek izdalīta grieķu valoda, kurā ir oficiālā valoda Grieķijā un Kiprā.
Atsevišķi tiek izdalītas arī baltu valodas (latviešu un lietuviešu valodas), kas
ir oficiālās valodas attiecīgi Latvijā un Lietuvā. No indoirāņu valodu atzara
visizplatītākā ir čigānu valoda, lai gan tā nav nevienas Eiropas valsts oficiālā
valoda.

Ir vēl divi citi indoeiropiešu valodas saimes atzari, kas savulaik bija plaši
izplatīti, bet mūsdienās runā tikai nelielas cilvēku grupas. Tās ir ķeltu
valodas un Trāķijas-Ilīrijas atzars, kur līdz mūsdienām ir saglabājusies tikai
albāņu valoda.

Valodās, kas nepieder indoeiropiešu valodu saimei, runā Igaunijā (igauņu
valoda), Somijā (somu valoda), Ungārijā (ungāru valoda), Maltā (maltiešu
valoda), Basku Zemē (basku valoda) un Krievijas ziemeļos. Tjurku valodās runā
tikai Turcijā un atsevišķas kopienas Balkānos un Kaukāzā.



https://lv.wikipedia.org/wiki/Sp%C4%81nija

Spānija (spāņu: España, izrunā: [esˈpaɲa]), oficiāli Spānijas Karaliste (Reino
de España), ir valsts, kura atrodas Pireneju pussalā, Dienvidrietumeiropā. Tā
rietumos robežojas ar Portugāli, ziemeļaustrumos ar Franciju un Andoru, bet
dienvidrietumos ar Gibraltāru. Ziemeļos to apskalo Atlantijas okeāns (Biskajas
līcis), dienvidos un austrumos - Vidusjūra. Spānijai pieder arī Baleāru Salas
Vidusjūrā un Kanāriju Salas Atlantijas okeānā pie Āfrikas krastiem, kā arī divas
autonomas pilsētas Ziemeļāfrikā (Seūta un Melilja), kuras robežojas ar Maroku.
Spānijas platība ir 504 030 km², tādēļ tā ir otra lielākā valsts Eiropas
Savienībā pēc Francijas.

Spānijas ģeogrāfiskā stāvokļa dēļ sākot no aizvēsturiskiem laikiem līdz pat
valsts izveidei tā ir bijusi pakļauta dažādām ārējām ietekmēm, bieži vien pat
vienlaicīgi. No otras puses skatoties, arī pašai Spānijai ir bijusi nozīmīga
ietekme uz citām teritorijām, galvenokārt jaunajos laikos, kad tā kļuva par visu
pasauli aptverošu impēriju. Tieši šī iemesla dēļ mūsdienās spāņu valodā runā
vairāk nekā 400 miljoni cilvēku.

Spānijas politiskās sistēmas uzbūve ir demokrātiski parlamentārās pārstāvības
konstitucionālā monarhija ar mantojumā nododamu troni, kur valsts galva ir
karalis, bet daudzpartiju iekārtas valsts valdības vadītājs ir valdības
prezidents. Izpildvara ir piešķirta valdībai. Centrālā likumdošanas vara ir
piešķirta parlamentam ar divām palātām. Tiesu vara ir neatkarīga no izpildu un
likumdošanas varām.

2010. gadā Spānijā dzīvoja 46,03 miljoni iedzīvotāju. Lielākā Spānijas pilsēta
ar 3,1 miljoniem iedzīvotāju ir Madride. Tā ir arī valsts galvaspilsēta.
Oficiālā valoda valstī ir spāņu, lai gan Katalonijā, Basku Zemē un Galisijā
reģionālajām valodām ir oficiāls statuss līdztekus spāņu valodai.

Nosaukums "Spānija" ir atvasināts no vārda "Hispania". Tā romieši dēvēja
Pireneju pussalu, kur mūsdienās atrodas šī valsts. Savukārt "Hispania" ir radies
no seno grieķu dotā nosaukuma šai teritorijai "Iberia", jo šo teritoriju savlaik
apdzīvoja ibēru ciltis.

Pirmie cilvēki Pireneju pussalas ziemeļos parādījās vēlā paleolīta periodā.
Aptuveni pirms 17 tūkstošiem gadu uz alu sienām cilvēki zīmēja stilizētus
zīmējumus, kuros bija redzami gan dzīvnieki, gan paši cilvēki. Vislabāk zīmējumi
ir saglabājušies Altamirā un Puente Vjesgo netālu Santanderas pilsētas. No 9.
līdz 7. gadsimtam p.m.ē. Spānijas teritorijā dzīvoja ibēri. 7. gadsimtā p.m.ē.
Spānijas dienvidu piekrasti kolonizēja feniķieši un grieķi. No 5. līdz 3.
gadsimtam p.m.ē. Spānijā apmetās ķelti. 3. gadsimta beigās p.m.ē. lielāko
Spānijas daļu iekaroja Kartāga, bet 1. gadsimtā beigās p.m.ē. - Senā Roma. Mūsu
ēras 3. gadsimtā Spānijā iebruka franki, 5. gadsimtā arī svēbi, alaņi un
vandaļi. Vestgoti izspieda alaņus un vandaļus un nodibināja savu karaļvalsti,
kura pastāvēja no 5. gadsimta vidus līdz 8. gadsimta sākumam.

No 711. līdz 718. gadam gandrīz visu Spāniju (izņemot nelielu teritoriju
ziemeļrietumos) pakļāva arābi. 756. gadā tika nodibināts Kordovas emirāts (no
929. gada Kordovas kalifāts). Rekonkistas laikā no 718. līdz 1492. gadam, kad
tika atkarotas mauru (arābu un berberu) sagrābtās zemes, atbrīvotajā teritorijā
radās spāņu karalistes (Astūrija, Aragona, Kastīlija, Katalonija, Leona, Navarra
un citas). 13. gadsimta sākumā apvienotais spāņu karaspēks guva izšķirošo uzvaru
pār mauriem pie Navas de Tolosas. 1492. gadā beidza pastāvēt pēdējā mauru valsts
- Granadas emirāts.

12. gadsimtā radās pilsētu militārās savienības (ermandadas) un kortesi, kā arī
nostiprinājās katoļu baznīca. 1479. gadā, noslēdzot personālūniju, Aragona
apvienojās ar Kastīliju, tādējādi radot pamatu vienotai Spānijai. Lielo feodāļu
politiskās tiesības tika ierobežotas, pastiprinājās valsts centralizācija. 1480.
gadā tika nodibināta inkvizīcija. Spānijā sāka veidoties absolūta monarhija.

15. gadsimta beigās un 16. gadsimtā Spānija iekaroja plašas teritorijas
Centrālamerikā un Dienvidamerikā. 1504. gadā Spānijai tika pievienota Neapoles
karaliste un Sicīlija, 1512. gadā lielākā daļa no Navarras teritorijas, 1516.
gadā - Nīderlande, bet pēc Itālijas kariem, kuri norisinājās no 1494. līdz 1559.
gadam, sagrāba zemes arī Itālijas centrālajā daļā un Ziemeļitālijā. 16. gadsimta
sākumā Spānija kļuva par vienu no varenākajām koloniālajām impērijām pasaulē.
1516. gadā Spānijas troni ieguva Habsburgi. 1519. gadā Spānijas karalis Karloss
I kļuva par Svētās Romas impērijas imperatoru kā Kārlis V. 16. gadsimta pirmajā
pusē Spānijā radās kapitālistiskā tipa manufaktūras. Sakarā ar zelta un sudraba
pieplūdumu no kolonijām cenu revolūcija Spānijā notika agrāk nekā citās Eiropas
valstīs. 16. gadsimta beigās un 17. gadsimtā Spānijā rūpniecība strauji panīka.
Karos ar Angliju Spānija zaudēja hegemoniju uz jūras. Lielākā sakāve bija
"Neuzvaramās armādas" zaudēšana 1588. gadā. Spānija šajā laikā zaudēja arī
vairākas teritorijas Eiropā. Pēc Nīderlandes revolūcijas 16. gadsimtā Spānija
bija spiesta atzīt Nīderlandes neatkarību. No 1640. līdz 1652. gadam notika
segadoru sacelšanās Katalonijā, bet no 1646. līdz 1648. gadam notika sacelšanās
pret spāņu kundzību Itālijā. 18. gadsimta sākumā pēc kara par Spānijas mantojumu
Spānijas troni ieguva Burboni. Spānijas valdījumus Eiropā sadalīja Austrija,
Savoja un Apvienotā Karaliste.

1760.-1780. gados Spānijā tika īstenotas vairākas reformas apgaismotā
absolūtisma garā. 1767. gadā no Spānijas tika padzīti jezuīti. Šajā laikā tika
ierobežotas feodāļu privilēģijas, ieviests protekcionisms. 1795. gadā cietusi
sakāvi pirmās koalīcijas karā ar Franciju, Spānija nonāca tās ietekmē un bija
spiesta karot Francijas pusē no 1796. līdz 1808. gadam pret Apvienoto Karalisti
un 1801. gadā pret Portugāli. 19. gadsimtā Spānijā notika piecas revolūcijas.
Pēc revolucionāru sakāves Spānijā tika atjaunota Burbonu vara, un atceltas
demokrātiskās reformas.

Pēc Neatkarības kara no 1810. līdz 1826. gadam spāņu kolonijās Amerikā Spānija
no savām kolonijām šajā kontinentā saglabāja tikai Kubu un Puertoriko. No 1830.
līdz 1870. gadiem Spānijā notika pilsoņu kari jeb tā sauktie karlistu kari.
1840. gados Spānijā sākās rūpniecības apvērsums, radās pirmās strādnieku
organizācijas. 1855. gadā notika Spānijas vēsturē pirmais vispārējais streiks.
No 1856. līdz 1868. gadam strādnieku kustība tikai pastiprinājās. 1857., 1861.
un 1863. gadā notika zemnieku sacelšanās. 1868. gadā izveidojās Pirmās
internacionāles Spānijas grupa.

19. gadsimta beigās, izmantojot brīdi, kad Spānijā valda nestabilitāte un
ekonomiskā krīze, Kubā un Filipīnās uzsākās neatkarības kustības pret Spāniju.
Šajās spāņu kolonijās aizsākās neatkarības kari, kuros iesaistījās arī Amerikas
Savienotās Valstis. Rezultātā izcēlās Spānijas-Amerikas karš. Spānija cieta
sakāvi un šis karš Spānijā tika nodēvēts par "El Desastre" ("Katastrofu").

19. gadsimta beigās - 20. gadsimta sākumā Spānijas kontrolē nonāca Āfrikas
kolonijas — Rietumsahāra, Spānijas Maroka (mūsdienu Marokas ziemeļu daļa) un
Ekvatoriālā Gvineja.

1937. gada 17. jūlijā atsevišķu armijas ģenerāļu sarīkots apvērsums pret Otro
Spānijas republiku noveda pie pilsoņu kara sākuma. 1939. gada 28. martā,
sabrūkot republikāņu frontei, ģenerāļa Franko rokās krita Madride un līdz ar to
pilsoņu karš bija beidzies. Šis pašas dienas vakarā padevās arī citas
republikāņu kontrolētās spāņu pilsētas. Spānijas pilsoņu karš bija asiņainākais
konflikts Spānijas vēsturē. Tajā dzīvību zaudēja aptuveni miljons cilvēku. No
tiem aptuveni 200 tūkstoši krita no Franko represijām gan kara laikā, gan arī
pēc tā.

1969. gadā Franko par nākamo valsts galvu izvēlējās bijušā karaļa Alfonso XIII
mazdēlu Huanu Karlosu. Pēc Franko nāves, 1975. gada 22. novembrī Huans Karloss
kļuva par Spānijas karali un uzsāka demokrātiskas reformas. Tika legalizētas
politiskās partijas un 1977. gada 15. jūnijā tika sarīkotas demokrātiskas
parlamenta vēlēšanas. 1982. gadā Spānija pievienojās NATO, bet 1986. gadā —
Eiropas Ekonomikas kopienai.

2004. gada 11. martā Madridē notika lielākais terorakts Spānijas vēsturē -
gandrīz vienlaicīgi četros elektriskajos vilcienos tika uzspridzinātas 10
bumbas, nogalinot 191 un ievainojot 1460 cilvēkus. Atbildību par sprādzieniem
uzņēmās starptautiskā teroristu organizācija Al-Qaeda. Pēc šī terorakta no
Spānijas premjerministra amata atkāpās Hosē Marija Asnars, kā arī no Irākas tika
atsaukti spāņu karavīri.

Spānija atrodas Eiropas dienvidrietumos un aizņem aptuveni 84 procentus no
Pireneju pussalas. Tās kopēja platība ir 504782 km², no kuras 499542 km² ir
sauszeme, bet 5240 km² ir ūdenskrātuves. Spānijas sauszemes robežas garums ir
1917,8 km. Ziemeļrietumos caur Pireneju kalniem Spānija robežojas ar Franciju un
Andoru, bet rietumos ar Portugāli. Savukārt krasta līnijas garums ir gandrīz 2,5
reizes lielāka, tas ir, 4964 km. Ziemeļos Spāniju apskalo Biskajas līcis (spāņi
to sauc par Kantabrijas jūru), ziemeļrietumos - Atlantijas okeāns, bet no
dienvidiem līdz pat austrumiem - Vidusjūra un Baleāru jūra. Vidusjūras krasta
līnijas garums ir 1660 km, savukārt Atlantijas okeāna un Biskajas līča - tikai
710 km. Dienvidos Spāniju no Āfrikas (precīzāk, no Marokas) atdala Gibraltāra
šaurums, kas vienlaicīgi arī savieno okeānu ar Vidusjūru. Īsākais attālums starp
Spāniju un Āfriku ir tikai 13 kilometri.

Spānijas pakļautībā ir arī Baleāru salas Vidusjūrā un autonomās Kanāriju salas
Atlantijas okeānā, uz dienvidrietumiem no Spānijas un 108 km uz ziemeļrietumiem
no Āfrikas krastiem; Kanāriju salās atrodas Spānijas augstākā virsotne - Teides
vulkāns (3718 m v.j.l.). Spānijai ir arī piecas nelielas suverēnas teritorijas
(plazas de soberanía) Marokas piejūras teritorijā: Seuta, Melilja, Alusemasa,
Velesa de la Gomera un Čafarinu salas.

Aptuveni 90% no Spānijas teritorijas aizņem augstienes un kalni. Ziemeļos pie
Francijas robežas atrodas Pireneju kalnu grēda. Savukārt dienvidos Sjerranevada,
kur atrodas arī kontinentālās Spānijas augstākā virsotne Mulasens (3492 m
v.j.l.). Precīzāk, tā atrodas Penibētikas Kordiljerā. Centrālajā Spānijas daļā
atrodas kalnu sistēma, kuru tā arī dēvē par Centrālo Kordiljeru. Ziemeļu daļā
atrodas Katabrijas Kordiljeri.

Spānijā pastāv četri lieli un atšķirīgi klimati: okeāniskais klimats,
kontinentālais klimats, Vidusjūras klimats un kalnu klimats. Lielākajā daļā
Spānijas valda siltais Vidusjūras klimats, kurš mainās atkarībā no ģeogrāfiskā
novietojuma un augstuma virs jūras līmeņa. Ziemas Spānijā ir salīdzinoši siltas.
Janvāra vidējā gaisa temperatūra ir no +8 °C līdz +14 °C. Kalnos tā var
nokristies pat līdz -7 °C. Savukārt vasarā, jūlija vidējā gaisa temperatūra ir
no +23 °C līdz +29 °C. Nokrišņi parasti vairāk ir rudenī un ziemā, un valsts
lielākajā daļā nokrišņu daudzums gadā svārstās no 250 līdz 700 mm.

Spānija ir politiski iedalīta 17 autonomos apgabalos (comunidades autónomas) un
2 autonomās pilsētās (ciudades autónomas) - Seuta un Melilja. Katram autonomajam
apgabalam ir sava tieši ievēlēta pārvalde. Sīkāk administratīvi Spānija tiek
iedalīta 50 provincēs. Septiņi autonomie apgabali sastāv tikai no vienas
provinces: Astūrija, Baleāru Salas, Kantabrija, Larjoha, Madride, Mursija un
Navarra. Katalonijā pastāv arī sīkāks iedalījums komarkās (aptuveni līdzvērtīgas
ar ASV apgabaliem vai Anglijas rajoniem). Zemākais administratīvais iedalījums
Spānijā ir municipalitāte (municipio).

Spānijas politiskās sistēmas uzbūve ir demokrātiski parlamentārās pārstāvības
konstitucionālā monarhija ar mantojumā nododamu troni, kur valsts galva ir
karalis, bet daudzpartiju iekārtas valsts valdības vadītājs ir valdības
prezidents. Izpildvara ir piešķirta valdībai. Centrālā likumdošanas vara ir
piešķirta parlamentam ar divām palātām. Tiesu vara ir neatkarīga no izpildu un
likumdošanas varām.

Pēc ģenerāļa Franko nāves 1975. gadā, kurš valdīja kopš Spānijas pilsoņu kara
beigām 1939. gadā, tika atjaunota parlamentārā demokrātija. 1978. gada
konstitūcijā tika noteikts, ka Spānija ir parlamentāra monarhija ar ik pēc 4
gadiem vēlētu divpalātu parlamentu Cortes Generales (Cortes), kas valsts
vadīšanu uztic valdības prezidentam (ekvivalents premjerministram). 1981. gada
23. februārī pasākumā, kas pazīstams ar nosaukumu "23-F", sadumpojušās drošības
spēku apakšvienības sagrāba Cortes un mēģināja radīt militāristu valdību. Tomēr
lielais vairums bruņotajos spēkos palika lojāli pret karali Huanu Karlosu, kurš
izmantoja savu personīgo autoritāti un bruņoto spēku virspavēlnieka
konstitucionālās tiesības, lai apturētu valsts apvērsuma mēģinājumu bez asins
izliešanas. 2008. gada vispārējās vēlēšanās ar lielu balsu skaitu, bet ne ar
vairākumu, premjerministrs Rodrigess Sapatero un Spānijas Sociālistiskā
strādnieku partija tika ievēlēti atkārtoti. Sapatero tika ievēlēts par
premjerministru 11. aprīlī ar 169 balsīm par, 158 pret un 23 atturoties.

Spānijas konstitūcijā ir noteikts, ka Spānijas karalis (pašlaik Felipe VI) ir
valsts galva un bruņoto spēku augstākais virspavēlnieks, tās vienotības un
pastāvības simbols. Viņš izlemj un vada iestāžu pastāvīgo darbu, uzņemas
Spānijas valsts visaugstāko pārstāvniecību starptautiskajās attiecībās, sevišķi
ar valstīm, kas pieder tai pašai vēsturiskajai kopienai un pilda Spānijas
konstitūcijā un likumos noteiktos speciāli viņam piešķirtos amata pienākumus.
Viņa tituls ir Spānijas karalis, bet viņš var izmantot arī citus karaļnamam
piederošos titulus. Karaļa persona ir neaizskarama un viņš nevar tikt sodīts.
Viņa darbībām vienmēr jābūt apstiprinātām tā, kā tas ir noteikts konstitūcijas
64. pantā. Bez šādas apstiprināšanas tās nevar būt likumīgā spēkā, izņemot
konstitūcijas 65.2 pantā paredzētajos gadījumos.

Izpildvara Spānijā ir Ministru kabineta rokās (spāņu: Consejo de Ministros). To
vada valdības prezidents (premjerministrs), ko izvirza karalis, apstiprina
parlamenta apakšpalātas balsojot un pēc tam ieceļ karalis. Kad kandidāts ir
ticis izvirzīts, viņam jāiegūst balsu vairākums apakšpalātā, to nesaņemot, tiek
veikts otrs balsojums, kurā viņam ir nepieciešams savākt tikai visvairāk balsu.
Premjerministrs nosauc pārējos kabineta locekļus, kurus pēc tam ieceļ karalis.
Premjerministrs vada visas valdības darbību. Valdības prezidents var nosaukt arī
dažādus viceprezidentus (lai gan tas viņam nav saistoši). Vēl ir arī Spānijas
Valsts padome, kas ir valdības augstākā padomdevēja iestāde.

Pēc demokrātijas atgriešanās pēc ģenerāļa Franko nāves 1975. gadā, prioritātes
Spānijas ārpolitikā bija saistītas ar izkļūšanu no diplomātiskās izolētības, kas
valdīja ģenerāļa Franko laikā, kā arī diplomātisko attiecību paplašināšana,
pievienošanās Eiropas Kopienai (EK) un noteikti drošības pasākumi, ko tai
sniedza starptautiskās attiecības ar rietumiem.

Būdama NATO dalībvalsts jau kopš 1982. gada, Spānija pati ir veidojusies par
nozīmīgāko dalībvalsti daudzpusējos starptautiskos drošības pasākumos. Spānijas
dalība Eiropas Savienībā (ES) ataino Spānijas ārpolitikas svarīgu daļu. Pat
daudzos starptautiskos jautājumos, kas skar ne tikai Rietumeiropu, Spānija
labprātāk savu rīcību un centienus saskaņo ar tās partnervalstīm Eiropas
Savienībā (ES) ar Eiropas politiskās sadarbības mehānismiem.

Spānija ir saglabājusi tās īpašo identificēšanu ar Latīņameriku. Tās politika
akcentē jēdzienu par ibero-amerikāņu sabiedrību jeb kopienu, būtībā vēsturiskā
jēdziena "Hispano-Americanismo" (spāņu izcelsmes amerikānisms) (vai arī
"hispanism" – kā to bieži vien dēvē angļu valodā), kas bijuši kā centieni
saistīt Ibērijas pussalu ar Latīņameriku ar valodas, tirdzniecības, vēstures un
kultūras palīdzību. Spānija ir bijis reāls piemērs pārejai no diktatūras uz
demokrātiju, kā liecina daudzi braucieni uz šo reģionu, ko veikuši Spānijas
karalis un premjerministri. Spānija ar Latīņameriku uztur sadarbības programmas
ekonomikas un tehnikas jomās, kā arī kultūras apmaiņu – gan tikai divpusēji, gan
arī ES robežās.

Tajā pašā laikā Spānija pamazām ir sākusi paplašināt savus kontaktus ar Āfrikas
reģionu, kas atrodas uz dienvidiem no Sahāras tuksneša. Spānijai īpašu interesi
rada tās bijusī kolonija Ekvatoriālā Gvineja, kur tā veic plašu palīdzības
programmu. Pavisam nesen Madride ir centusies nodibināt ciešāku sadarbību ar
Senegālu, Mauritāniju, Mali un citām valstīm, lai rastu risinājumus jautājumā
par nelegālo imigrāciju uz Kanāriju salām.

Spānija ir pazīstama arī kā starpnieks Tuvajos Austrumos. Sadarbodamās ar arābu
pasauli, Spānija bieži vien atbalsta arābu nostāju jautājumos, kas saistīti ar
Tuvajiem Austrumiem. Arābu valstis ir Spānijas primārais interešu objekts naftas
produktu un gāzes importa ziņā, kā arī tādēļ, ka vairākas arābu nācijas veic
būtiskas investīcijas jeb ieguldījumus Spānijā.

Spānija ir pratusi veiksmīgi veidot attiecības ar tās divām kaimiņvalstīm Eiropā
– Franciju un Portugāli. Spānijas un Portugāles pievienošanās Eiropas Savienībai
(ES) ir līdzējis risināt dažas no to periodiskajām domstarpībām tirdzniecībā,
iekļaujot šīs problēmas ES kontekstā. Francijas un Spānijas abpusējo sadarbību
veicina šo valstu kopējā darbība pret basku ETA terorismu (Basque ETA
terrorism). Spānijas attiecības ar Apvienoto Karalisti ir galvenokārt labas,
tomēr jautājums par Gibraltāru ir joprojām saspīlēts.

Mūsdienās Spānija cenšas paplašināt tās joprojām šauro sakaru loku ar Tālo
Austrumu nācijām. Ķīnas Tautas Republika un Japāna ir Spānijas galvenie interešu
punkti šajā reģionā. Taizeme un Indonēzija ir Spānijas galvenie sabiedrotie
Dienvidaustrumāzijas Nāciju Asociācijas (ASEAN) reģionā ar krietni daudz
noslēgtiem līgumiem un ievērojami labām attiecībām. Pēdējo gadu laikā Spānija ir
arī strauji palielinājusi kontaktus, sakarus un investīcijas citās Āzijas
valstīs, no kurām visievērojamāk tas veikts Vjetnamā, Dienvidkorejā un
Malaizijā. Sakari ar Filipīnām, neskatoties uz koloniālo pagātni, ir ievērojami
vājāki nekā tie, kas Spānijai bija ar citām valstīm šajā teritorijā, un
galvenokārt šie sakari saistīti ar kultūras aspektiem un humanitārās palīdzības
programmām.

Atbildība par valsts aizsardzību pieder Spānijas bruņotajiem spēkiem (Fuerzas
Armadas de España), kuriem Spānijas konstitūcijas astotais pants ir piešķīris
"misiju nodrošināt Spānijas suverenitāti un neatkarību, kā arī aizstāvēt tās
teritoriālo integritāti un konstitucionālo kārtību". Spānijas bruņoto spēku
virspavēlnieks ir Spānijas karalis Felipe VI, un, tāpat kā lielāko daļu citu
valstu broņie spēki, Spānijas bruņotie spēki iedalās trīs lielās grupās:
Spānijas armijā, flotē un gaisa spēkos. Spānijas bruņotie spēki ietver arī jūras
kājnieku kareivju floti, karalisko gvardi jeb apsardzi, spāņu militāro leģionu,
armijas aeromobiļu jeb aviotransporta spēkus un zemessargus.

Spānijai ir nozīmīga loma Eiropas Savienības spēkos (EUFOR), kā arī organizācijā
"Eirokorpuss" (Eurocorps). Spānija ir nozīmīga dalībvalsts arī NATO bruņotajos
spēkos, kur tā iestājās 1982. gadā. Spānijai ir sestā lielākā jūras flote. 2009.
gadā Spānijas militāro spēku aizsardzības vadītājs bija ģenerālis Hosē Hulio
Rodrigezs Fernandezs (José Julio Rodríguez Fernández).

Saskaņā ar Pasaules Bankas datiem, Spānijas valsts ekonomika ir devītā lielākā
pasaulē un piektā lielākā ekonomika Eiropas mērogā. Tā ir arī trešais lielākais
investors. Atbilstoši datiem no faktu grāmatas "CIA Factbook" – kas attiecas uz
2007. gadu – absolūtais iekšzemes kopprodukts tika novērtēts kā 1 439 000
triljoni dolāru. IKP PPP uz vienu cilvēku ir ticis novērtēts kā 33 600 dolāru
(2007), kas līdzinās Francijas un Japānas līmenim. 2007. gadā Spānijas ekonomika
bija palielinājusies par 3,8% pēc ilga un spēcīga attīstības perioda. Tomēr
īpašumu "burbuļa" sprādziens izraisīja strauju ekonomikas attīstības
palēnināšanos 2008. gadā, kas valstī radīja oficiālu lejupslīdi jeb recesiju
līdz ar 2009. gada februāri.

Bijušā premjerministra Hosē Marija Asnara centrāli labējā valdība ir strādājusi
pietiekami veiksmīgi, lai iegūtu iespēju Spānijas valstij tikt uzņemtai to
valstu grupā, kuras 1999. gadā ieviesa eiro valūtu. Bezdarbs 2006. gada oktobrī
saglabājās 7,6% līmenī, kas bija ļoti labs rādītājs, salīdzinot ar daudzām citām
Eiropas valstīm un it īpaši ar 1990. gadu sākumu, kad bezdarba līmenis bija
vairāk nekā 20%. Vājie punkti Spānijas ekonomikā, kas ilga vairāku gadu garumā,
ietvēra gan augstu inflāciju, gan augstu "pagrīdes" jeb nelegālās ekonomikas
līmeni, kā arī tādu izglītības sistēmu, kuru OECD pārskati ierindoja starp
visvājākajām izglītības sistēmām attīstīto valstu vidū, ieskaitot Savienotās
Valstis un Apvienoto Karalisti. Tomēr ekonomikas "burbulis" īpašumu jomā, kas
sāka veidoties kopš 1997. gada un ko izraisīja jau iepriekšējos gados pastāvošas
zemas procentu likmes un milzīgi imigrācijas uzplūdi, it īpaši 2008. gadā,
noveda pie strauji pavājinātas ekonomikas un augoša bezdarba. Līdz 2009. gada
maijam bezdarba līmenis Spānijā bija jau sasniedzis 18,7% (jauniešiem 37%).

Spānijas ekonomikai tiek piedēvēts, ka tā spējusi izvairīties no faktiskā nulles
attīstības līmeņa, salīdzinot ar tās lielākajām partnervalstīm Eiropas
Savienībā. Patiesībā valsts ekonomika bija radījusi vairāk nekā pusi no visām
jaunajām darba vietām jeb posteņiem Eiropas Savienībā piecu gadu laikā līdz pat
2005. gadam – bet šis process strauji tiek atgriezts uz pretējo pusi. Spānijas
ekonomika vēl salīdzinoši nesen tika uzskatīta par vienu no visdinamiskākajām ES
robežās, piesaistot nozīmīgu ārvalstu investīciju apjomu. Pēdējo četru
desmitgažu laikā Spānijas tūrisma nozare ir attīstījusies un kļuvusi par otru
lielāko pasaulē un ir vērta aptuveni 40 miljardus eiro, kas ir apmēram 5% no IKP
2006. gadā. Vēl nesenākā pagātnē Spānijas ekonomika ieguva ļoti lielu labumu no
globāli straujās attīstības nekustamo īpašumu jomā, kad Spānijā celtniecības
nozare pieredzēja apbrīnojamus 16% IKP un 12% nodarbinātības līmeņa pieaugumu
pēdējos gados. Saskaņā ar Vācijas laikraksta "Die Welt" aprēķiniem, Spānija ir
bijusi ieņēmusi tādu attīstības tempu, lai apsteigtu tādas valstis kā Vāciju
iedzīvotāju vidējā ienākuma ziņā līdz 2011. gadam. Tomēr negatīvā puse, ko
izraisīja nu jau pagājušais uzplaukums nekustamo īpašumu jomā, bija attiecīgs
līmeņa pieaugums individuālo parādu ziņā; varbūtējie mājsaimnieki ir pūlējušies
apmierināt pārdevēju cenas, tikmēr mājsaimniecību parādu vidējais līmenis jau
bija trīskāršojies mazāk nekā vienas desmitgades laikā. Tas radīja milzīgu
spiedienu uz mazturīgajiem un uz iedzīvotāju grupām ar vidēju ienākumu līmeni;
līdz 2005. gadam vidējais parādsaistību līmenis attiecībā pret ienākumiem bija
palielinājies līdz 125%, galvenokārt dārgo ieķīlājumu dēļ ekonomikas uzplaukuma
laikā, kas šobrīd nereti vien pārsniedz īpašumu vērtību. Situācija, kad laikā no
2008. uz 2009. gadu nebija pietiekami daudz naudas līdzekļu kredītu un aizdevumu
izsniegšanai un pasaulē valdīja ekonomikas lejupslīde, Spānijā izpaudās kā
ievērojama ekonomikas pasliktināšanās īpašumu sektorā. Par laimi Spānijas bankas
un finanšu pakalpojumu sektors spēja apiet daudz nopietnākas problēmas, ar kurām
saskārās viņu kolēģi Savienotajās Valstīs un Apvienotajā Karalistē, galvenokārt
stingri noteiktā konservatīvā, finanšu reglamentētā režīma dēļ. Spānijas finanšu
iestādes nebija aizmirsušas pašas valsts banku krīzi 1979. gadā un agrāko banku
krīzi 1993. gadā, ko paātrināja un ietekmēja nekustamo īpašumu joma. Spānijas
lielākā banka „Banco Santander” iesaistījās Apvienotās Karalistes valdības
galvojumā par daļu no Apvienotās Karalistes banku sektora.

Eiropas Komisija ir izteikusi prognozes, ka Spānija varētu nokļūt lejupslīdes
situācijā līdz 2008. gada beigām. Saskaņā ar Spānijas finanšu ministra sacīto,
"Spānijai būs jāsaskaras ar lielāko lejupslīdi pusgadsimta laikā." Spānijas
valdība prognozē, ka bezdarba līmenis 2009. gadā varētu palielināties līdz 16%.
Komercskola ESADE prognozē, ka šis bezdarba līmenis varētu būt pat 20%.

Kamēr ekonomiskā situācija visā rietumu Eiropā pasliktinājās, Spānijas likstas
kļuva aizvien nopietnākas. Veidojoties no mājokļu un kredītu "burbuļiem", kas
kavēja kaimiņvalstu attīstību, Spānijā deflācijas radītais sabrukums šobrīd ir
sasniedzis pašu intensīvāko līmeni, kam drīz vien var izsaukt pamatīgu rezonansi
lielākajā daļā Eiropas valstu. Spānijā šobrīd netiek runāts par iespējamu
ekonomikas uzplaukumu 2009. gadā – arī ne 2010. gadā.

Rādītāji ir nelokāmi un nežēlīgi. Kādreiz bijusi galvenais dzinējs attīstībai
Eiropā, tagad Spānija ir viena no pirmajām valstīm, kas piedzīvo ekonomisko
pagrimumu. Oficiālie bezdarba līmeņa rādītāji šobrīd ir nepastāvīgi – 17,5%, un
tiek sagaidīts, ka šis līmenis palielināsies pat līdz 20,5% 2009. gada beigās.
Bankrotu daudzums un skaits šogad ir četrkāršojies, un rūpnieciskā ražošana ir
apsīkusi līdz 25% līmenim. Celtniecības nozare, kas Spānijai pēdējo 5 gadu laikā
ir bijusi vitāli svarīga un noteicoša tās ekonomikas labklājībai, šobrīd cieš
sakāvi, jo visā valsts līmenī būvprojekti samazinās.

2008. gadā Spānijas iedzīvotāju kopskaits oficiāli sasniedza 46 miljonus
iedzīvotāju, kā vēsta pašvaldības iestādes "Padrón municipal" dati, kas veic
oficiālus reģistrus. Spānijas apdzīvotības blīvums – 91 cilv./km² – ir zemāks
nekā lielākajā daļā Rietumeiropas valstu, un iedzīvotāju izvietojums Spānijā ir
ļoti nevienmērīgs. Visapdzīvotākās teritorijas ir Vidusjūras piekraste un
reģions ap Spānijas galvaspilsētu Madridi.

20. gadsimtā iedzīvotāju skaits Spānijā dubultojās – pamatā iespaidīgā
demogrāfiskā uzplaukuma dēļ 1960. gados un 1970. gadu sākumā. Iedzīvotāju skaita
pieauguma shēma valstī bija atšķirīga, tomēr pārsvarā tas notika iekšējās
migrācijas dēļ – no iekšzemes lauku reģioniem uz industriālajām pilsētām. Ne
mazāk kā vienpadsmit no Spānijas piecdesmit provincēm saskārās ar iedzīvotāju
skaita samazināšanos. Pēc tam, kad 1980. gados dzimstības līmenis samazinājās un
Spānijas apdzīvotības pieauguma temps nokritās, iedzīvotāju skaits atkal sāka
pieaugt – iesākumā pamatā tā iemesla dēļ, ka kādreiz 1970. gados vai arī vēl
vēlāk uz citām Eiropas valstīm emigrējušie spāņi atgriezās valstī. Pēdējos gados
Spaņija ir piedzīvojusi lielu imigrantu skaita pieplūdumu – galvenokārt no
Latīņamerikas (39%), Austrumeiropas (15%), Ziemeļāfrikas (16%) un no Āfrikas
reģioniem uz dienvidiem no Sahāras tuksneša (4%). 2005. gadā Spānija ieviesa
trīs mēnešu ilgu amnestijas programmu, ar kuras palīdzību līdz šim ārzemniekiem
bez dokumentiem tika piešķirta likumīga pavalstniecība. Daļa Spānijā dzīvojošo
ārvalstnieku ir ieradušies no citām ES valstīm – 21% pastāvīgi iedzīvotāji no
ārvalstīm. Viņi apmetušies galvenonkārt Vidusjūras piekrastē un Baleāru salās,
kur daudzi eiropieši bija izvēlējušies dzīvot pēc aiziešanas pensijā vai arī ar
darbu saistītu iemeslu dēļ. Šie ārvalstnieki ir galvenokārt angļi, franči,
vācieši un holandieši, kā arī norvēģi.

Būtiski iedzīvotāju skaits samazinājās spāņu kolonistu un imigrantu dēļ, kuri
devās uz citām pasaules daļām, visvairāk uz Latīņameriku. Sākot ar 15. gadsimta
beigām, liels ibēriešu kolonistu skaits apmetās teritorijā, kas kļuva pazīstama
kā Latīņamerika, un mūsdienās vairums baltādaino Latīņamerikas iedzīvotāju
(aptuveni viena trešdaļa no iedzīvotāju kopskaita) ir spāņu vai portugāļu
izcelsmes. 16. gadsimtā aptuveni 240 000 spāņu emigrēja, lielākoties uz Peru un
Meksiku. Šim skaitam nākamajā gadsimtā pievienojās vēl 450 000 spāņu. Laika
posmā starp 1846. un 1932. gadu gandrīz 5 miljoni spāņu devās uz abām Amerikas
daļām – it īpaši uz Argentīnu un Brazīliju. No 1960. gada līdz 1975. gadam
aptuveni divi miljoni spāņu pārceļoja uz Rietumeiropu. Šajā pašā periodā
aptuveni 300 000 cilvēku pameta Spāniju, lai dotos uz Latīņameriku.

1978. gada Spānijas konstitūcija, tās otrajā pantā, atzīst vēsturiskās personas
("tautības", rūpīgi izvēlēts vārds, lai izvairītos no vairāk politiski uzlādētā
"tautas") un reģionus saistībā ar spāņu tautu. Dažiem cilvēkiem Spānijas
identitāte sastāv vairāk no dažādu reģionālo identitāšu pārklāšanas nekā no
vienīgās spāņu identitātes. Patiešām, dažas no reģionālajām identitātēm var pat
būt pretrunā ar spāņu. Atšķirīgu kultūru grupas Spānijā ir baski, katalāņi,
galisieši un citas.

Spānijā dzīvo aptuveni 650'000-700'000 čigānu; apmēram puse no viņiem-
Andalūzijā.

Mūsdienu ebreju kopiena Spānijā ir izveidojusies trīs kārtās: migrācija no
bijušās Spāņu Marokas, ebreju bēgļi no nacistu apspiešanas, kā arī imigrācija no
Argentīnas. Spānijas tiesību akti ļauj sefardu ebrejiem pieprasīt spāņu
pilsonību. 2006. gadā Spānijā dzīvoja 12'000 ebreju. Saskaņā ar pētījumu (2008.
gada decembris), kurš tika publicēts "American Journal of Human Genetics", 19,8%
no mūsdienu Ibērijas iedzīvotājiem ir sefardu ebreju pēcteči, norādot, ka
kristietībā pārgājušo ebreju skaits varētu būt daudz lielāks, nekā sākotnēji
tika uzskatīts.

Rumāņu, ierašanās sākās 16. gadsimtā.[nepieciešama atsauce] Aplēses par Spānijas
rumāņu iedzīvotāju skaitu svārstās ap 700'000. Kanāriju salas līdz 15. gadsimta
beigām apdzīvoja iezemieši- guanči. Starp 1609. un 1614. gadu, aptuveni 300'000
morisku jaunie kristieši, kuri turpināja slepeni praktizēt islāmu, tika
piespiedu kārtā izraidīti no Spānijas.

Saskaņā ar Spānijas valdības datiem, 2007. gadā Spānijā bija 4,5 miljoni
ārvalstu rezidentu; neatkarīgas aplēses izvirzīja skaitli 4,8 miljoni cilvēku
jeb 11% no kopējā iedzīvotāju skaita. Saskaņā ar 2005. gada uzturēšanās atļauju
datiem, aptuveni 500 000 bija marokāņi, citi 500 000 bija ekvadorieši, vairāk
nekā 200 000 bija rumāņi un 260 000 bija kolumbieši. Citas ievērojamas ārvalstu
kopienas ir briti (8%), franči (8%), argentīnieši (6%), vācieši (6%) un
bolīvieši (3%). Kopš 2000. gada Spānija ir pieredzējusi augstu iedzīvotāju
skaita pieaugumu, kā rezultāts imigrācijas plūsmai, par spīti dzimstībai, kas ir
tikai puse rezerves līmeņa. Šī imigrantu pieplūde, jo īpaši to, kas ierodas
nelegāli pa jūru, ir radījusi ievērojamu sociālo spriedzi.

Spānijā dzīvo vairāki desmiti tūkstoši imigrantu no bijušajām kolonijām (īpaši
Ekvatoriālā Gvineja) un imigranti no vairākām Dienvidsahāras un Karību reģionu
valstīm, kuri nesen ir apmetušies Spānijā. Pastāv arī ievērojams skaits Āzijas
imigrantu, no kuriem lielākā daļa ir ķīniešu, filipīniešu, Tuvo Austrumu,
pakistāniešu un indiešu izcelsmes. Strauji palielinās latīņamerikāņu izcelsmes
iedzīvotāju skaits. Citas augošās grupas ir briti (760'000 2006. gadā), vācieši
un citi imigranti no pārējās Eiropas.

Eiropas Savienībā Spānijai ir otrais augstākais imigrācijas līmenis procentuālā
izteiksmē pēc Kipras, bet ar lielu rezervi, kas ir lielākā absolūtajā skaitā. Ir
vairāki iemesli augstajai imigrācijai, tostarp Spānijas kultūras saites ar
Latīņameriku, tās ģeogrāfisko stāvokli, tās robežu porozitāte, liela izmēra
melnais tirgus un izturība lauksaimniecības un būvniecības nozarēs, kam
nepieciešamas zemākas darbaspēka izmaksas, ko piedāvā valsts darbaspēks. Vēl
viens statistiski nozīmīgs faktors ir liels skaits iedzīvotāju no ES izcelsmes,
kuri parasti atpūšas Spānijas Vidusjūras piekrastē. Faktiski, Spānija bija
Eiropas lielākais migrantu absorbētājs no 2002. līdz 2007. gadam, ar tās
imigrantiem vairāk nekā divkāršojot kā 2,5 miljoni cilvēku ieradušies. Saskaņā
ar "Financial Times", Spānija ir visiecienitākais galamērķis rietumeiropiešiem,
apsverot pārvākšanas no savas valsts un meklējot darbu citā ES dalībvalstī.

Imigrantu skaits Spānijā ir pieaudzis no 500,000 cilvēkiem 1996. gadā līdz 5,2
miljoniem 2008. gadā no kopējā 46 miljonu iedzīvotāju skaita. 2005. gadā vien
regulēšanas programma palielināja juridisko imigrantu iedzīvotāju skaitu par
700,000 cilvēkiem. Bezdarbs imigrantu vidū ir pieaudzis līdz 67% 2007. gadā.
Spānijas jaunais "Brīvprātīgas atgriešanās plāns" veicina imigrantus atstāt
Spāniju trijos gados un piedāvā līdz 25,000 eiro, bet līdz šim, tikai 186
ekvadorieši ir parakstījušies atgriezties. Saskaņā ar programmas pirmajiem
diviem mēnešiem pagājušajā gadā, tikai 1,400 imigrantu pieņēma piedāvājums.

Spāņu valodā (spāņu: español vai spāņu: castellano, Castilian) runā visā valstī,
un tā ir arī vienīgā valoda visā Spānijā, kurai ir oficiāls statuss. Vairākas
reģionālās valodas ir deklarētas kā otrās valodas kopā ar spāņu, kā arī
komponentu kopienām, kurās tie runā:

Ir arī dažas citas izdzīvojušas romāņu minoritāšu valodas, piemēram,
astūriešu-leoniešu grupa, kas ietver divas valodas Spānijā: astūriešu (oficiāli
saukta "Bable"), kurai ir aizsargājamo statuss Astūrijā, un leoniešu, kurai ir
aizsargājamo statuss Kastīlijā un Leonā. Aragoniešu valoda ir neskaidri
atpazīstama Aragonā. Gan astūriešu, gan leoniešu un aragoniešu valodām nevienā
Spānijas reģionā nav oficiāla statusa atšķirībā no basku, katalāņu/valensiešu un
galisiešu valodām. Tas varētu būt saistīts ar ļoti nedaudzajiem runātājiem,
mazāk nozīmīgu rakstveida tradīciju, salīdzinot ar katalāņu vai galisiešu
valodām, un zemāku pašapziņu runātājos, kas tradicionāli saprot, ka nav spēcīga
tautas pieprasījuma pēc to atzīšanas nozīmes reģionos, kuros tie runā.
Ziemeļāfrikas spāņu pilsētā Meliljā tarifitu valodā runā ievērojama iedzīvotāju
daļa. Tūristu apgabalos Vidusjūras krastos un salās angļu un vācu valodā plaši
runā tūristi, ārvalstu rezidenti un tūrisma strādnieki.

Līdz ar Spānijas ekonomisko uzplaukumu 15. un 16. gadsimtā uzplauka arī tās
kultūra. Tā veidojās ļoti sarežģītos apstākļos. Tajā izpaudās gadsimtiem ilgās
nacionālās tradīcijas, kā arī to spēcīgi ietekmēja baznīcas dogmas. Baznīcas
konservatīvā attieksme pret visu jaunu bremzēja humānisma idejas, tādēļ Spānija
ilgāk nekā citas zemes saglabāja kultūras reliģisko raksturu.

Spāņu arhitektūra ir attiecināma uz arhitektūru, kura veikta dažādos laika
posmos mūsdienu Spānijas teritorijā, kā arī uz to arhitektūru, kuru veidojuši
spāņu arhitekti. Vēsturiskās un ģeogrāfiskās daudzveidības dēļ Spānijas
arhiktetūra var būt pat krasi atšķirīga ne vien visas valsts teritorijā, bet pat
vienā pilsētā.

Spāņu arhitektūras pirmsākumi tiek datēti ar 4000. gadu p.m.ē., kad mūsdienu
Spānijas teritorijā ibēri apmetās uz dzīvi un sāka celt ēkas. Patiesā
arhitektūras attīstība sākās tikai ar romiešu iekarojumiem, kuri pēc sevis ir
atstājuši nenovērtējamus arhitektūras pieminekļus. Pēc vestgotu ierašanās šajā
teritorijā, samazinājās celtniecības metožu skaits. Pēc mauru invāzijas 711.
gadā tika piedzīvotas radikālas izmaiņas un turpmākos astoņus gadsimtus strauji
attīstījās arhitektūra. Piemēram, Kordova pat tika pasludināta par Omeijadas
kalifāta kultūras galvaspilsētu. Vēlāk kristiešu karaļvalstīs šis stils
saglabājās un tikai lēnām tajā ieplūda romānika un gotika. No 12. līdz 17.
gadsimtam Spānijas teritorijā sajaucās arābu un eiropiešu kultūras, kas izpaudās
arī arhitektūrā. 15. gadsimta beigās vietējie arhitekti daudz eksperimentēja ar
renesanses arhitektūru. 17. gadsimta pirmajā pusē Spānijas arhitektūrā sāka
izpausties baroka iezīmes. Viens no spilgtākajiem šā stila paraugiem ir Granadas
katedrāles fasāde. Tēlniecībā līdzās milzīgajiem altāra veidoliem - retablo -
darināja arī stājskulptūras. 19. gadsimtā arhitektūrā daudz sāka izmantot
tēraudu un stiklu. 20. gadsimtā viens no modernisma arhitektiem bija Antonio
Gaudi, kurš spēcīgi ietekmēja turmāko Spānijas arhitektūras attīstību. Mūsdienās
labākie spāņu arhitekti ir Rafaēls Moneo, Santjago Kalatrava un Rikardo Bofills.

Spāņu mūzika ārpus Spānijas bieži tiek saukta par flamenko mūziku, kura
patiesībā ir Andalūzijas mūzikas žanrs un nav plaši izplatīts visā Spānijas
teritorijā. Katram Spānijas reģionam ir raksturīga sava tautas mūzika.
Pietiekoši populāra ir arī popmūzika, smagais metāls, rokmūzika un hiphops.

No klasiskās mūzikas autoriem slaveni spāņu komponisti ir Īzaks Albeniss,
Manuels de Falla, Enrike Granadozs, bet slavenākie dziedātāji ir Hosē Karerass,
Montserata Kabaļļē, Plasido Domingo, Alīsija de Larroča, Alfredo Krauss, Pablo
Kazālss, Rikardo Viņjess, Hosē Iturbi, Pablo de Sarasate, Žordi Savaļļs un
Terēza Bergansa. Spānijā ir arī vairāk nekā 40 profesionāli orķestri. Slavenākie
no tiem ir Orquestra Simfònica de Barcelona, Orquesta Nacional de España un
Orquesta Sinfonica de Madrid. Savukārt nozīmīgākie opernami ir Teatro Real, Gran
Teatre del Liceu, Teatro Arriaga un El Palau de les Arts Reina Sofía.

15. gadsimtā Spānijā strauju attīstību piedzīvoja literatūra. Gadsimtu mijā no
15. uz 16. gadsimtu radās tā sauktais "blēžu romānu" žanrs, kas strauji pēc tam
izplatījās visā Eiropā. Viens no šā žanra agrīnajiem paraugiem ir "Tormesas
Lasariļo dzīve". Bet par augstāko punktu spāņu literatūrā ir uzskatāms Migels de
Servantess. Viņš ir tādu darbu autors, kā "Dons Kihots" un "Paraugnoveles".

Spāņu māksliniekiem radās iespēja uzzināt par tēlotājmākslas attīstību Itālijā
un citās zemēs tikai 16. gadsimta otrajā pusē, kad Spānija bija kļuvusi par
pasaules mēroga lielvalsti. Līdz tam Spānijā valdīja kultūras reliģiskais
raksturs. Viens no tā laika spāņu izcilākajiem māksliniekiem bija El Greko. El
Greko vienu no savām slavenākajām gleznām "Grāfa Orgasa guldīšana kapā"
uzgleznoja, dzīvodams Spānijas pilsētā Toledo.

Katrā Spānijas reģionā tās virtuve ir atšķirīga. Spānijā ļoti iecienītas ir
zivis un citas jūras veltes, piemēram, menca ķiploku mērcē, moluski, krabji,
foreles un citi. Plaši izplatītas ir arī dažādas mērces, gan saldās, gan asās.
Arī siers, dārzeņi, desiņas, truša gaļa netiek smādēta. Ne tikai Spānijā, bet
arī visā pasaulē plaši ir izplatīti spāņu vīni. Katram reģionam ir raksturīgas
arī savas liķiera šķirnes. Populārs ir arī anīsa degvīns.

Tomēr Spānijas teritorijā var izšķirt trīs izteikti atšķirīgas virtuves.
Vidusjūras Spānijā izmanto daudz jūras veltes, piemēram, pescaíto frito. Šajā
reģionā uzturā lieto arī izteikti daudz aukstās zupas, kā arī ēdienus, kuros
galvenā sastāvdaļa ir rīsi, piemēram, paelja un arròs negre. Otra virtuve ir
raksturīga Spānijas centrālajai daļai, kur uzturā lieto karstas un biezas zupas,
piemēram, uz maizes un ķiplokiem balstīto kastīliešu zupu. Šajā reģionā pārtiku
tradicionāli saglabā to sālot , piemēram, spāņu šķiņķi, vai arī iemērcot
olīveļļā, piemēram, kā Mačego sieru. Visbeidzot trešā izteikti atšķirīgā virtuve
ir Spānijas daļā pie Atlantijas okeāna. Tur vairāk lieto ēdienus, kuri gatavoti
no dārzeņiem un zivīm, piemēram, pote gallego un marmitako. Izplatīts ir arī
viegli kaltētais Lakonas šķiņķis.

Spānijas sportā kopš 20. gadsimta dominē futbols. Populāri sporta veidi ir arī
basketbols, teniss, riteņbraukšana, rokasbumba, kā arī pēdējā laikā Formula 1,
jo šajos sporta veidos arvien vairāk sāk dominēt spāņu sportisti. Mūsdienās
Spānija tiek uzskatīta par vienu no pasaules sporta lielvalstīm, īpaši kopš
1992. gada Vasaras Olimpiskajām spēlēm, kuras notika Barselonā, un kuras sekmēja
lielu sporta daudzveidību valstī. Tūrisma industrija ir pilnveidojusi sporta
infrastruktūru, sevišķi ūdenssporta, golfa un slēpošanas.

Spānijas futbola līga La Liga tiek uzskatīta par vienu no spēcīgākajām futbola
līgām pasaulē. Populārākie, kā arī vieni no veiksmīgākajiem klubiem Eiropas
futbola turnīros, ir Madrides "Real" un "Barcelona". Arī citi klubi, kā
"Sevilla", "Villarreal" un "Valencia", ir veiksmīgi startējuši Eiropas kausos.
Spānijas futbola izlase kļuva par Eiropas čempioniem 2008. gada Eiropas
čempionātā. Arī tālajā 1964. gadā viņi kļuva par Eiropas čempioniem. Arī
Pasaules čempionātos Spānija regulāri piedalās, bet pagaidām bez lieliem
panākumiem.

Arī basketbolā Spānijas klubi regulāri cīnās par Eiropas kausiem. Slavenākie
spāņu basketbola klubi ir Madrides "Real", FC Barcelona un Badalonas "Joventut".
Šie klubi ir uzvarējuši gan Eirolīgā, gan ULEB Eirokausā. Vairāki spāņu
basketbolisti spēlē arī NBA. Slavenākie no tiem ir Pau Gazols, Hosē Kalderons,
Rūdijs Fernandess un Serhio Rodrigess.



https://lv.wikipedia.org/wiki/Anatolijs_Gorbunovs

Anatolijs Gorbunovs (dzimis 1942. gada 10. februārī) ir Latvijas politiķis,
Latvijas Republikas Augstākās Padomes priekšsēdētājs (1990-1993). 2003. gadā
ievēlēts par akciju sabiedrības "Latvijas valsts meži" padomes priekšsēdētāju.

Dzimis 1942. gada 10. februārī Pildas pagastā zemnieka Valeriāna Gorbunova
ģimenē. No 1959. gada strādāja Nīkrāces padomju saimniecībā, vēlāk studēja Rīgas
Politehniskajā institūtā, kur bija komjaunatnes sekretārs. Pēc RPI beigšanas
1970. gadā bija Rīgas pilsētas Kirova rajona komjaunatnes komitejas pirmais
sekretārs, no 1974. gada Latvijas Komunistiskās partijas (LKP) Kirova rajona
nodaļas vadītājs, vēlāk pirmais sekretārs.

1978. gadā beidza PSKP CK Sabiedrisko zinātņu akadēmiju, no 1982. gada bija LKP
Rīgas pilsētas komitejas sekretārs, no 1984. gada LKP CK administratīvo orgānu
nodaļas vadītājs. 1987. gadā, ieņemdams LKP CK sekretāra amatu ideoloģijas
jautājumos, sabiedriskajos medijos nosodīja Latvijas Civiltiesību aizsardzības
grupas Helsinki 86 ziedu nolikšanu 1987.gada 14.jūnijā un 23.augustā pie
Brīvības pieminekļa Rīgā.[nepieciešama atsauce] Pasākumi tika izklīdināti ar
milicijas palīdzību. No 1988. līdz 1990. gadam Gorbunovs bija Latvijas
Komunistiskās partijas CK sekretārs un Latvijas PSR Augstākās Padomes
priekšsēdētājs.

Šajā amatā būdams, viņš atbalstīja Latvijas Tautas frontes izveidi un no 1990.
līdz 1993. gadam pildīja Latvijas Republikas Augstākās Padomes priekšsēdētāja
pienākumus, tādējādi bija pirmais Latvijas Republikas valsts vadītājs pēc
neatkarības atjaunošanas. 1993. gadā Gorbunovs bija viens no partijas "Latvijas
Ceļš" dibinātājiem, 1993.-1995. gadā 5. Saeimas priekšsēdētājs.

No 1995. līdz 2002. gadam bija ievēlēts 6. un 7. Saeimā no "Latvijas Ceļa" un
ieņēma dažādus amatus. A. Šķēles pirmajā kabinetā bija vides aizsardzības un
reģionālās attīstības ministrs. A. Šķēles otrajā kabinetā bija vides
aizsardzības un reģionālās attīstības ministrs. G. Krasta kabinetā bija vides
aizsardzības un reģionālās attīstības ministrs, īsu laiku arī ekonomikas
ministrs. V. Krištopana kabinetā bija satiksmes ministrs. A. Šķēles trešajā
kabinetā bija satiksmes ministrs. A. Bērziņa kabinetā bija satiksmes ministrs.

1999. gadā tika izvirzīts kā kandidāts prezidenta vēlēšanās. 2003. gadā ievēlēts
par akciju sabiedrības "Latvijas valsts meži" padomes priekšsēdētāju.



https://lv.wikipedia.org/wiki/VID_datu_nopl%C5%ABde

VID datu noplūde ir incidents, kura rezultātā drošības cauruma dēļ no Valsts
Ieņēmumu dienesta elektroniskās deklarēšanas sistēmas (EDS) noplūda apmēram 7,4
miljoni dokumentu 120 gigabaitu apjomā. Datu nopludināšana notika triju mēnešu
laikā 2009. vai 2010. gadā, bet par notikušo tika paziņots 2010. gada
14. februārī Latvijas Televīzijas raidījumā "De facto".

Atbildību par notikušo uzņēmās "Ceturtās Atmodas Tautas armija" (4ATA) un tās
vadītājs, kas slēpās zem pseidonīma "Neo". Sekojošo mēnešu laikā viņš,
izmantojot interneta komunikācijas tīklu Twitter, publiskoja valsts uzņēmumu
algu sarakstus, bet 18. aprīlī pārtrauca to darīt un paziņoja par aiziešanu
pagrīdē. 11. maijā policija aizdomās par saistību ar noplūdi aizturēja LU
pētnieku Ilmāru Poikānu, kas tuvāko dienu laikā notikušajā atzinās un apgalvo,
ka darbojās viens.

Caurums tika atklāts 2009. gada pavasarī. Pēc 4ATA teiktā, tas esot izveidots
pēc ļoti augstas VID amatpersonas norādījuma. Mēģinājumus izmantot caurumu VID
fiksēja tā paša gada jūlijā, tomēr nepievērsa tam uzmanību. Noplūde lielos
apjomos sākās oktobra beigās, bet sistēmas programmētājiem a/s "Exigen Services
Latvia" par to tika ziņots 9. novembrī. Datu lejupielāde notika triju mēnešu
laikā. Tika iegūti aptuveni 7,4 miljoni dokumentu 120 gigabaitu apjomā.
2010. gada 11. janvārī VID atkārtoti sūdzējās "Exigen", kuri pēc mēneša
pievērsās analīzei. Caurumu aizvēra februāra sākumā.

6. februārī VID uzrakstīja iesniegumu Valsts policijai. 11. februārī VID
ģenerāldirektora pienākumu izpildītāja Nellija Jezdakova intervijā pauda
pārsteigumu par atklāto noplūdi, bet 12. februāra vakarā tika izplatīta preses
relīze par to, ka ir iespējama datu noplūde. 14. februārī Latvijas Televīzijas
raidījumā "De facto" tika paziņots, ka ir notikusi VID EDS datu noplūde.
Informācija tika iegūta no vaininiekiem — "Ceturtās Atmodas Tautas armijas", kas
uzņēmās atbildību par notikušo. Raidījuma redakcija arī saņēma dažu dokumentu
paraugus, lai pārliecinātos par to autentiskumu. Datu patiesumu apliecināja ne
vien Latvijas Televīzija, bet arī vairākas valsts amatpersonas.

18. februārī tika publicēts pirmais algu saraksts. Tajā tika iekļauta
informācija par kāda uzņēmuma algām laika periodā no 2009. gada janvāra līdz
novembrim, tomēr netika nosaukts uzņēmums, kura algas ir tikušas publicētas.
Tāpat Neo savā Twitter kontā ierakstīja "Palūdziet RD, lai noskaidro vai nejauši
nezināmā iestāde X ir RS un Persona 2 ir Leons?", norādot uz Rīgas Satiksmes
vadītāju Leonu Bemhenu. 19. februārī Neo apstiprināja, ka tie ir Rīgas Satiksmes
algu saraksti. Uzņēmums to turpināja noliegt, tādēļ Neo nosauca vairāku tajā
esošu personu īstos vārdus. 20. februārī, pēc iepriekšēja brīdinājuma, tika
publicēti Rīgas Siltuma algu saraksti, kuru patiesumu apstiprināja uzņēmuma
valdes priekšsēdētājs Āris Žīgurs.

21. februārī raidījumā "De facto" tika publicētas vairāku Parex bankas
darbinieku algas. 24. februārī tika publicētas Valsts policijas, Militārās
policijas un vairāku pašvaldību policijas algu sarakstus. Komentējot notikušo,
toreizējā iekšlietu ministre Linda Mūrniece sacīja: "Šīs apvienības aktivitātes
nevar kļūt par precedentu līdzīgiem gadījumiem, kad mērķa vārdā tiek meklēti
attaisnojumi iespējami pretlikumīgām darbībām. Šobrīd primāri jākoncertē visi
spēki, lai konstatētu, kā datu noplūde bija iespējama un jādara viss, lai šādas
situācijas nākotnē neatkārtotos." 26. februārī tika publicēti Finanšu un
kapitāla tirgus komisijas algu saraksti. Publicējot sarakstus, Neo bilda, ka
FKTK ir "dižķibeles neskarta oāze, kurā neviens nezin, ko nozīmē "savilkt
jostas"". Lai arī FKTK vadība apgalvoja, ka algas samazinātas par 19%, Neo
atbildēja, ka tās nav mainījušās.

2. martā tika publiskoti Latvijas Bankas algu saraksti, bet 5. martā —
Latvenergo algas, kuras Neo raksturoja kā "tumšu lietu, kas gaiši spīd un sit pa
nagiem". 9. martā tika publicētas arī Latvenergo meitasuzņēmumu "Sadales tīkli"
un "Augstsprieguma tīkli" algas. Tika atklāts, ka aizejot no uzņēmuma, vairāki
ST un AT darbinieki kā prēmiju ir saņēmuši desmitkāršas algas. Latvenergo Ārējās
komunikācijas daļas vadītājs Andris Siksnis tobrīd atbildēja: "Darbinieku
atlaišanas pabalstus nosaka koplīgums ar arodbiedrību, turklāt atbilstoši
nostrādātajam laikam tiek uzkrātas no līguma izrietošās saistības, tāpēc
atlaišanas pabalstos izmaksāta nauda nerada uzņēmumam papildus izmaksas un
neietekmē tarifus."

12. martā tika publicēts a/s "Latvijas autoceļu uzturētājs" atalgojumu saraksts,
bet 17. martā tika publiskoti SIA "Autoceļu direkcija", valsts a/s "Latvijas
Valsts ceļi" un Ceļu satiksmes drošības direkcijas (CSDD) darbinieku atalgojuma
saraksti. CSDD ne apstiprināja, ne noliedza šos datus, jo "tos publiskojusi
anonīma persona, un nav zināma šo datu ieguves likumība", tomēr ziņoja, ka ir
ievērojusi taupības režīmu. 19. martā tika publicētas Ventspils un Rīgas
brīvostu algas. 24. martā Neo publiskoja Rīgas lidostas un a/s "Gaisa satiksme"
darbinieku algu sarakstus.

29. martā tika publiskotas "Rīgas Ūdens" darbinieku algas. 7. aprīlī tika
publiskoti vairāku pašvaldību — Rīgas, Jūrmalas, Daugavpils, Rēzeknes,
Ventspils, Liepājas un Jelgavas — pilsētu domju atalgojumu saraksti. No tām
lielākais vidējais atalgojums bija Rīgas domē (668 Ls / 1 006 Eiro), bet
mazākais — Rēzeknes domē (299 Ls / 450 Eiro). Komentējot šo informāciju, Rīgas
domes Sabiedrisko attiecību nodaļa ziņoja, ka domes algu fonds salīdzinājumā ar
2009. gadu tika samazināts par vairāk kā 20 miljoniem latu.

9. aprīlī tika publicēti valsts a/s "Latvijas valsts meži" algu saraksti.
13. aprīlī Neo publiskoja ministriju darbinieku atalgojumu sarakstus, norādot
amatpersonu uzvārdus. Sarakstos gan nebija pašu ministru algas, jo viņiem algu
izmaksā Valsts kanceleja. Algu fondi vislielāko apjomu sasniedza 2008. gada
vasarā, pēc tam vairākkārt samazinājās. 15. aprīlī publiskoja Saeimas un
Prezidenta kancelejas algu sarakstus ar vārdiem, kā arī Saeimas un prezidenta
drošības dienesta darbinieku algu sarakstu bez vārdiem.

4. martā Saeima ar 29 balsīm par, 53 — pret un 7 deputātiem atturoties noraidīja
pieprasījumu Ministru prezidentam V. Dombrovskim skaidrot, kuras amatpersonas ir
atbildīgas par datu noplūdi, kā arī atbildēt uz jautājumiem, "kā uzņēmēji un
privātpersonas tiks pasargātas no noziedzīgiem nodarījumiem datu noplūdes dēļ".
Šo pieprasījumu iepriekš noraidīja arī atbildīgā Saeimas komisija. 8. martā VID
paziņoja par nodomu uzsākt disciplinārlietu par amata pienākumu nepildīšanu,
nenodrošinot EDS kvalitatīvu darbību, uzraudzību un analīzi pret 7 uzņēmuma
darbiniekiem. Jūlijā trim darbiniekiem tika piemēroti disciplinārsodi.
Informātikas pārvaldes direktorei Ivetai Bērtulsonei par nepietiekamu EDS
administrēšanu un testēšanu, uzraudzības un analīzes nenodrošināšanu tika
piemērots sods, uz pusgadu samazinot algu par 20%, kamēr viņas vietniekiem
Viesturam Šķilam un Jurim Stumpam par nepietiekamu EDS datu aizsardzības
nodrošināšanu algas par 20% samazinātas uz trīs mēnešiem.

14. martā intervijā LTV raidījumam "De facto" Neo izteica viedokli, ka par
noplūdi atbildīgās amatpersonās netiks sodītas. Pēc viņa domām, EDS
izstrādātājus "Exigen Services Latvia" un auditorus "KPMG" būtu jāsoda par
nekvalitatīvi veiktu darbu. Tāpat viņš paziņoja, ka viņa rīcībā ir uzņēmumu PVN
atskaites, kā arī amatpersonu ienākumu deklarāciju nepubliskojamās daļas, tomēr
šīs ziņas publiskotas netiks. 16. aprīlī VID komunikācijas daļa ziņoja, ka četri
VID Informātikas pārvaldes darbinieki tikuši sodīti ar rājienu. Vēl trim tika
pagarināts disciplinārlietas izmeklēšanas termiņš.

18. aprīlī LTV raidījumā "De facto" tika paziņots, ka 4ATA aiziet pagrīdē.
Rakstiskā intervijā raidījuma redakcijai Neo norādīja, ka "misijas viens posms
ir beidzies". 21. aprīlī "Latvijas Avīzē" tika publicēta intervija ar Drošības
policijas vadītāju Jāni Reiniku, kas teica, ka nemeklē Neo, tomēr vēlētos uzdot
jautājumus par 4ATA darbību, jo tās nosaukumā "saklausāms pat kaut kas
militārs". Tāpat viņš raksturoja Neo, komentējot arī viņa izskatu.

21. februārī savā Twitter kontā Neo ierakstīja: "Lēmums ir pieņemts - Neo
nākamajā nedēļā būs Latvijā. To, precīzi kad un kā es tur nokļūšu, paturēšu kā
mazu noslēpumu." Vēlāk viņš piebilda: "Tagad gan viss. Nedrīkstu nokavēt
lidmašīnu. Lidošu protams ne jau pa tiešo uz Rīgu un ne jau ar Air Baltic ;)"
Komentējot šo paziņojumu, L. Mūrniece norādīja, ka nav skaidra šīs personas
identitāte, tāpēc viņu īpaši nemeklēs. Tajā pašā dienā TV3 raidījumā "Nekā
personīga" tika ziņots, ka tika konstatēts tikai viens nelegāls pieslēgums.
Tāpat Neo izteicās, ka "armijā ir trīs spējīgi IT cilvēki".

Neo tika aizturēts 13. maijā. Viņa īstais vārds ir Ilmārs Poikāns un viņš
aizturēšanas brīdī bija LU Matemātikas un informātikas institūta Mākslīgā
intelekta laboratorijas pētnieks. Iepriekš Poikāns ir bijis SIA "One" (portāla
one.lv attīstītāja) līdzīpašnieks. Viņa rīcībā bija 12% uzņēmuma akciju, kuras
2002. gadā viņš pārdeva uzņēmumam Forticom, kas nu ir SIA vienīgā īpašniece. I.
Poikānam pieder uzņēmumi SIA "Delibero" un SIA "Food Express". "Delibero" kā
darbības veids norādīta zinātniski tehniskās produkcijas izstrāde, bet "Food
Express" — datu apstrāde, uzturēšana un ar to saistītās darbības.

Laikraksts "Diena" 15. maijā apšaubīja, ka Poikāns ir darbojies viens, norādot
uz viņa tēva izteikumiem par to, ka viņš viens to nevarētu paveikt, kā arī
paziņām, kas strādāja ar VID EDS.

Saistībā ar datu noplūdi 11. maijā Ekonomikas policija veica kratīšanu
žurnālistes Ilzes Naglas dzīvesvietā. Tajā pašā laikā savā darba vietā tika
aizturēts Latvijas Universitātes Matemātikas un informātikas institūta Mākslīgā
intelekta laboratorijas pētnieks Ilmārs Poikāns.

12. maijā LTV raidījumā "100. pants" Nagla, diskutējot ar Valsts policijas
priekšnieku Valdi Voinu, atzina, ka pazīst I. Poikānu un, ka abi pirms desmit
gadiem kopā ir strādājuši. Tāpat viņa teica, ka nezina, vai I. Poikāns ir Neo.
13. maijā rītā Poikāna advokāts Aleksejs Loskutovs medijiem pavēstīja, ka Ilmārs
Poikāns ir atzinis, ka ir Neo. Poikāna aizstāvībai tās pašas dienas vidū
aptuveni 40 cilvēki apzīmēja gājēju ietvi ap Ministru kabineta ēku. Pēc protesta
akcijas beigām uzraksti tika nomazgāti. Pēcpusdienā pie prokuratūras ieradās
protestētāji ar aizbāztām mutēm un krekliņos ar uzrakstu "Neo – mūsu izvēle".
Vakarā policija atbrīvoja Poikānu minot, ka "aizturētais savu vainu
inkriminētajā noziedzīgajā nodarījumā atzinis pilnībā, tādējādi veicinot
izmeklēšanu". A. Loskutovs sarunā žurnālistiem apgalvoja, I. Poikāns ir
darbojies viens un neuzskata nodarīto par noziegumu. Tāpat viņš policijai
pateica, ka datu ieguvei izveidoja programmu, kas automātiski iegūst jaunāko
informāciju.

Veicot kratīšanu, policija konfiscēja I. Naglas privāto klēpjdatoru un citus
datu nesējus. LTV ziņu dienesta direktors Mareks Gailītis drīz pēc kratīšanas
izteica bažas, ka šādi tiek ietekmēta preses brīvība. Kratīšanu viņas mājās
veica steidzamības kārtā. Tiesneša piekrišanu ieguva nākamajā dienā, 12. maijā.
Sakarā ar kratīšanu tiesībsargs Romāns Apsītis 13. maijā rosināja pārbaudes
lietu. Tāpat tika paziņots, ka nav informācijas par pamatojumu prokurora
piekrišanai veikt kratīšanu steidzamības kārtā. Tovakar LTV un Advokātu atbalsta
biedrība aicināja Rīgas pilsētas Centra rajona tiesas priekšsēdētāju atcelt
tiesneša akceptēto lēmumu par kratīšanas izdarīšanu Naglas dzīvesvietā kā
juridiski nepamatotu un pretlikumīgu.

14. maijā LNT raidījumā "900 sekundes" Kriminālpolicijas priekšnieks Rauls
Kviesītis izteica iespēju, ka ņemot vērā Naglas seno pazīšanos ar I. Poikānu,
viņas liecinieces statuss lietā var mainīties. Tikmēr Nagla Rīgas Centra rajona
tiesā iesniedza sūdzību par izmeklēšanas tiesneša lēmumu. Tiesa saņēma sūdzību
arī no LTV ģenerāldirektora Edgara Kota, tomēr to noraidīja, jo kratīšana
nenotika televīzijas telpās.

17. maijā iekšlietu ministre Mūrniece Latvijas Radio ēterā pavēstīja, ka
policija izmeklē, vai Neo patiesībā nav Ilze Nagla. Tāpat viņa teica, ka
"pašreiz iegūtās ziņas ļoti atšķiras no sākotnēji iegūtās informācijas".
Intervijā Mūrniece pateica arī, to ka pati sākumā ticējusi, ka Neo ir kāds
labais tēls, kas "cenšas šo pasauli padarīt labāku, [..] tomēr pašreiz viss sāk
izskatīties pēc rūpīgi plānotas sarežģītas operācijas."

13. maijā LNT ziņu raidījumā "900 sekundes" opozīcijā esošās Tautas partijas
biedrs, deputāts Kārlis Leiškalns izteica viedokli, ka V. Dombrovskim ir
jāpieprasa L. Mūrnieces demisija. Tāpat Leiškalns izteica pieņēmumu, ka, ja
premjerministrs to nedarīs, opozīcija varētu rosināt neuzticības balsojumu pret
Mūrnieci. Dažas stundas pēc intervijas Tautas partijas, LPP/LC un Saskaņas
centra Saeimas frakciju deputāti iesniedza lēmumprojektu par neuzticības
izteikšanu iekšlietu ministrei Lindai Mūrniecei.

Balsojums noritēja 20. maijā, Saeimas plenārsēdes laikā. Ar 44 balsīm "par", 48
balsīm "pret" un vienam deputātam atturoties lēmumprojekts tika noraidīts. Par
ministres demisiju bija Saskaņas centrs, Tautas partija, LPP/LC un PCTVL, bet
pret to bija Jaunais laiks, Pilsoniskā savienība, Zaļo un Zemnieku savienība, kā
arī TB/LNNK. Tautas partijas deputāts Jānis Klaužs, atšķirībā no partijas
biedriem, balsoja nevis par, bet atturējās. Balsošanā nepiedalījās divi
deputāti: Raimonds Pauls (TP) un Igors Pimenovs (SC).

22. februārī VID EDS izstrādātājas a/s "Exigen Services Latvia" mārketinga
komunikāciju vadītāja Līga Krista Solima paziņoja, ka kompānija ir pabeigusi
iekšējo auditu sakarā ar noplūdi. Materiālus tālāk nesūtīja Valsts ieņēmumu
dienestam, jo netika atklāts nekas jauns.

Reaģējot uz noplūdi, Nacionālās drošības padome (NDP) 23. februārī nolēma veidot
darba grupu V. Dombrovska vadībā, kas izstrādātu valsts informācijas sistēmu
drošības pārvaldības mehānismu, kā arī veiktu dažādu valsts IT sistēmu
optimizāciju. NDP nonāca pie secinājuma, ka datu noplūde bija iespējama, jo
nepastāvēja vienots valstisks regulējums un kontroles mehānisms par valsts
informācijas sistēmām. Tobrīd pusei no 175 valsts informācijas sistēmām bija
drošības pārraugi.

23. februārī žurnālistiem tika paziņots, ka CSDD uzsāka veikt tās informācijas
sistēmas papildus drošības pārbaudes. Pēc uzņēmuma sabiedrisko attiecību
speciālistes Alises Kleinbergas teiktā, pēdējais iekšējais sistēmu drošības
audits un risku analīze tika veikti 2009. gada novembrī. Iepriekš veikts arī
ārējais drošības audits un ielaušanās tests CSDD interneta mājaslapai. Nākamais
ārējais sistēmas drošības audits tika plānots 2010. gadā. Neraugoties uz
izziņotajiem drošības auditiem, 26. aprīlī arī CSDD sistēmā žurnālisti atklāja
tāda paša veida kļūdas, proti, iegūst pieeju neatļautiem datiem, ja manuāli
nomaina identifikatoru vietnes vietnes adresē.

24. februārī Latvijas Valsts prezidents Valdis Zatlers nosūtīja lūgumu
ģenerālprokuroram Jānim Maizītim pārbaudīt faktus par VID amatpersonu darbību
likumību saistībā ar drošības pārkāpumiem un informācijas noplūdi. Viņš lūdza
arī "veikt nepieciešamos pasākumus personu un valsts tiesību un likumīgo
interešu aizsardzībai", kā arī vēlāk informēt par pārbaudes rezultātiem. Uz to
J. Maizītis atbildēja, ka vispirms ir jāvērtē, kā bija iespējama noplūde un
tikai pēc tam — Neo atbildība par datu iegūšanu un publicēšanu.

9. martā Satiksmes ministrijas valsts sekretārs Anrijs Matīss informēja
žurnālistus par to, ka valdība slēgtā sēdē pieņēma lēmumu, ka Satiksmes
ministrijai līdz jūlijam ir jāizstrādā jauns likumprojekts valsts cīņai ar
kibernoziedzību un kiberdrošības garantēšanai. Tas ir iecerēts kā centrālais
likums, jo par kibernoziedzību un kiberdrošību jau ir runāts vairākos citos
likumos.

13. maijā Saeima galīgajā lasījumā pieņēma grozījumus Valsts pārvaldes iekārtas
likumā, atbalstot priekšlikumu katru mēnesi internetā publicēt valsts
amatpersonu atalgojumu ar vārdu. Par nobalsoja 52, pret — 16 deputāti, bet 20
atturējās. Likumprojekta ierosinātājs Kārlis Šadurskis debatēs sacīja, ka, ja
šādi grozījumi būtu spēkā, Neo varētu nepublicēt datus, jo šī informācija būtu
publiski pieejama.

SIA "Ernst & Young Baltic" veica VID EDS ārpuskārtas drošības un veiktspējas
novērtēšanu, taču, tā kā atzinumam tika noteikts ierobežotas pieejamības
informācijas statuss, informācija par rezultātiem netika publicēta.



https://lv.wikipedia.org/wiki/Pirmais_pasaules_kar%C5%A1

Pirmais pasaules karš bija globāls bruņots konflikts starp Sabiedrotajiem
Antantes vadībā vienā pusē un Centrālajām lielvalstīm otrā pusē, kas ilga no
1914. gada 28. jūlija līdz 1918. gada 11. novembrim. Karš tika dēvēts arī par
Lielo Karu, Nāciju karu un Karu, kas izbeigs visus karus. Karš izraisīja
vairākas revolūcijas, sabruka impērijas un radās jaunas valstis.

Neviens cits iepriekšējais konflikts nebija mobilizējis tik daudz karavīru, un
neviena cita konflikta laikā nebija notikušas tik daudz cīņas karalaukā. Kad
karš beidzās, tas kļuva par otru asiņaināko cīņu cilvēces vēsturē (pēc Taipinu
sacelšanās), kaut arī tas tika pārspēts jau pēc vienas paaudzes — Otrajā
pasaules karā.

Karam bija raksturīgs pozīciju karš Rietumu frontē, kur karavīri ilgstoši tika
ieslodzīti ierakumos aizsardzības taktikas dēļ. Vairāk nekā 9 miljoni kareivju
krita karalaukā vai nomira no ievainojumiem, apmēram 3 miljoni karagūstekņu gāja
bojā nepietiekamas barības un slimību dēļ. Nepietiekamas barības, genocīda un
slimību dēļ gāja bojā 4,6—5,3 miljoni civiliedzīvotāju. Starp citiem vērā
ņemamiem notikumiem, tika uzsākta pirmā masīva bumbu izmešana no gaisa un viena
no gadsimta pirmajām liela apmēra civiliedzīvotāju masveida slepkavošanām kā
viens no modernās karošanas aspektiem. Strauji attīstījās jaunu un iznīcinošu
ieroču izmantošana — sāka lietot tankus, lidmašīnas, ložmetējus un ķīmiskos
ieročus.

Par formālo kara iemeslu kalpoja tas, ka 1914. gada 28. jūnijā Sarajevā serbu
nacionālās atbrīvošanās kustības kaujinieks Gavrila Princips atentātā nogalināja
Franci Ferdinandu, Austrijas hercogu un Austroungārijas troņmantinieku, par ko
Austrija vainoja Serbiju. Pēc savstarpēju notu apmaiņas 28. jūlijā
Austroungārija pieteica Serbijai karu. 29. jūlijā Krievija izsludināja totālo
mobilizāciju. Vācija pieprasīja Krievijai to pārtraukt, uztverot to kā agresijas
aktu. Krievija noraidīja Vācijas prasību un sāka pārvietot karaspēku uz
rietumiem. 1. augustā Vācija pieteica Krievijai karu. Francija izsludināja
vispārējo mobilizāciju. Vācija pieteica karu arī Francijai, bet, uzbrūkot tai,
pārkāpa Beļģijas neitralitāti, kas deva formālu iemeslu karā iesaistīties
Lielbritānijai.

Flotes sāncensība starp Lielbritāniju un Vāciju pastiprinājās 1906. gadā, pēc
karakuģa Dreadnought uzbūvēšanas. Tas bija revolucionārs kuģis, kas padarīja
visus iepriekšējos kuģus novecojušus. Lielbritānijas flote pārspēja citas
valstis, galvenokārt Vāciju un Itāliju, arī citos aspektos. Gan Vācija, gan
Lielbritānija tolaik uzskatīja, ka spēcīga flote ir vitāla lielvalsts pazīme.

Vācijas Šlīfena plāns paredzēja izvairīšanos no kara divās frontēs, vispirms
ātri sakaujot pretinieku rietumos un tad ātri pārmetot visus spēkus uz austrumu
fronti. Tas paredzēja negaidītu iebrukumu Francijā caur Beļģiju, tādējādi
apsteidzot Francijas mobilizāciju. Pēc franču sakāves, Vācijas armija pa
dzelzceļu tiktu ātri pārvietota uz austrumiem, kur sakautu lēni mobilizējošos
Krievijas spēkus.

Francijas Plāns XVII paredzēja iebrukumu Vācijas galvenajā industriālajā centrā
— Rūras apgabalā, kas apgrūtinātu Vācijas iespējas turpināt karu.

Krievijas Plāns XIX paredzēja tās armiju mobilizāciju pret Vāciju un
Austroungāriju.

ASV prezidents Vudro Vilsons karā vainoja militārismu. Viņš uzskatīja, ka
aristokrātiem un militārajai elitei bija pārāk liela vara Vācijā, Krievijā un
Austroungārijā. Karš bija sekas to vēlmei pēc militāra spēka un demokrātijas
iznīcināšanas.

Vladimirs Ļeņins uzskatīja, ka par karu atbildīgs ir imperiālisms. Viņš atsaucās
uz Kārļa Marksa un Džona Hobsona ekonomiskajām teorijām, kuras prognozēja, ka
neierobežotā konkurence starp augošajiem tirgiem novedīs pie globāla konflikta.
Šī teorija bija populāra kara sākumā un veicināja komunisma izplatību.

Vienas no 1914. gada pirmājām kaujām notika tālu no Eiropas - Āfrikā un Klusajā
okeānā. Francija un Britu impērija (šajās cīņās aktīvi piedalījās arī
Jaunzēlande un Austrālija) jau dažu mēnešu laikā okupēja visas Vācijas
teritorijas Klusajā okeānā. Āfrikā neliela mēroga cīņas turpinājās visu kara
laiku.

Austroungārija bija spiesta sadalīt savu militāro spēku divās daļās, lai karotu
ar Krievijas impērijas armiju ziemeļos un Serbijas armiju dienvidos. Serbi ātri
ieņēma aizsardzības pozīcijas pret Austroungāriju. Pirmā kauja notika pie Ceras
16. augustā un ilga līdz 21. augustam. Smagās nakts cīņās serbu vadonis Stepa
Stepanovičs noturēja serbu aizsardzības līniju. Austrieši atkāpās pāri Donavas
upei, ciešot 21 000 cilvēku lielus zaudējumus pret 16 000 serbu zaudējumiem. Šī
bija pirmā lielā Antantes uzvara. Austroungārija nespēja veikt savu galveno kara
mērķi — Serbijas iznīcināšanu, un kļuva skaidrs, ka Austroungārijai vajadzēs
sadalīt savus spēkus karam divās frontēs.

Vācijas impērija mēģināja īstenot Šlīfena plānu, kurš paredzēja ātri likvidēt
Francijas pretošanos un tad apgriezties, lai cīnītos ar lēni mobilizējošos
Krievijas impērijas armiju. Vācijas plāni paredzēja uzbrukt Francijai no
ziemeļiem. Šādam nolūkam vajadzētu virzīties caur Beļģiju. Sākumā Vācija prasīja
šķērsošanas tiesības, lai Beļģija ļautu vācu karaspēkam iziet caur tās
teritoriju. Par to Vācija apsolīja uzskatīt Beļģiju par visciešāko sabiedroto.
Kad Beļģija atteicās, Vācija devās caur tās teritoriju bez līguma, sākumā
ieņemot Luksemburgu. Vācijas armija sastapa Beļģijas armijas pretošanos, taču
tik un tā turpināja savu ātro gaitu cauri Beļģijas teritorijai uz Franciju. Kara
sākums Vācijai bija ļoti veiksmīgs. 1914. gada 14.-24. augustā vācu karaspēks
uzvarēja kaujās Lotringā, Ardēnos un Beļģijas dienvidos.

Tomēr Beļģijas pretošanās, britu spēki un negaidīti ātra Krievijas mobilizācija
izjauca Vācijas plānus. Krievija uzbruka Austrumprūsijā, liekot Vācijai atdalīt
rietumu frontei paredzētos spēkus. Vācija uzvarēja Krieviju Tannenbergas kaujā
23.-30. augustā, bet šī vācu spēku pārmešana uz Austrumu fronti ļāva Antantei
apstādināt Vācijas ātro izrāvienu uz Parīzi pirmajā Marnas kaujā 1914. gada
septembrī. Tomēr Vācija ieņēma labas aizsardzības pozīcijas Francijā un padarīja
par karot nespējīgiem vairāk nekā 230 000 franču un angļu kājnieku, kas bija
vairāk nekā pati zaudēja no augusta līdz septembrim.

Militārā tehnoloģijas attīstība tajā laikā bija karu padarījusi daudz
asiņaināku, salīdzinot ar iepriekšējiem kariem. Vislabākie aizsardzības ieroči
(ložmetēji un dzeloņstieples) bija daudz pārāki par vislabākajiem uzbrukuma
ieročiem, ko tikai nedaudz mainīja pakāpeniska tanku ieviešana 1916. gadā.
Attiecīgi jebkurš uzbrukuma mēģinājums prasīja daudzu karavīru dzīvību.
Aculiecinieki atzīmē ģenerāļu pilnīgo vienaldzību pret lielajiem cilvēku pūļiem,
kas skrēja pretī ložmetēju nāvējošajai ugunij.

1915. gadā kaujā pie Ipras vācieši pirmo reizi izmantoja ķīmiskos ieročus,
atverot 6 km platu pārrāvumu pretinieku līnijā, franču koloniālajiem kājniekiem
atkāpjoties. Šo robu aizvēra Kanādas karavīri. Abas puses vairs nespēja veikt
nevienu spējīgu izrāvienu sekojošos četros gados, taču Vācijas darbība pie
Verdenas 1916. gadā un Antantes neveiksmes pie Sommas 1916. gada vasarā noveda
Francijas armiju līdz pat sagrūšanas robežai.

Krievijas armijas panākumi kara sākumā bija diezgan veiksmīgi, taču diezgan ātri
Vācijas spēki atstūma Krieviju atpakaļ. Krievijas impērijas mazāk attīstītā
ekonomika un militārā organizācija drīz izrādījās nespējīga pretoties
apvienotajiem Vācijas un Austroungārijas impēriju spēkiem. 1915. gada 5. augustā
notika Trejsavienības karaspēka izrāviens Polijas dienvidos, kas lika Krievijai
atkāpties no visas Polijas. Šī atkāpšanās palika zināma kā „Lielā atkāpšanās”.
1915. gada vasarā Vācijas karaspēks ieņēma Lietuvas un Kurzemes teritorijas, bet
augusta kaujas Rīgas jūras līcī beidzās bez rezultāta.

Pēc zaudētās 1916. gada kampaņas Rumānijas teritorijā Krievijas impērijas
armijas virspavēlniecība nolēma veikt uzbrukuma ofensīvu Rīgas frontē, kas
piesaistītu Vācijas karaspēka rezerves un palīdzētu sabiedrotās Francijas
karaspēkam izturēt Verdenas kaujas. Neveiksmīgā Krievijas 12. armijas uzbrukuma
operācija (Ziemassvētku kaujas) notika laikā no 1917. gada 5. janvāra līdz 11.
janvārim, kurā lielu drosmi parādīja latviešu strēlnieki.

Osmaņu impērija 1914. gada oktobrī pievienojās Centrālajām lielvalstīm trīs pašā
vadībā, saskaņā ar 1914. gada augustā noslēgto slepeno Osmaņu-Vācu savienību.
Osmaņu iesaistīšanās apdraudēja Krievijas Kaukāza teritorijas un Lielbritānijas
sakarus ar Indiju caur Suecas kanālu. 1915. gadā briti un franči izveidoja jaunu
fronti dienvidos, uzsākot Galipoli operāciju un Mezopotāmijas operāciju.
Galipoli kaujās turkiem veicās un viņi atsita Lielbritānijas, Francijas un
Austrālijas un Jaunzēlandes armiju korpusa (ANZAC) spēkus, piespiežot atkāpties
un evakuēties no reģiona. Toties Mezopotāmijā pēc Kutas aplenkuma,
Lielbritānijas spēki pēc pārformēšanās 1917. gadā ieņēma Bagdādi. Tālāk,
rietumos, 1917. gada decembrī tika pārvarētas britu neveiksmes ar Jeruzalemes
ieņemšanu Sīnāja un Palestīnas operācijā. Fīldmaršala Edmunda Allenbija vadībā
Ēģiptes ātrās reaģēšanas spēki 1918. gada septembrī sakāva Osmaņu impērijas
spēkus Megido kaujā.

Kaukāzā labus panākumus guva Krievijas armija. Osmaņu bruņoto spēku
vicevirspavēlnieks Envers pašā bija ļoti ambiciozs un vēlējās iekarot visu
centrālo Āziju. Tomēr viņam trūka praktisko iemaņu. Ar 100 000 lielu karaspēku
1914. gada decembrī Kaukāzā viņš sāka operāciju pret krieviem. Pavēlot doties
tiešā frontālā uzbrukumā ziemas apstākļos kalnainā apvidū pret krieviem, Envers
pašā Sarikamisas kaujā zaudēja 86% no sava karaspēka.

1915.—1917. gadā, gūstot vairākas uzvaras, krievu ģenerālis Nikolajs Judeņičs
osmaņu karaspēku padzina tālu aiz Kaukāza dienvidu robežām.

1917. gadā kontroli pār Kaukāza fronti pārņēma krievu lielkņazs Nikolajs.
Nikolajs centās paveikt dzelzceļa izbūvi no Gruzijas uz iekarotajām teritorijām,
lai varētu nodrošināt pietiekamu apgādi jaunai ofensīvai. Tomēr, 1917. gada
martā februāra revolūcijā cars tika gāzts un armijas iekārta pamazām sāka
sabrukt.

Itālija bija Vācijas un Austroungārijas sabiedrotā kopš 1882. gada, bet tai bija
savas pretenzijas uz Austrijas teritorijām Trentino, Istrijā un Dalmacijā.
Austroungārijas valdība mēģināja panākt Itālijas neitralitāti apmaiņā pret
Francijas teritorijām, taču Itālija pievienojās Antantei, parakstot Londonas
paktu 1915. gada aprīlī, un maijā pieteica karu Austroungārijai. Pēc 15 mēnešiem
Itālija pieteica karu arī Vācijai.

Antantes jūras blokāde izraisīja nopietnu Vācijas ekonomikas lejupslīdi. 1917.
gada februārī Vācija sāka zemūdeņu karu, kura mērķis bija pārtraukt jūras
piegādes Anglijai un piespiest to izstāties no kara. Kaut gan sākumā briti cieta
lielus zaudējumus (līdz pat 860 000 tonnu zaudētu izejvielu mēnesī), drīz vien
Anglija ieviesa konvoju sistēmu, kas krietni samazināja vācu zemūdeņu radītos
zaudējumus. Zemūdens karš kopā ar Cimmermaņa telegrammu sagrāva attiecības starp
Trejsavienību un ASV. Prezidents Vudro Vilsons pieprasīja pieteikt karu Vācijai,
kas arī notika 1917. gada 6. aprīlī. Senāts pieņēma lēmumu par kara pieteikšanu
nobalsojot 373 pret 50.

Lai piespiestu Krieviju izstāties no kara, Vācijas impērijas 8. armija no 1917.
gada 1. līdz 6. septembrim veica Rīgas operāciju, kuras laikā tā straujā
triecienā ieņēma Rīgu un mēģināja ielenkt apmēram 160 000 Krievijas 12. armijas
karavīru, kas kaujā pie Mazās Juglas tomēr spēja uz laiku noturēt aizsardzību,
izkļuva no ielenkuma un atkāpās Pēterburgas virzienā. Savukārt Vācijas kara
flote 1917. gada 29. septembrī — 20. oktobrī veica liela mēroga jūras desanta
operāciju "Albiona", kuras laikā sagrāva Krievijas kara floti un ieņēma Monzunda
arhipelāgu.

1917. gada 8. novembrī tūlīt pēc varas pārņemšanas Oktobra revolūcijas rezultātā
Padomju Krievijas valdība izsludināja "Dekrētu par mieru", kurā piedāvāja visām
Pirmajā Pasaules karā iesaistītajām pusēm sākt pamiera sarunas. 3. decembrī
sākās Krievijas sarunas ar Centrālajām lielvalstīm par pamiera noslēgšanu, kas
stājās spēkā 1917. gada 15. decembrī. Miera sarunās Vācija pieprasīja Krievijas
valdībai atzīt Polijas, Lietuvas un Baltijas provinču neatkarību, no kā
Krievijas puse atteicās. Ukrainas Centrālā Rada 1918. gada 25. janvārī
proklamēja Ukrainas neatkarību, 16. februārī Vācijas protektorātā tika atjaunota
Lietuvas valsts. 17. februārī pamiers tika pārtraukts un Vācijas armija 18.
februārī ieņēma Daugavpils cietoksni un cauri Latgalei turpināja uzbrukumu
Pleskavas virzienā, 19. februārī Ļeņins lika steigšus piedāvāt slēgt miera
līgumu uz jebkādiem nosacījumiem, jo Krievijai "vairs nav armijas. Vācieši no
Rīgas uzbrūk visā frontē." Īsi pirms vācu karaspēka ienākšanas Tallinā 1918.
gada 24. februārī tika pasludināta Igaunijas valsts neatkarība.

1918. gada 3. martā Padomju Krievija noslēdza Brestļitovskas miera līgumu ar
Centrālajām lielvalstīm. 1918. gada 8. martā tika atjaunota Kurzemes un Zemgales
hercogiste un 1918. gada 15. martā ķeizars Vilhelms II Vācijas impērijas vārdā
atzina to "par brīvu un patstāvīgu valsti".

Pēc Krievijas izstāšanās no kara Vācijai parādījās liels karavīru daudzums, ko
varēja pārvirzīt uz Rietumu fronti, taču lielo attālumu dēļ šīs pārvietošanas
notika ļoti lēni. Vācijas plānos bija ātra ofensīva Rietumu frontē pirms ASV
spēku nostiprināšanās. Aktīva karadarbība atsākās 1918. gada 21. martā. Vācu
spēkiem izdevās bezprecedenta 60 km garš izrāviens uz priekšu. Pirmo reizi kopš
1914. gada manevrēšana atgriezās kara laukā. Britu un franču ierakumi tika
ieņemti, izmantojot vēl nebijušu infiltrācijas taktiku. Frontes līnija
pārvietojās 120 km līdz Parīzei. Daudzi parīzieši jau bēga no pilsētas.
Uzbrukuma sākums bija tik labi izdevies, ka 24. marts Vācijā tika pasludināts
par valsts brīvdienu. Daudzi vācieši ticēja, ka uzvara ir tuva. Tomēr pēc smagām
cīņām Vācijas ofensīva tika apstādināta. Vācijas armija starp 1918. gada martu
un aprīli zaudēja ap 270 000 karavīru.

1918. gada 8. augustā notika jau gaidītais pretuzbrukums (Amjēnas kauja). To
veica britu Ceturtās armijas III korpuss kreisajā flangā, franču Pirmā armija
labajā un Kanādas un Austrālijas korpuss vadot uzbrukuma trieciengrupu centrā.
Antantes spēki sastāvēja no 414 IV un V modeļa tankiem un 120 000 cilvēkiem.
Antantes spēki septiņu stundu laikā pavirzījās 12 km uz priekšu. Tomēr pēc dažām
dienām ofensīva samazinājās — Britu impērija piedzīvoja problēmas ar praktiski
visiem saviem tankiem (izņemot 7 no viņu 414). 1918. gada 15. augustā ofensīva
tika pārtraukta un sākās jaunas ofensīvas plānošana. Tā notika pēc 6 dienām -
21. augustā. Ap 130 000 Savienoto Valstu kareivju tika iesaistīti cīņā, kopā ar
britu 3. un 4. armiju. Ofensīva bija ļoti veiksmīga - Vācijas 2. armija tika
atstumta 55 km garā frontē. 2. septembrī Vācija jau bija atstumta līdz
Hindenburga aizsardzības līnijai.

Tomēr, kopš 1918. gada septembra beigām, Ludendorfs veidoja savu personīgo
plānu. Kaut gan viņš bija konservatīvs tradicionālists, viņš izlēma mēģināt
uzsākt politisku revolūciju, ieviešot jaunas reformas, kuras „demokratizētu”
Vāciju. Šīs reformas apmierinātu arī monarhistus, jo nepārtrauktu ķeizara
valdīšanu. Viņš uzskatīja, ka demokratizācija parādītu Vācijas iedzīvotājiem, ka
valdība ir gatava mainīties, šādā veidā samazinot sociālistiskās revolūcijas
iespēju, kāda notika Krievijā 1917. gadā. Tomēr, daži vēsturnieki uzskata, ka
Ludendofam bija arī apslēpts motīvs. Viņa reformas piešķirtu lielākas tiesības
Reihstāga locekļiem — īpaši valdošajām partijām, tajā laikā centriskajai,
liberālistiskajai un sociāldemokrātu partijām. Tādēļ, ja šīm partijām būtu
vairāk spēka, viņām būtu pietiekami daudz varas, lai pieprasītu karadarbības
izbeigšanu. Un ar 5 989 758 upuriem Vācijā (4 216 058 ievainoti un 1 773 700
gājušiem bojā) tas ir tieši tas, ko viņas darīja. Drīz pēc tam Ludendorfs ļoti
krasi izmainīja savu viedokli un teica, ka tās partijas, kurām viņš deva varu,
bija atbildīgas par Vācijas sakāvi karā, ka šie politiķi ir „iedūruši Vācijai
mugurā”. Par valdības vadītāju nozīmēja princi Maksi fon Badenu (SDP). Miera
sarunas tika uzsāktas nekavējoties pēc viņa iecelšanas amatā. Tomēr fon Badens
nevarēja izlemt starp konstitucionālās monarhijas valsti vai demokrātisko
valsti. Viņa neizlēmību atrisināja Filips Šeidemans, kurš 1918. gada 9.
novembrī, no Reihstāga augstākās ložas paziņoja, ka Vācija no šī brīža ir
republika. Fon Badens paziņoja, ka ķeizaram ir jāatstāj amats — pirms ķeizars
paspēja pats pieņemt kādu lēmumu.

Pēc Vācijas revolūcijas 9. novembrī tika pasludināta Vācijas republika, kas
atzīmēja Vācijas impērijas galu. Ķeizars nākamajā dienā muka uz Nīderlandi, kas
deva viņam politisku patvērumu. 11. novembrī dzelzceļa vagonā Kompjenas mežā
Francijā tika parakstīts pamiers starp Vāciju un Antanti. Tās dienas 11:00
stājās spēkā uguns pārtraukšana, un pretojošās armijas sāka atkāpties no savām
pozīcijām.

Kara stāvoklis starp abām pusēm turpinājās vēl nākamos septiņus mēnešus, līdz to
beidzot pārtrauca Versaļas līgums 1919. gada 28. jūnijā.



https://lv.wikipedia.org/wiki/Be%C4%BC%C4%A3ija

Beļģija (nīderlandiešu: België, franču: Belgique (izruna), vācu: Belgien
(izruna)), oficiāli Beļģijas Karaliste (Koninkrijk België, Royaume de Belgique,
Königreich Belgien), ir valsts Eiropas ziemeļrietumos. To ziemeļos apskalo
Ziemeļjūra, kā arī robežojas ar Nīderlandi ziemeļos, ar Vāciju austrumos, ar
Luksemburgu dienvidaustrumos un ar Franciju rietumos. Beļģijas kopējā platība ir
30 528 km² un to ietekmē mērenās joslas klimats. Ziemeļrietumos gar Ziemeļjūru
plešas piekrastes līdzenumi, vidusdaļu veido plakankalne, bet dienvidaustrumos
atrodas mežaina augstiene. Beļgija ar 11,2 miljoniem iedzīvotāju ir devītā
lielākā Eiropas Savienības dalībvalsts.

Beniluksa savienības locekle, NATO un Eiropas Savienības dibinātājvalsts.
Briselē atrodas Eiropas Savienības galvenā mītne, kā arī vairāku nozīmīgu ES
institūciju mītnes. Beļģija ir daļa no Šengenas zonas, un tajā ir ieviesta
Eiropas valūta eiro.

Beļģija ir parlamentāra demokrātija un konstitucionāla monarhija, kas sastāv no
trīs reģioniem un desmit provincēm. Galvaspilsēta un lielākā pilsēta ir Brisele.
Beļģija ir daudzu dažādu starptautisku organizāciju dalībvalsts, kā nozīmīgākās
ir Benilukss, NATO, ANO, OECD kā arī citu organizāciju dalībvalsts. Beļģijas
ārkārtējais un pilnvarotais vēstnieks Latvijā ir Franks Arnautss.

Beļģija ir mājvieta divām atšķirīgām etniskām grupām: nīderlandiešu valodā
runājošajiem flāmiem un franču valodā runājošajiem valoņiem. Līdz ar to Beļģija
ir sadalīta divos reģionos. Ziemeļos atrodas Flandrija, kurā dzīvo 59% no visiem
iedzīvotājiem, bet dienvidos Valonija, kur dzīvo 31% iedzīvotāju. Trešā lielākā
etniskā grupa ir vācieši, kas dzīvo galvenokārt Valonijas austrumos. Nereti
dažādas sfērās veidojas konflikti starp flāmiem un valoņiem.

Nosaukumi Belgae un Belgica rakstiskajos avotos pirmo reizi ir pieminēti Jūlija
Cēzara darbā "Piezīmes par gallu karu". Kad 1. gadsimtā pirms mūsu ēras Jūlijs
Cēzars iekaroja gallu apdzīvoto teritoriju, viņš to sadalīja trīs daļās:
Akvitānijā, Gallijā un Beļģijā (Gallia Belgica). Pēc Lielās tautu staigāšanas
nosaukums Belgica gandrīz izzuda; tas palika pieminēts tikai rakstiskajos
avotos. Tikai 19. gadsimtā, veidojoties neatkarīgai valstij, atkal teritoriju
sāka dēvēt par Belgica, lai atšķirtu to no kaimiņvalstīm.

Pirmajā gadsimtā pirms mūsu ēras Senā Roma sakāva ķeltu ciltis, kuras apdzīvoja
mūsdienu Beļģijas teritoriju, un nosauca šo teritoriju par Gallia Belgica. Pirmā
pasaules kara laikā, Beļģijas teritorijā iebruka Vācijas impērijas karavīri un
Beļģija tika smagi izpostīta. Otrajā pasaules karā vācieši okupēja Beļģiju, bet
Beļģijas valdība aizbēga uz Angliju. 1944. gada 3. septembrī britu karaspēks
atbrīvoja Briseli, bet 4. septembrī kanādieši atbrīvoja arī Antverpeni. 1948.
gadā Beļģija, Nīderlande un Luksemburga izveidoja ekonomisku savienību, kuru
nosauca par Beniluksu. 1949. gada 4. aprīlī Beļģija kļuva par vienu no NATO
dibinātājvalstīm. Beļģija ir viena no sešām Eiropas Savienības dibinātājvalstīm.

Beļģija atrodas Rietumeiropā, un tā robežojas ar četrām valstīm: ar Franciju
(robežas garums 620 km), Luksemburgu (148 km), Vāciju (167 km) un Nīderlandi
(450 km). Ziemeļrietumos to apskalo Ziemeļjūra. Beļģijas kopēja platība ir 30
528 km² (gandrīz puse no Latvijas teritorijas). Var izšķirt trīs lielākus
ģeogrāfiskos reģionos: ziemeļrietumos gar Ziemeļjūru plešas piekrastes
līdzenumi, vidusdaļu veido plakankalne, bet dienvidaustrumos atrodas mežainā
Ardēnu augstiene. Augstākā virsotne ir Botranžs (694 m). Gandrīz visas Beļģijas
upes ietek Ziemeļjūrā. Lielākās upes ir Šelda (Beļģijas teritorijā 200 km gara),
Mēza (Māsa) (183 km) un Izēra (50 km). Salīdzinot ar citām valstīm, Beļģijā ir
ļoti maz dabisko ezeru.

Beļģijā ir siltas ziemas un ne pārāk karstas vasaras — ziemā vidējā gaisa
temperatūra ir apmēram 10 °C, vasarā tā nepārsniedz 23 °C. Laiks ir diezgan
mākoņains un līdz ar to bieži arī lietains. Klimatu Beļģijā spēcīgi ietekmē
Ziemeļatlantijas straume. Nokrišņi visvairāk ir rudens un ziemas mēnešos.

Beļģija administratīvi ir sadalīta 3 reģionos: ziemeļos atrodas Flandrija, kurā
runā flāmu valodā, dienvidos atrodas Valonija, kurā runā franču valodā, bet
galvaspilsētas reģionā Briselē cilvēki runā abās valodās. Gan Flandrija, gan
Valonija ir sadalīta vēl piecās provincēs.

Beļģija ir konstitucionāla monarhija un federāla valsts, kuras pašreizējais
vadītājs ir karalis Alberts II. Beļģijas parlamentu veido divas palātas:
Pārstāvju palāta, kuras locekļus ievēl uz četriem gadiem, un Senāts jeb
augšpalāta, kuras locekļus ievēl vai kooptē.

1993. gadā tika mainīta Beļģijas konstitūcija, lai novērstu šķelšanos starp
franciski runājošiem valoņiem un nīderlandiski runājošiem flāmiem. Neraugoties
uz to, starp abām kopienām aizvien pastāv politiskas, kultūras, valodas un
ekonomiskas nesaskaņas.

Beļģijā, galvenokārt, Briselē, atrodas vairāku starptautisko organizāciju
galvenās mītnes. Šeit ir arī lielākā daļa no Eiropas Savienības iestādēm un NATO
galvenā pārvalde.

2007. gada sākumā aptuveni 92% no iedzīvotājiem bija Beļģijas pilsoņi, savukārt
vēl 6% bija kādas Eiropas Savienības valsts pilsoņi. Aptuveni 58% no
iedzīvotājiem ir flāmi, bet 31% ir valoņi. No ārvalstu pilsoņiem Beļģijā
visvairāk ir itāļi (172 tūkstoši), franči (125 tūkstoši), nīderlandieši (117
tūkstoši), marokieši (80,6 tūkstoši), spāņi (42,8 tūkstoši), turki (39,4
tūkstoši) un vācieši (37,6 tūkstoši).

Gandrīz visi Beļģijas iedzīvotāji dzīvo pilsētās (2004. gadā 97% no visiem
iedzīvotājiem). Apdzīvotības blīvums Beļģijā ir viens no augstākajiem Eiropā,
tas ir, 342 cilvēki uz km². Iedzīvotāji vairāk koncentrējas valsts ziemeļu daļā.
Dienvidos, kur ir Ardēnu kalni, iedzīvotāju blīvums ir zems.

Beļģijā ir trīs valsts valodas. Flandrijā runā flāmu valodā, Valonijā - franču
valodā. Galvaspilsēta ir biligviāla, kur iedzīvotāji runā abās valodās. Trešā
valsts valoda ir vācu valoda, kurā runā valsts austrumos salīdzinoši neliela
iedzīvotāju grupa (apmēram 70 tūkstoši).

Mūsdienās Beļģijai raksturīgajās smagās rūpniecības nozarēs (ogļu ieguve un
tērauda ražošana) ir novērojama lejupslīde. Tās aizstāj jaunākas rūpniecības
nozares, tas ir, ķimikāliju (minerālmēslu un sodas ražošana) un elektrisko
ierīču ražošana, un apkalpojošās nozares, piemēram, banku sektors un
administrācija. Beļģijā divi no trim strādājošajiem nodarbināti apkalpojošā
sfērā. Rietumeiropā valstis specializējušās atsevišķās mašīnbūves nozarēs.
Beļģijā ražo smagās rūpniecības darbmašīnas.

Beļģijas kultūru var sadalīt divās daļās: ziemeļos dominē flāmu kultūra, bet
dienvidos - valoņu kultūra. Rietumeiropas kultūra ir spēcīgi ietekmējusi visas
valsts kultūras dzīvi.

Vieni no slavenākajiem beļģiem ir komiksu sērijas "Tintiņa piedzīvojumi" autors
Žoržs Remī, rakstnieki Žoržs Simenons un Hugo Klauss, kā arī
komponists-dziedātājs Žaks Brels. Beļģija ir arī dzimtene vairākiem slaveniem
gleznotājiem. Slavenākais no tiem noteikti ir flāmu gleznotājs Pīters Pauls
Rubenss. Arī viņa sekotāji Džeims Ensors, Pols Delvo un Renē Magrits mūsdienās
ir ieguvuši pasaules slavu.

Daudzi klasiskās mūzikas komponisti ir dzimuši Briselē. Arī saksofona
izgudrotājs Ādolfs Sakss ir dzimis Beļģijā. Briseles Karaliskā opera La Monnaie
katru gadu piedāvā skatītājiem virkni jauniestudējumu, kur piedalās pasaules
izcilākie mūziķi.

Beļģija ir ļoti slavena ar šokolādi, kura ir guvusi atzinību visā pasaulē.
Iecienītākie beļģu ēdieni ir ēdamgliemenes un frī kartupeļi, kuru recepte
saskaņā ar leģendu ir radusies tieši Beļģijā. Valstī ražo arī vairāk nekā 1000
alus šķirnes.

Populārākie sporta veidi Beļģijā ir futbols un riteņbraukšana. Beļģu
riteņbraucējs Edijs Merkss piecas reizes ir uzvarējis Tour de France un ir
nosaukts par visu laiku labāko riteņbraucēju. Savukārt no futbolistiem viens no
visu laiku labākajiem vārtsargiem bija Žans-Marī Pfafs (Jean-Marie Pfaff).
Beļģija kopā ar Nīderlandi bija izvirzījušas savu kandidatūru 2018. gada FIFA
Pasaules kausa organizēšanai, bet šis gods tika atdots Krievijai. Abas valstis
jau rīkoja 2000. gada Eiropas čempionātu futbolā. Beļģijā notika arī 1972. gada
Eiropas čempionāts. Slavenākie beļģu futbola klubi ir Standard Liège, Club
Brugge K.V. un R.S.C. Anderlecht.

Pasaules slavu ir ieguvušas arī tenisistes Kima Kleistersa un Žustīne Enāna.
Viens no Formula 1 posmiem norisinās arī Beļģijā. Beļģijas Grand Prix notiek
Spā-Frankošampā.

Vienīgās Olimpiskās spēles Beļģijā notika 1920. gadā Antverpenē. Beļģijas
sportisti nav piedalījušies tikai divās mūsdienu Vasaras Olimpiskajās spēlēs,
kuras notika 1896. un 1904. gadā. Arī Ziemas Olimpiskajās spēlēs Beļģijas
sportisti nav piedalījušies divas reizes (1960. un 1968. gadā). Pēdējās Vasaras
Olimpiskajās spēlēs Beļģija ieguva divas medaļas: zeltu augstlēkšanā izcīnīja
Tia Helebo (Tia Hellebaut), bet sudrabu 4x100 m stafetē ieguva Beļģijas sieviešu
vieglatlētes. No 2001. līdz 2013. gadam Starptautiskās Olimpiskās komitejas
prezidents bija beļģis Žaks Roge.



https://lv.wikipedia.org/wiki/Norv%C4%93%C4%A3ija

Norvēģija (norvēģu: Norge, jaunnorvēģu: Noreg), oficiāli Norvēģijas Karaliste,
ir valsts Ziemeļeiropā, kura aizņem Skandināvijas rietumu daļu. Visgarākā robeža
ir ar Zviedriju austrumos (1619 km), bet pašos ziemeļos tā robežojas arī ar
Somiju (727 km) un Krieviju (196 km). Dienvidos to apskalo Ziemeļjūra, rietumos
— Norvēģu jūra, bet ziemeļos — Barenca jūra. Norvēģijai arī pieder Svalbāra un
Jana Majena sala Arktikā, kā arī Buvē sala, Pētera I sala un Karalienes Modas
Zeme Antarktikā.

Norvēģija ir Eiropas piektā lielākā valsts ar 386 958 km² lielu platību.
Nosaukums nozīmē "ceļš uz ziemeļiem". Norvēģijā ir 5 miljoni iedzīvotāju. Valsts
valoda ir norvēģu valoda, kurai ir divi rakstu valodas paveidi - būkmols
(bokmål) un jaunnorvēģu valoda (Nyorsk). Nacionālie svētki ir 17. maijā, kad
norvēģi svin savu konstitūciju. Administratīvi Norvēģija ir iedalīta 19 filkēs.

2009. gadā Norvēģija bija pasaulē ceturtā lielākā naftas eksportētājvalsts un
viena no pasaules bagātākajām valstīm, naftas ieguves nozare rada aptuveni
ceturto daļu no visa iekšzemes kopprodukta. Tomēr 99% enerģijas Norvēģija iegūst
no HES. Norvēģijas krona tiek uzskatīta par vienu no stabilākajām valūtām. 2007.
gadā Norvēģija tika atzīta par pasaules mierīgāko zemi.

Jau kopš 6. gadsimta p.m.ē. mūsdienu Norvēģija ir bijusi apdzīvota. Norvēģiju
872. gadā pēc kaujas pie Hafrsforda apvienoja ķēniņš Haralds Skaistmatis (Harald
Hårfagre). Pēc tam sākās tā sauktais "Vikingu laikmets". 1319. gadā Norvēģija
apvienojās personālūnijā ar Zviedriju un 1397. gadā iestājās Kalmāras ūnijā,
kurā bija arī Dānija. 1521. gadā, kad Zviedrija izstājās no ūnijas, Norvēģija
palika Dānijas pakļautībā. Vēlāk norvēģi nonāca Zviedrijas pakļautībā, bet
neatkarību viņi ieguva 1905. gadā, kad pēc 586 gadiem par pirmo Norvēģijas
karali kļuva Hokons VII. Otrā Pasaules kara laikā 1940. gada 9. aprīlim
Norvēģiju okupēja Nacistiskā Vācija. Pēckara laikā Norvēģija piedzīvoja strauju
ekonomisku izaugsmi, galvenokārt pateicoties naftas atradnēm, kuras atklāja
1970. gadu sākumā.

Norvēģu dabai raksturīgi fjordi, kas ir gari, šauri jūras līči. Garākais ir
Sognefjords, kas stiepjas 205 km iekšzemē. Ir plakankalnes, augsti kalni un
meži. Augstākais kalns ir Galhēpigens (2469 m), kas ir arī augstākā virsotne
Skandināvijā. Lielākais ledājs ir Justedālsbēens (platība 485 km²). Lielākais
ezers ir Mjēsas ezers (363 km²). Garākā upe ir Glomma (621 km). Krasta līnija
kopā ar visiem līčiem ir 21 347 km. Norvēģija platākajā vietā ir 430 km, bet
šaurākajā 6 km.

Norvēģija ir dzimtene daudziem dižiem rakstniekiem, piemēram, Henrikam Ibsenam,
Knutam Hamsunam un Sigridai Unsetei. Komponists Edvards Grīgs un mākslinieks
Edvards Munks arī bija norvēģi. Norvēģijā 1990. gadu sākumā radās pasaulē lielu
atpazīstamību guvusī Norvēģijas melnā metāla kustība. Pasaules arhitektūras
vēsturē īpašu vietu ieņem norvēģu stāvkoku baznīcas.

Norvēģu valoda pēc izrunas ir tuva zviedru valodai, bet rakstu veids būkmols ir
tuvāks dāņu valodas rakstībai.

Izplatītas svešvalodas pēc angļu valodas tradicionāli ir vācu un franču valoda.
Mūsdienas arvien populārāka kļūst arī spāņu valoda. Trešā svešvaloda var būt,
piemēram, itāliešu, latīņu, krievu, japāņu valoda.



https://lv.wikipedia.org/wiki/Lietuva

Lietuva (lietuviešu: Lietuva), oficiāli Lietuvas Republika (Lietuvos
Respublika), ir valsts Eiropas ziemeļaustrumos, lielākā no trim Baltijas
valstīm. Lietuva robežojas ar Latviju ziemeļos, Baltkrieviju dienvidaustrumos,
Poliju dienvidos un Krievijas Kaļiņingradas apgabalu dienvidrietumos. Lietuvas
galvaspilsēta ir Viļņa.

Valsts vēsture aizsākas 13 gadsimtā, kad Mindaugs apvieno lietuviešu zemes un
kļūst par karali. No 14. līdz 16. gadsimtam Lietuvas dižkunigaitija bija viena
no varenākajām Austrumeiropas lielvalstīm, ietverot tagadējās Baltkrievijas,
Ukrainas, Polijas un Krievijas teritoriju daļas. Pēc Ļubļinas ūnijas 16.
gadsimta vidū dižkunigaitija apvienojās ar Polijas kroņa zemēm, un izveidoja
Polijas—Lietuvas ūniju, kuras pakļautībā atradās arī mūsdienu Latvija —
Pārdaugavas hercogiste un Kurzemes hercogiste. Pēc trešās Polijas dalīšanas
1795. gadā Lietuvu anektēja Krievijas impērija. No 1918. gada līdz 1940. gadam
Lietuva bija neatkarīga valsts. Otrā pasaules kara laikā Lietuva nonāca PSRS, kā
arī Trešā reiha varā. 1944. gadā Lietuvas PSR atkal tika iekļauta Padomju
Savienībā. 1990. gada 11. martā Lietuvas PSR Augstākā Padome pieņēma neatkarības
deklarāciju, tomēr PSRS valdība atzina Lietuvu par neatkarīgu valsti tikai
1991. gada 6. septembrī. 1991. gada 17. septembrī Lietuva kļuva par Apvienoto
Nāciju Organizācijas dalībvalsti. 2004. gada 29. martā Lietuva kļuva par NATO,
bet 2004. gada 1. maijā — par Eiropas Savienības dalībvalsti. 2015. gada
1. janvārī Lietuva pievienojās eirozonai.

Pirmie iedzīvotāji tagadējā Lietuvas teritorijā ienāca apmēram no 11. līdz 9.
gadu tūkstotim p. m.ē. Eiguļu un Puvoču apmetnēs paleolīta beigās, mezolīta
sākumā. Dzelzs laikmetā (5. gadsimtā p. m.ē.) sākās baltu sadalīšanās etniskajās
grupās.

No 5. līdz 9. gadsimtam m. ē. jau pastāvēja atsevišķas, savstarpēji radniecīgas
baltu maztautas (aukštaiši, jātvingi jeb sudavi, kurši, letgaļi, lietuvji, sēļi,
skalvji, zemgaļi, žemaiši). 12. un 13. gadsimta rakstītajos avotos jau minētas
administratīvas teritorijas tagadējās Lietuvas teritorijā (Nalsene, Deltuva,
Upīte austrumu daļā un Karšuva, Medininka, Ceklis, Megava, Pilsāts rietumu
daļā).

12. un 13. gadsimta mijā sākās atsevišķo zemju apvienošana — izveidojās novadu
savienības jeb kunigaišu federācijas. Tiek uzskatīts, ka 13. gadsimta pirmajā
pusē pastāvējusi lietuviešu zemju apvienība, kas radās kā atbildes reakcija uz
tagadējo Latvijas un Igaunijas teritoriju pakļaušanu, ko veica Zobenbrāļu
ordenis, kas vēlāk pārtapa Livonijas ordenī.

Dižkunigaitis Mindaugs tiek uzskatīts par viduslaiku Lietuvas dibinātāju, kas ap
1236. gadu pārvaldīja tagadējās Aukštaitijas teritoriju. 1251. gadā Mindaugs
tika kristīts un 1253. gadā ar Romas pāvesta svētību viņu kronēja par pirmo un
vienīgo Lietuvas karali. Pēc Durbes kaujas (1260) Mindaugs pārtrauca sadarbību
ar krustnešiem un atteicās no kristietības.

Jau 13. gadsimtā pamazām tika pakļautas bijušās Kijevas Krievzemes teritorijas,
kas pirms tam atradās atkarībā no Zelta Ordas mongoļu haniem. 14.—15. gadsimtā,
kad valdīja Lietuvas dižkunigaiši Vītenis (1295—1316), Ģedimins (1316—1341),
Aļģirds (1345—1377), Jagailis (1377—1392) un Vītauts Dižais (1392—1430), Lietuva
kļuva par vienu no lielākajām Eiropas valstīm viduslaikos pēc citu austrumslāvu
zemju pakļaušanas. Vītauta valdīšanas laikā Lietuvas teritorija pletās līdz pat
Melnajai jūrai.

Kad pēc Aļģirda nāves par dižkunigaiti kļuva viņa dēls Jagailis, viņš 1385. gadā
pēc Krēvijas ūnija kristījās, savukārt pēc precībām ar Polijas karalieni Jadvigu
kļuva arī par Polijas karali (1386). Tādējādi tika nodibināta Lietuvas un
Polijas personālūnija, kuras mērķis bija spēku apvienošana cīņai pret Vācu un
Livonijas ordeņiem. Ar to sākās arī Lietuvas pāriešana uz kristietību
(katoļticību).

Lietuvā 15. gadsimtā sāka veidoties klaušu muižas un tika iedibināta
dzimtbūšana, kā arī pieauga lietuviešu bajāru politiskā un ekonomiskā ietekme,
rezultātā samazinājās dižkunigaiša vara un valsts centralizācija. Bez tam
Maskavas lielkņaziste bija uzsākusi krievu zemju apvienošanu, tādējādi grūtāk
kļuva arī nosargāt austrumu teritorijas.

15. gadsimtā un 16. gadsimta 1. pusē turpinājās Lietuvas un Polijas tuvināšanās,
proti, lietuviešu bajāru vidū pieauga poļu valodas un kultūras ietekme, un
Livonijas kara laikā abas valstis noslēdza Ļubļinas ūniju (1569), tādējādi tika
izveidota vienā valsts — Žečpospolita jeb Polijas un Lietuvas republika.

Tomēr gan Lietuva, gan Polija saglabāja atsevišķu valsts pārvaldes aparātu,
valsts kasi un karaspēku, turklāt Lietuva joprojām turpināja pastāvēt kā
Lietuvas Dižkunigaitija. Abām valstīm kopīgs bija tikai karalis, kas vienlaikus
skaitījās arī Lietuvas dižkunigaitis. Šajā periodā turpinājās arī Lietuvas
pārpoļošanās: bajāri (politiskā elite) ikdienā un arī valsts līmenī (1696. gadā
poļu valoda kļuva par oficiālo valsts valodu) lietoja tikpat kā tikai poļu
valodu. Šajā procesā loma bija arī katoļu baznīcai, kura lietuviešu valodu
uzskatīja par "pagānu valodu", ko Dievs nesaprot.

19. gs. astoņdesmitajos gados Lietuvā aizsākās pirmā nacionālā atmoda. Šajā
procesā liela nozīme bija diviem laikrakstiem: Jona Basanaviča izdotajam "Aušra"
(1883—1886) un Vinca Kudirkas rediģētajam "Varpas" (1889-1905). 1914. gadā sākās
Pirmais pasaules karš, gadu vēlāk Lietuvas teritoriju pilnībā okupēja Vācijas
impērija.

1917. gada 11. decembrī Lietuvas Padome pasludināja Lietuvas valsts atjaunošanu
savienībā ar Vācijas impēriju. Brestļitovskas miera sarunās starp Četrsavienību
un Padomju Krieviju vācu puse ieteica Krievijai "ņemt vērā paziņojumus, kuros
izteikta Polijas, Lietuvas, Kurzemes, kā arī Igaunijas un Vidzemes daļas
iedzīvotāju griba pēc pilnīgas valstiskās patstāvības un atdalīšanās no
Krievijas federācijas". 1918. gada 16. februārī tika parakstīts Lietuvas
Neatkarības akts ar kuru Lietuva pasludināja demokrātiskas un neatkarīgas valsts
atjaunošanu, taču vācu militārās okupācijas iespaidā, 11. jūlijā par Lietuvas
karali ievēlēja vācu princi Vilhelmu fon Urahu, kas pieņēma Mindauga II vārdu.

Lietuvas brīvības cīņu sākumā boļševiki ieņēma Viļņu un 1919. gada 2. janvārī
Lietuvas padome pārcēlās uz Kauņu, kur 4. aprīlī pieņēma otro Lietuvas
satversmi, kas paredzēja karalisti pārveidot par prezidentālu republiku. Par
pirmo Lietuvas prezidentu kļuva bijušais Lietuvas padomes priekšsēdētājs Antans
Smetona. No 1919. gada oktobra līdz decembrim Lietuvas armija Bermontiādes laikā
kopā ar Latvijas bruņotajiem spēkiem sakāva Rietumkrievijas Brīvprātīgo armiju.

Saskaņā ar Molotova—Ribentropa pakta slepeno papildprotokolu Lietuva nonāca
Vācijas ietekmes zonā. Tomēr, pēc 1939. gada septembra Polijas kampaņas, kad
Vācija un Padomju Savienība okupēja Poliju, Lietuvu iekļāva PSRS interešu zonā.
Drīz vien Padomju Savienība piespieda Lietuvu noslēgt Savstarpējās palīdzības
paktu starp Lietuvu un PSRS, saskaņā ar kuru Lietuva atguva daļu no Viļņas
apgabala, bet PSRS ieguva tiesības Lietuvā izveidot savas karabāzes. Apvainojot
Lietuvas valdību pretpadomju Baltijas Antantes veidošanā, tika paziņots, ka
"Padomju valdība uzskata pret PSRS vērstas militārsavienības pastāvēšanu starp
Latviju, Igauniju un Lietuvu ne tikai par nepielaižamu un neciešamu, bet arī par
dziļi bīstamu un draudošu PSRS robežu drošībai". 1940. gada 15. jūnijā Sarkanā
armija okupēja Lietuvu, un 3. augustā Padomju Savienība anaktēja Lietuvu. 1941.
gada 14. jūnija deportācijā tika izsūtīti vairāk nekā 30 000 Lietuvas
iedzīvotāju. 1941. gada 22. jūnijā Lietuvā ienāca vācu karaspēks, vācu
okupācijas laikā Lietuvā tika nogalināti aptuveni 45 000 lietuviešu un 165 000
ebreju.

Astoņdesmito gadu beigās tāpat kā abās pārējās Baltijas valstīs Lietuvā sākās
nacionālās atmodas kustība. 1988. gada 3. jūnijā tika nodibināta organizācija
"Sajūdis" ("Kustība") , par kuras vadītāju kļuva Vītauts Landsberģis. Sākotnēji
šī organizācija iestājās par Lietuvas autonomiju, bet vēlāk jau pieprasīja
Lietuvas neatkarību. 1990. gada 11. martā Lietuvas Augstākā Padome pieņēma
Lietuvas valsts atjaunošanas aktu. 15. martā PSRS pieprasīja akta atsaukšanu un,
draudot arī ar militāru spēku, ieviesa politiskas un ekonomiskas sankcijas pret
Lietuvu. 1991. gada 10. janvārī PSRS spēki ieņēma vairākus nozīmīgus objektus
Viļņā, pēc trim dienām (13. janvārī) tika ieņemts arī televīzijas tornis,
nogalinot 14 un ievainojot 700 protestējošo cilvēku.

Īslande bija pirmā valsts, kas de iure atzina Lietuvas neatkarību 1991. gada 11.
februārī. 1991. gada 17. septembrī Lietuva tika uzņemta ANO. 1992. gada 25.
oktobrī ar referendumu tika pieņemta Lietuvas Republikas konstitūcija. 1992.
gadā tika ievēlēts arī parlaments — Seims. Par Lietuvas prezidentu 1993. gada
25. februārī tika ievēlēts Aļģirds Brazausks.

Pašreizējā Lietuvas prezidente ir Daļa Grībauskaite (Dalia Grybauskaitė), kura
stājās amatā 2009. gada 13. jūlijā uz 5 gadiem.

2003. gada 10. — 11. maijā Lietuvā notika referendums par iestāšanos Eiropas
Savienībā un 2004. gada 1. maijā Lietuva tika uzņemta Eiropas Savienībā. Kopš
2008. gada Lietuva ir Šengenas zonas valsts. 2013. gadā Lietuva būs ES Padomes
prezidējošā valsts. 2004. gada 29. martā Lietuva tika uzņemta arī NATO. Pašlaik
Lietuvas militārie spēki ir iesaistīti NATO miera uzturēšanās operācijās visā
pasaulē.

Lietuva ir maza Eiropas valsts Baltijas jūras krastā. Tās platība ir 65 302 km
². Lietuvas teritorija plešas 373 km no austrumiem uz rietumiem un 276 km no
ziemeļiem līdz dienvidiem. Lietuvas ģeogrāfiskais centrs atrodas 6129 km no
ekvatora un 3873 km no ziemeļpola.

Lietuva robežojas ar piecām kaimiņvalstīm: ziemeļos ar Latviju 588 km garumā,
austrumos un dienvidos ar Baltkrieviju 660 km garumā, dienvidrietumos ar Poliju
103 km garumā un Krievijas Federāciju 273 km garumā. Vairāk nekā trīs
ceturtdaļas no Lietuvas robežas stiepjas gar upēm un ezeriem. Lietuvas
ekonomiskā zonā Baltijas jūrā (ap 6 400 km ²) sasniedz Zviedrijas ūdeņus.
Lietuva lepojamies ar skaistu krasta līniju, kas stiepjas vairāk nekā 100
kilometru garumā.

Lietuva ir plakana zeme, kur nav īstu kalnu. Augstākais kalns jeb pakalns ir
Aukštojo kalns 293,8 m virs jūras līmeņa. Vairāk nekā puse no Lietuvas zemes ir
piemērota lauksaimniecībai. Aptuveni vienu trešdaļu no platības aizņem meži.
Lietuvu mēdz saukt par upju un ezeru zemi. Kopējais upju skaits ir ap 22 200
(garākā upe — Nemunas) un ezeru skaits ir vairāk nekā 830. Dziļākais ezers ir
Tauragnas (62,5 m dziļš). Lauksaimniecībai derīgās zemes aizņem 57%, meži un
krūmi — 30%, purvi — 3%, iekšējie ūdeņi — 4%, citas zemes — 6% no teritorijas.
Klimats ir mērens, no jūras pārejošs uz kontinentālu.

Izplatītākie koki (%): priedes — 37,6, egles — 24,0, bērzi — 19,5, baltalkšņi —
5,6, melnalkšņi — 5,6, oši — 2,7, apses — 2,6, ozoli — 1,8, citi — 0,6

Pēdējo desmitgažu laikā Lietuvas klimats ir kļuvis siltāks — gada vidējā
temperatūra visā valsts teritorijā ir 6,5-7,9 °C. Siltākais mēnesis ir jūlijs
(vidējā temperatūra — apmēram 19,7 °C, un maksimālā — vairāk nekā 30 °C), un
aukstākais ir janvāris (ar vidējo temperatūru — aptuveni -2,9 °C, bet var
noslīdēt zemāk par -30 °C).Visvairāk nokrišņu daudzums tiek reģistrēts no aprīļa
līdz oktobrim (60-65% no gada nokrišņu daudzuma).

Spēcīgākais vējš ir no novembra līdz janvārim (ar ātrumu 5–6 m/s piekrastē un
3–5 m/s citur), mērenāks no maija līdz septembrim (4–5 m/s piekrastē un 2–3 m/s
citur). Reizēm vējš var sasniegt brāzmās pāri par 15 m/s.

Saskaņā ar Lietuvas Republikas Konstitūciju, parlamentu sauc par Seimu
(lietuviski — Seimas). Seims sastāv no 141 deputātiem, kurus ievēl uz četriem
gadiem no vienmandātu apgabaliem vai partiju sarakstiem vispārējās, vienlīdzīgās
un aizklātās vēlēšanās. Par Seima deputātu var ievēlēt pastāvīgu Lietuvas
iedzīvotāju, kuram ir tiesības vēlēt, kurš vēlēšanu dienā ir sasniedzis 25 gadu
vecumu un nav saistīts ar zvērestu vai solījumu ar citu valsti.

Seima darbs tiek organizēts divām kārtējās sesijās, proti, pavasara sesija (10.
marts — 30. jūnijs) un rudens sesija (10. septembris — 23.decembris). Ārkārtas
sesijas sasauc Seima spīkers pēc vismaz 1/3 Seaima locekļa priekšlikuma vai
prezidents, gadījumos, kas paredzēti Konstitūcijā.

Galvenās pilnvaras: likumdošanas funkcija; veic grozījumus Konstitūcijā;
apstiprina premjerministra kandidatūru, kuru izvirzījis valsts prezidents;
apspriež un apstiprina valdības programmu un uzrauga tās politiku; apstiprināt
valsts budžetu un uzrauga tā īstenošanu; veido valsts nodokļu politiku;
izsludina prezidenta vēlēšanas, pašvaldību vēlēšanas; ratificē starptautiskos
līgumus un apspriež citus svarīgus jautājumus ārpolitikā.

Parlaments ievēl komitejas, lai apspriestu tiesību aktu projektus un precizētu
citus jautājumus saskaņā ar Konstitūciju. Parlamentārās komisijas (pastāvīgas un
ad hoc) ir izveidotas, lai veiktu īslaicīgus vai ierobežotus uzdevumus.

Saskaņā ar Lietuvas konstitūciju Republikas prezidents ir valsts galva.
Prezidents pārstāv Lietuvas valsti un realizē pienākumus saskaņā ar konstitūciju
un citiem likumiem.

Prezidenta pilnvaru termiņš ir 5 gadi. Prezidentu ievēl Lietuvas pilsoņi, kuri
ir vecāki par 18 gadiem. Prezidentu var ievēlēt ne vairāk kā divus termiņus pēc
kārtas. Pašlaik Lietuvas prezidente ir Daļa Grībauskaite, kura ir septītā valsts
vadītāja pēc neatkarības atjaunošanas un pirmā sieviete prezidente.

Daļa Grībauskaite (lietuviešu: Dalia Grybauskaitė, dzimusi 1956. gada 1. martā
Viļņā, Lietuvā) par Lietuvas Republikas prezidenti kļuva 2009. gada 12. jūlijā.

Lietuvas konstitūcija nosaka, ka valdība Lietuvā realizē izpildvaru un tā sastāv
no valdības vadītāja un ministriem. Premjeru ieceļ un atceļ no amata Prezidents
ar Seima piekrišanu. Ministrus pēc premjera priekšlikuma ieceļ un atceļ no amata
Prezidents. Valdība uzsāk darbu pēc Seima izteiktās uzticības. Valdībai ir
jāatkāpjas, ja Seims tai izteicis neuzticību, bet, ja Prezidents nepiekrīt šādam
lēmumam, viņš savukārt var atlaist Seimu pirms tās pilnvaru termiņa beigām.

Pašlaik valdību veido 14 ministri un premjerministrs. Valdības galva — Lietuvas
premjerministrs, kopš 2016. gada 22. novembra Sauļus Skvernelis.

Koalīcijas partijas (frakcijas): Lietuvas sociāldemokrātu partija — 37; Darba
partija — 29; Kārtība un taisnīgums — 11; Lietuvas poļu vēlēšanu akcija — 8.

Opozīcijas partijas (frakcijas): Tēvzemes savienība — Lietuvas kristīgie
demokrāti — 33; Lietuvas Republikas liberāļu kustība — 10; Politiskā partija
"Drosmes ceļš" — 7; Lietuvas zemnieku tautinieku savienība — 1; pašizvirzītie —
3 biedri.

Lasīt un rakstītprasme (15 gadi un vecāki): 99.6%; vīrieši: 99.6%; sievietes:
99.6%

Saskaņā ar Lietuvas konstitūciju Lietuvā tiek respektēta ticības un apziņas
brīvība. Lietuvā baznīca ir atdalīta no valsts, kas nozīmē, ka Lietuvā nav
oficiālas reliģijas. Tomēr reliģiskās konfesijas tiek iedalītas tradicionālajās
un netradicionālajās. Par tradicionālajām reliģijām tiek uzskatītas tās, kuras
Lietuvā ir pastāvējuši vismaz 300 gadus, bet par netradicionālajām — kas valstī
ir pēdējos 25 vai vairāk gadus un nav pretrunā ar likumiem vai morāli.

Pēc Eirobarometra datiem 49 % lietuvieši tic, ka Dievs pastāv, 36 % uzskata, ka
pastāv Augstāka vara, kas ietekmē cilvēku dzīvi, 12 % uzskata, ka nepastāv ne
Dievs, ne Augstāka vara, 3 % nav viedokļa šajā jautājumā.

Lielākā daļa iedzīvotāju Lietuvā ir Romas katoļi — 79%, Krievijas
pareizticīgie — 4,1%, protestanti (ieskaitot luterāņus un baptistus) - 1,9%,
citi — 5,5%, savukārt nevienai konfesijai nepieder 9,5%.

Lietuviešu valoda ir oficiālā un vienīgā Lietuvas Republikas valoda. Lietuviešu
valoda ir vissenākā mūsdienās lietotā indoeiropiešu valoda, kas, tāpat kā
latviešu valoda, pieder pie baltu valodu grupas. Lietuviešu valodu izmanto 4
miljoni cilvēku visā pasaulē, ārpus Lietuvas galvenokārt Polijā, Baltkrievijā,
ASV, Kanādā, Argentīnā, Brazīlijā, Lielbritānijā, Īrijā, Spānijā, Vācijā,
Austrālijā, Latvijā un Krievijā.

Lietuviešu literārā valoda pastāv kopš 16. gadsimta. Senākie rakstiskie teksti
ir tēvreizes un "Esi sveicināta, Marija" tulkojumi ap 1525.gadu. Lietuvieši ir
spējuši saglabāt savu valodu, neskatoties uz polonizāciju Žečpospolitas laikā un
pilnīgu lietuviešu valodas (latīņu rakstībā) aizliegumu presē Krievijas
impērijas sastāvā, kas ilga 40 gadus. Grāmatas lietuviešu valodā tika drukātas
ārzemēs, kas slepeni tika vestas uz Lietuvu un piegādātas skolām. Lietuvieši
grāmatu kontrabandu uzskata par būtisku lietuviešu valodas saglabāšanā.

Lietuviešu valodu nav viegli iemācīties. Lietuviešu valodu varētu uzskatīt par
viskonservatīvāko un arhaiskāko dzīvo indoeiropiešu valodu, kas saglabājusi
daudzas iezīmes, kuras citas indoeiropiešu valodas jau zaudējušas. Lietuviešu
valodai ir daudz īpatnēju rakstu zīmju, piemēram, burti — ą, ę, į, ų, ė, č, š,
ž, ū. Tomēr vienā ziņā lietuviešu valoda ir vienkāršāka nekā angļu vai franču
valoda, proti, lietuviešu valodas izruna gandrīz vienmēr atbilst tās rakstībai.

Lietuviešu alfabētā ir 32 burti: Aa Ąą Bb Cc Čč Dd Ee Ęę Ėė Ff Gg Hh Ii Įį Yy Jj
Kk Ll Mm Nn Oo Pp Rr Ss Šš Tt Uu Ųų Ūū Vv Zz Žž

Lietuva ir iedalīta 10 apriņķos (apskritis), kas ir iedalīti 60 rajonu un
pilsētu pašvaldībās (savivaldybė), kas ir sīkāk sadalītas 546 seņūnijās
(seniūnija). Šāds administratīvi teritoriālais iedalījums tika radīts 2001.
gadā.

Lietuvā ir pieci kultūrvēsturiskie novadi — Aukštaitija, Suvalkija, Žemaitija,
Dzūkija, Mazā Lietuva.

Divdesmit neatkarības gados Lietuva ir spējusi panākt ievērojamu ekonomikas
attīstību. Bez tam Lietuva bija viena no straujāk augošākajām ekonomikām Eiropā
pirms 2008. gada ekonomiskās krīzes. 2003. gadā Lietuvas ekonomikas augums bija
pats straujākais Austrumeiropā, proti, IKP, salīdzinot ar 2002. gadu, izauga par
9,7% un bija 16,27 mlrd. eiro. IKP 2005. gadā IKP daļa vienam valsts
iedzīvotājam gadā, salīdzinot ar 2004. gadu palielinājās par 7,6% un bija 6040
eiro. 2006. gadā Lietuvas IKP izauga par 7,4% un bija 81,554 mlrd. 2005. gada
decembrī inflācija, salīdzinot ar 2004. gadu decembri, bija 3 %. 2005. gadā
vidējā gada inflācija, salīdzinot ar 2004. gadu, bija 2,7%.

Ekonomiskā krīze Lietuvu skāra smagi, proti, 2009. gadā IKP kritums sasniedza
gandrīz 15%, taču jau 2010. gadā valsts tautsaimniecība atkal ir piedzīvojusi
izaugsmi. Eksperti ir pārliecināti, ka Lietuvai turpmākajos gados būs stabila
izaugsme, saglabājot ilgtspējīgus pieauguma tempus, turpmākajos divos, trīs
gados IKP pieauguma prognozes bija vidēji no 3 — 4% gadā. Tomēr analītiķi
atzīst, ka valstij vēl kādu laiku jārēķinās ar sociālām grūtībām, kas saistītas
ar lēno bezdarba līmeņa kritumu un ievērojamo emigrācijas tendenci.

Taču krīze ir izmainījusi Lietuvas ekonomiku, t. i., apsīkuši ir lēto kredītu un
pakalpojumu sektors un lielāku nozīmi, t.sk., izaugsmi piedzīvo eksportējošie
ražotāji, kas skaidrojams ar to, ka bezdarba līmenis saglabājas augsts un vidējā
alga — salīdzinoši zema, tādējādi ļaujot vietējiem uzņēmumiem konkurēt eksporta
tirgos.

Jāatzīmē, ka Lietuvas ekonomikas atveseļošanās saistīta arī ar valdības
pieņemtajiem taupības pasākumiem. Lietuvā ir viena apjomīgākajām budžeta
konsolidācijām, šajā ziņā stingrāka bijusi tikai Latvija. Lietuva ir spējusi
īstenot taupības pasākumus, neizmantojot Eiropas Komisijas, Starptautiskā
Valūtas fonda un citu institucionālo aizdevēju finansējumu. Tā kā Lietuva
budžeta deficīta segšanai izmanto nevis aizdevēju, bet gan finanšu tirgos
aizņemtos līdzekļus, pastāv pārkreditēšanas un tālāku budžeta samazinājumu
risks, kas savukārt varētu bremzēt attīstību. Taču eksperti šādas bažas uzskata
par maz ticamām.

Ekonomikas virzītāji lielā mērā ir valsts augsto tehnoloģiju kompānijas un
lielie uzņēmumi. Baltijas valstīs lielākā kompānija ir naftas pārstrādes un
tirdzniecības uzņēmums ORLEN Lietuva. Uzņēmuma īpašnieks ir Polijas koncerns
ORLEN, kura apgrozījums 2009. gadā bija 3,1 mljrd. EUR.

Lietuvas attīstības aģentūra par pievilcīgākajām nozarēm investoriem min
transportu un loģistiku, enerģētiku, biznesa ārpakalpojumu sniegšanu,
informācijas un komunikāciju tehnoloģijas, PET, lāzeru un biotehnoloģijas,
metālapstrādi, pārtikas ražošanu un kokapstrādi. Pastāv potenciāls veiksmīgi
attīstīt biznesu arī tūrisma un nekustamo īpašumu nozarēs.

Rūpniecība veido aptuveni piektdaļu no Lietuvas tautsaimniecības, ražojošajās
nozarēs ieplūst vairāk nekā ceturtā daļa no visām ārvalstu tiešajām
investīcijām, kas ienāk Lietuvā. Investorus Lietuvā piesaista labvēlīgā nodokļu
sistēma, kas turklāt arī paredz dažādus atvieglojumus atsevišķās teritorijās,
proti, valstī ir divas brīvās ekonomiskās zonas — Kauņā un Klaipēdā, kā arī
deviņi industriālie parki, kuros strādājošie uzņēmumi arī var rēķināties ar
zināmiem atvieglojumiem.

Lietuva ir nospraudusi ambiciozu mērķi kļūt par tehnoloģiju un jaunievedumu
centru Baltijā un Ziemeļeiropā, ko tā cenšas sasniegt, veidojot tehnoloģiju
parkus, biznesa inkubatorus un citus biznesam svarīgus objektus. Uzņēmējiem ir
iespēja saņemt nodokļu atvieglojumus, ja tie īsteno zinātniskus pētījumus un
eksperimentus, bet, ja kompānija investē tehnoloģiskos uzlabojumos un
modernizācijā, tā var samazināt ar nodokli apliekamo peļņu par 50%.

Lietuva ir kļuvusi par vienu no lāzeru tehnoloģiju centriem, proti, Lietuva ir
pasaules līderis augsto enerģiju mikrosekunžu lāzeru izgatavošanā un sevišķi
ātru parametrisko gaismas ģeneratoru ražošanā.

Lietuvā nozīmīga nozare ir tranzīts un loģistika. Jau vēsturiski Lietuvai ir
ļoti ciešas ekonomiskās attiecības ar Poliju. Lietuva robežojas ar Krieviju un
Baltkrieviju un reizē atrodas stratēģiski labā vietā, proti, pa vidu starp
Centrālo un Rietumeiropu un Ziemeļeiropu un Baltijas valstīm. Tādējādi Lietuva
ir ļoti nozīmīgs transporta koridors. Lietuva 2007. gada nogalē pievienojās arī
Šengenas zonai, tādējādi atvieglojot tranzītu caur Lietuvu.

Lietuvā ir viena valsts mēroga osta — Klaipēda. Tā ir neaizsalstoša un ir labi
savienota ar valsts ceļu un dzelzceļa sistēmu. 2010. gadā Klaipēdas osta kravu
apgrozījuma ziņā bija otra lielākā osta Baltijas valstīs aiz Tallinas ostas,
apsteidzot līdz šim otro lielāko Baltijas ostu — Rīgu.

Tiešas ārzemju investīcijas 2004. gada 1. jūlijā bija 4,25 mlrd. eiro un,
salīdzinot ar 2003. g. 1. jūlijam, palielinājās par 4,9%. Vienam Lietuvas
iedzīvotajam tika 1 234 eiro tiešu ārzemju investīciju. Galvenās valstis
investores — Dānija, Zviedrija, Vācija, Igaunija, ASV un Somija. Vairāk nekā 60%
no visām tiešām investīcijām Lietuvā ir no ES-15 valstīm. 2003., salīdzinot ar
2002., tiešas ārzemju investīcijas no ES-15 valstīm palielinājās par 10%, līdz
2,5 mlrd. eiro.

Lietuvas literatūras pirmie darbi tika sarakstīti latīņu valodā, kas bija
viduslaiku zinātniskā valoda. Pirmie rakstu darbi ir Mindauga izdotie edikti un
Ģedimina vēstules. Pirmie darbi lietuviešu valodā tika izdoti 16. gadsimtā.
1547. gadā Martinas Mažvidas publicēja pirmo grāmatu par kaķismu. 16. un 17.
gadsimtā Lietuvā izdotā literatūra bija reliģiska satura. Taču 18.gadsimtā bija
vērojams neliels sekulāro publikāciju pieaugums, ieskaitot vārdnīcas.
Kristijonas Donelaitis sarakstīja pirmo lietuviešu dzejoli (1818), tādējādi
liekot pamatus lietuviešu dzejai. 19. gadsimta pirmajā pusē Viļņas Universitāte
veicināja lietuviešu valodas attīstību un lietošanu, kā arī lietuviešu literāro
darbu radīšanu.

Lietuvas 20. gadsimta sākuma izcilākie autori pamatoti ir iekļauti Lietuvas
literatūras zelta fondā, proti, Jona Biļūna "Bērnības sapņi" (1905), Vinca
Kreves "Siļķes" (1915), Petra Cvirkas "Mazais un lielais" (1938), Antana
Vaičulaiša "Ziemeļniece" (1939). Antana Šķēma stāsts "Karuselis", Joza Baltuša
"Vasilei vajag Alekša" (1965), Joza Gruša "Kailie izskatās neglīti" (1965),
Aļģirda Pocjus "Desmit franču vārdi" (1963) pieder pie klasiskām nemainīgām
vērtībām, lai gan radīti padomju laikā. Pie 80. gadu izcilākajiem rakstniekiem
var pieskaitīt Romualdu Granausku, Tomu Sauļus Kondrotu, Jurgu Ivanauskaiti,
Jurģi Kunčinu un Sauļus Šalteni. No pēdējo divdesmit gadu rakstniekiem jāmin
Jolita Skablauskaite, Bite Vilimaite, Reģimants Tamošaitis, Sigita Paruļska un
Danute Kalinauskaite.

Slavenākais lietuviešu mākslinieks ir Mikalojus Konstantinas Čiurlionis (1875 —
1911), kas bija arī talantīgs komponists. Viņš tiek uzskatīts par ievērojamāko
lietuviešu devumu pasaules kultūrā. Čiurlionis darbi ir grūti ieliekami vienas
mākslas nozarē. Kauņā viņa vārdā ir nosaukts muzejs, kur var aplūkot arī
mākslinieka darbus.

Lietuvas mākslinieku apvienībā ir vairāk nekā 1500 profesionālie mākslinieku.
Lietuvā ir apmēram 200 galerijas un mākslas izstāžu zāles. Ekspozīcijas regulāri
tiek atjaunotas, ļaujot apmeklētājiem apskatīt dažādu lietuviešu mākslinieku
darbus dažādos laika periodos.

Lietuvas Nacionālā Mākslas galerijā, kas tika atvērta 2009. gadā, var iepazīties
tuvāk ar Lietuvas mākslu. Šis ir viens no jaunākajiem un modernākajiem mākslas
centriem valstī. Galerijā atrodami lietuviešu mākslinieku darbi, kas ir augsti
novērtēti gan Lietuvā gan ārzemēs.

Galerijas kolekcijā ir atrodami vairāk nekā 46000 Lietuvas mākslinieku darbi,
kas radīti 20. un 21. gadsimtā. Galerija realizē starptautiskus un vietēja
mēroga projektus, tiek organizētas izstādes, kultūras pasākumi, konferences,
semināri un filmu seansi. Galerijas informācijas centrs uztur bibliotēku, kura
ir labākais resurss 20. un 21. gadsimta Lietuvas mākslas izpētei. Galerijas
izglītības centrs piedāvā izglītības programmas ģimenēm, skolēniem un citām
dažāda vecuma grupām.

Laikmetīgās mākslas centrs ir lielākā laikmetīgās mākslas telpa Baltijas valstīs
ar 2400 kvadrātmetru lielu platību, kas piedāvā plaša diapazona starptautiskas
un Lietuvas laikmetīgās mākslas izstādes, organizē konferences, lekciju ciklus,
kinoseansus un koncertus. Katru gadu centrs realizē piecus līdz sešus liela
mēroga mākslas projektus un apmēram 15 mazākus. Centrs starptautiski ir
pazīstams kā Baltijas Starptautiskās mākslas triennāles mājvieta, kas ir viens
no lielākajiem laikmetīgās mākslas festivāliem Ziemeļeiropā.

Lietuvas Nacionālais muzejs, kas dibināts 1855. gadā, ir vecākais muzejs
Lietuvā. Tas ir veltīts Lietuvas senākajai un jaunāko laiku kultūrai un
vēsturei. Galvenās muzeja ekspozīcijas ir izvietotas Viļņas centrā, proti,
Viļņas pilī.

Muzeja kolekcijā ir apmēram 800 000 eksponātu. Muzeja nenovērtējamā ekspozīcija
ir sadalīta piecās nozarēs, proti, vēsture, arheoloģija, etnogrāfija,
numismātika un ikonogrāfija. Ekspozīcijā ir gleznas, ikonas, ieročus,
juvelierizstrādājumus, keramiku, mēbeles, apģērbus, monētas, medaļas, kartes,
vēsturiskus dokumentus utt. Savukārt, hronoloģiski muzeja ekspozīcijas ilustrē
lietuviešu tautas vēsturi un kultūru sākot ar Lielkņazistes dibināšanas beidzot
ar Otro pasaules karu.

Mikalojus Konstantinas Čiurlionis Nacionālais mākslas muzejs ir viens no
vecākajiem un lielākajiem muzejiem Lietuvā, kas dibināts 1921. gadā. Muzejs
atrodas Kauņā. Tā ir labākā vieta Lietuvā, kur var iepazīties ar Lietuvas un
starptautisko mākslas vēstures un kultūras attīstību no senajiem laikiem līdz
mūsdienām.

Muzeja kolekcijā atrodas 334 758 mākslas priekšmetu. Muzejā ir apskatāmas
pastāvīgās izstādes: Mikalojus Konstantinas Čiurlionis (1875-1911) darbi;
Lietuvas māksla 15. gs. — 19. gs; Lietuvas māksla 20. gs. pirmajā pusē un
Lietuvas tautas māksla.

Palangas Dzintara muzejs ir daļa no Lietuvas Mākslas muzeja. Muzejs ir dibināts
1963. gadā. Kolekcija ir izvietota 15 telpās un tā sastāv no apmēram 4500
eksponātiem, kas savākti no visas pasaules. Apmeklētāji var iepazīties ar
dzintara veidošanās procesu, apstrādi, praktisko pielietošanu un morfoloģiskajām
variācijām. Muzeju ir apmeklējuši jau 8 miljoni cilvēku. Pēdējos gados muzejs
kalpo arī kā dažādu kultūras pasākumu norišu vieta.

Lielākā daļa Lietuvas profesionālo teātru atrodas Viļņā, lai gan teātri joprojām
atrodas arī citās Lietuvas pilsētās.

Lietuvā pirmās teātra grupas un amatieru aktieru grupas radās 16. gadsimtā. Par
pirmo teātra namu tika pasludināta Zemutienes pils, kur ar priekšnesumiem un
iestudējumiem uzstājās arī ārzemnieku teātra grupas. Lietuvā pirmais drāmas
uzvedums notika 1570. gadā. Arī Viļņas Universitātes (tajā laikā vēl Jezuītu
kolēģijas) teātris tika izveidots 1570. gadā. 1875. gadā tika dibināti Viļņas un
Klaipēdas teātri. Savukārt 20. gadsimtā tika dibināti Drāmas teātris Kauņā un
Lietuvas Nacionālās operas un baleta teātris Viļņā, kas izraisīja teātra izrāžu
apmeklējumu pieaugumu un palielināja teātra trupu skaitu. 1940. gadā Lietuvā
bija vairāk nekā 30 teātri un 1500 teātra trupas.

Slavenākie un apmeklētākie teātri Lietuvā mūsdienās ir Lietuvas nacionālais
drāmas teātris, Oskaras Koršunovas teātris, Cēzara trupas teātris, Gitis
Ivanauskas teātris, Krievu drāmas teātris, Leļļu teātris un citi. Slavenākās
teātra trupas ir "Minimum" no Viļņas Universitātes un "Palepe" no Viļņas
Gediminas Tehniskās universitātes.

Lietuvas teātra režisori ir pazīstami visā pasaulē, piemēram Eimunts Nekrošus,
Oskars Koršunovs (ar savām izrādēm ir daudzu starptautisku teātru festivālu
laureāts), Rimas Tuminas (Mazā teātra vadītājs), Jonas Vaitkus un Gičs
Padegimas. Savukārt, talantīgi aktieri ir Rimantas Bagdzevičius, Vitautas
Rumšas, Saulius Balandis, Marius Jampolskis, Vaiva Mainelite, Rimante Valiukaite
un citi.

Pirmie operas uzvedumi Lietuvā tika iestudēti 17. gadsimta sākumā, savukārt 18.
gadsimtā izveidojās muižas teātri un balets. Lietuvas Nacionālās operas un
baleta teātra pamats tika likts 1925. gadā. Tas ir valsts teātris un tiek
finansēts no Kultūras ministrijas budžeta. Teātrī katru gadu tiek sagatavotas
5-8 jaunas teātra un baleta izrādes, saglabājot klasisko "zelta fondu".

Lietuvā notiek mūzikas festivāli visām gaumēm — džeza, roka, blūza, alternatīvās
un elektroniskās mūzikas festivāli. Reizi četros gados notiek Dziesmu un deju
svētki. Triju Baltijas valstu Dziesmu svētki ir UNESCO kultūras mantojuma
sarakstā.

Lietuvas rokmūzikas skatuve izveidojās 20. gadsimta 60. gadu vidū. Pirmās
Lietuvas rokgrupas bija Kertukai, Aitvarai un Nuogi ant slenksčio Kauņā un
Kestutis Antanelis, Vienuoliai un Geliu Vaikai Viļņā. Ap 1970. gadu Lietuvā
radās jauns mūzikas žanrs. Tādi mūziķi kā Vītauts Ķernaģis un Vītauts
Babravičius radīja intīmas akustiskās balādes ar pašsacerētiem dziesmu vārdiem.
Šo mūziku apzīmēja kā dziedāmo dzeju.

70. gados tapa vairāki mūzikli, kuri ar rokenrola elementus. Viens no tādiem
bija Endrū Loida Vebera rokoperas Jēzus Kristus Superzvaigzne inscenējums.
Neskatoties uz to, ka tas tika aizliegts un KGB uzsāka veidotāju un iesaistīto
mākslinieku vajāšanu, tas bija pirmais šīs rokoperas iestudējums ne tikai
Padomju Savienībā, bet arī visā Eiropā.

80. gados rokgrupu skaits strauji palielinājās. Par 80. gadu ievērojamākajām
rokgrupām var uzskatīt grupas Hiperbole, Foje, Antis, BIX, Katedra. 1986. gadā
Lietuvā parādījās arī pankroks, kas ietekmējās no Lielbritānijas pankroka
pārstāvjiem. 90. gados rokmūzika zaudēja savu popularitāti. Sākot ar 2000. gadu
situācija atkal uzlabojās un slavu ieguva jaunas grupas, kuras ietekmējās no
britpopa. Pazīstamākās grupas — Lemon Joy, Merlin un Biplan. Palielinājās arī
rokfestivālu skaits.

Lietuvieši vienmēr ir mīlējuši garšīgu un sātīgu ēdienu. Rudzu maize, cepelīni
(kartupeļu klimpas), tradicionālā aukstā biešu zupa, vėdarai (kartupeļu desas),
pankūkas un citi ēdieni, kas pagatavoti no kartupeļiem, sēnēm, graudaugiem un
piena produktiem.

Lietuviešu virtuve laika gaitā ir ietekmējusies no kaimiņzemēm, taču tās pamatā
ir senlietuviešu virtuve, kas veidojusies no 14. līdz 18. gadsimtam kā
privileģēto šķiru kultūra, un zemnieku virtuve, kas radās, 19. gadsimta otrajā
pusē, pilnīgi neatkarīgi no iepriekšējām tradīcijām.

Lietuvieši nodarbojas ar vairāk nekā 100 sporta veidiem. Basketbols, ko sauc par
otro reliģiju, ir vispopulārākais sporta veids Lietuvā. Basketbolam seko
futbols, vieglatlētika, autosacīkstes, bokss, daiļslidošana, sporta dejas,
riteņbraukšana, teniss u. c.

Basketbols ir populārais sporta veids Lietuvā. Ar basketbolu nodarbojas 24 000
cilvēku. Olimpiskajās spēlēs 1992., 1996. un 2000. gadā un Eiropas čempionātā
2007. gadā Lietuvas vīriešu basketbola izlase ieguva bronzas medaļas, bet 2003.
gadā Eiropas čempionātā — zelta medaļas. 2011. gadā Eiropas čempionāts notika
Lietuvā (Panevēžā, Šauļos, Klaipēdā, Alītā, Kauņā un Viļņā). Lietuvas basketbola
klubi — Viļņas "Lietuvos Rytas" un Kauņas "Žalgiris" — ir vieni no Eiropas
spēcīgākajiem klubiem.

Lietuvā ir ļoti daudz basketbolu laukumu sākot ar profesionāliem beidzot ar
pašdarinātiem māju pagalmos. Lietuvieši mēdz teikt, ka ikviens var spēlēt
basketbolu šeit. Lietuvas nacionālās basketbola komandas uzvaras Lietuvas
vienmēr pārvēršas par valsts mēroga festivālu, respektīvi, lietuvieši sapulcējas
ielās un svin līdz rītam. Izcilākie basketbola spēlētāji: Šarūns Marčuļonis,
Arvīds Sabonis, Židrūns Ilgausks, Artūrs Karnišovs, Šarūns Jasikēvičs.

Futbols ir sporta veids, kas var sacensties ar basketbolu popularitātes ziņā. Ar
futbolu nodarbojas 13 600 lietuvieši. Futbola zelta laiki bija 20. gadsimta 80.
gados. Tomēr pašlaik lietuviešu futbola klubi nevar lepoties ar pasaules
sasniegumiem, lai gan lietuvieši lepojas ar daudzsološajiem futbolistiem, kas
spēlē ārzemju klubos.

Labākie futbola spēlētāji ir Edgars Jankausks, Deivids Šembers un Deivids
Česnausks.

Vieglatlētika ir sports numur divi attiecībā uz medaļām Vasaras Olimpiskajās
spēlēs un numur trīs popularitātes ziņā. Lietuvā ar vieglatlētiku nodarbojas
8200 cilvēku.

Labākais Lietuvas vieglatlētikas sportists ir diska metējs Virgīlijs Alekna.
Viņš ir divkārtējais olimpiskais čempions un bronzas laureāts, divreiz ieguvis
pasaules čempiona titulu un Eiropas čempions. 2007. gadā Alekna kļuva par devīto
sportistu pasaulē, kurš saņēma titulu UNESCO sporta čempions. Turklāt Alekna
četras reizes ir bijis labākais Lietuvas sportists.

Lietuviešiem vienmēr ir paticis dejot un skatīties kā dejo citi. Pēdējos gados
šī mīlestība kļuvusi vēl stiprāka: jauni un veci pāri dejo deju skolās visā
Lietuvā vai skatās populāros TV deju šovus.

Lietuviešu sporta deju skola ir ļoti spēcīga — Lietuvas sporta deju komanda
vienmēr iegūst apbalvojumus, piedaloties sacensībās visā pasaulē, proti, viņi ir
seškārtēji pasaules čempioni un septiņkārtēji Eiropas čempioni. Komandu trenē
Skaiste un Romalds Idzeleviči.



https://lv.wikipedia.org/wiki/Ang%C4%BCu_valoda

Angļu valoda (English, izrunā: [ˈɪŋɡlɪʃ]) ir viena no ģermāņu valodu saimes
rietumģermāņu atzara valodām. Tiek lēsts, ka tā ir dzimtā valoda no 309 līdz 400
miljoniem cilvēku, un pēc šī rādītāja ir trešā lielākā valodā pasaulē aiz
ķīniešu valodas un spāņu valodas. Savukārt, pieskaitot visus pārējos šīs valodas
pratējus, tā ir visizplatītākā vai otra izplatītākā valoda pasaulē un bieži tiek
izmantota kā starptautiska saziņas valoda. Valodu plaši lieto visos kontinentos.
Divi izteikti angļu valodas dialekti ir britu angļu valoda un amerikāņu angļu
valoda. Vistuvākās valodas angļu valodai ir rietumfrīzu valoda, vācu valoda un
nīderlandiešu valoda. Angļu valodas pierakstam izmanto latīņu alfabētu.

Angļu valoda ir valsts valoda vairākās valstīs: Apvienotajā Karalistē, Amerikas
Savienotajās Valstīs, Kanādā, Austrālijā, Jaunzēlandē un vairākas Karību jūras
un Klusā okeāna salu valstīs. Tā ir arī viena no oficiālām valodām Indijā,
Filipīnās, Singapūrā un vairākās Āfrikas valstīs.

Valodnieki uzskata, ka visradnieciskākā valoda ir rietumfrīzu valoda, bet
islandiešu valoda, kas maz ir mainījusies vairāku gadsimtu laikā, ir vienīgā
neizmirusī valoda, kas pēc gramatiskās struktūras ir vistuvākā senangļu valodai,
no kuras ir cēlusies angļu valoda. Tomēr liels skaits angļu valodas vārdu arī
aizgūti un veidoti no latīņu valodas vārdu saknēm, jo latīņu valodu ilgu laiku
varēja uzskatīt par kristiešu baznīcas un Eiropas intelektuālās dzīves lingua
franca.

Angļu valoda radusies no anglofrīziešu dialektiem, kurus Lielbritānijā no
ziemeļrietumu Vācijas un ziemeļu Nīderlandes ienesa ģermāņu ieceļotāji un
romiešu karavīri. Senangļu valodu spēcīgi ietekmēja skandināvu valodās runājošo
vikingu karagājieni Anglijā 8. un 9. gadsimtā, bet 11. gadsimtā franciski
runājošo normāņu uzbrukums, kuri izraisīja gramatikas vienkāršošanos un leksikas
bagātināšanos. Normāņi valdīja 300 gadus, kuru laikā franču valodai bija
cienījamāks statuss kā angļu valodai, kas izraisīja arī izmaiņas rakstībā - th
lietošanu burtu þ un ð vietā un ģerundiju parādīšanos. Ap 15. gadsimtu notika tā
saucamā "lielā patskaņu mija" — izmaiņas garo patskaņu izrunā, kas ir viens no
iemesliem, kāpēc mūsdienu angļu valodas rakstība neatbilst izrunai. Šajā laikā
valdības struktūrās izplatījās Londonas dialekts, izraisot valodas
standartizāciju. 17. gadsimtā Lielbritānija kļuva par koloniālu lielvalsti, kas
izraisīja angļu valodas izplatību visā pasaulē un atšķirīgu standartizētu
dialektu veidošanos kolonijās.

Angļu valoda ir pamatvaloda Angiljā, Antigvā un Barbudā, Austrālijā, Bahamu
salās, Barbadosā, Bermudu Salās, Belizā, Britu Indijas okeāna teritorijā, Britu
Virdžīnu salās, Kanādā, Kaimanu salās, Dominkā, Folklenda salās, Gibraltārā,
Grenādā, Gvajānā, Menas salā, Jamaikā, Džērsijā, Montserratā, Nauru,
Jaunzēlandē, Īrijā, Svētās Helēnas salā, Sentlūsijā, Sentkitsā un Nevisā,
Sentvinsentā un Grenadīnās, Trinidādā un Tobāgo, Apvienotajā Karalistē,
Amerikāņu Virdžīnu salās, Amerikas Savienotajās Valstīs un Zimbabvē, bez tam tā
ir oficiāla valoda Amerikāņu Samoa, Botsvānā, Kamerūnā, Kuka salās, Etiopijā,
Fidži, Filipīnās, Gambijā, Ganā, Kenijā, Kiribati, Lesoto, Libērijā, Malāvijā,
Maltā, Māršala salās, Mauritānijā, Namībijā, Nigērijā, Pakistānā, Palau,
Papua-Jaungvinejā, Ruandā, Samoā, Seišelās, Sjerraleonē, Singapūrā, Somālijā,
Dienvidāfrikā, Svazilendā, Tanzānijā, Tongā, Ugandā, Vanuatu un Zambijā, turklāt
ir vairākas valstis, kurās angļu valodu lieto valdības un militārās struktūras,
lai arī angļu valoda nav valsts valoda un reizēm pat ne sevišķi izplatīta šajā
valstī.[nepieciešama atsauce]

Angļu valoda ir vairāku starptautisko organizāciju darba valoda un, saskaņā ar
starptautisku vienošanos, saziņas valoda jūras un gaisa satiksmē. Angļu valodas
plašo izplatību sekmējusi ne tikai Britu impērijas ekspansija koloniālajā
laikmetā, bet arī salīdzinoši vienkāršā gramatika un vārdu kārtība, kas līdzīga
75% citu pasaules valodu, taču to kavē neatbilstība starp rakstu un runāto
valodu.

Latvijā angļu valoda sākot no 3. klases bieži tiek mācīta skolās kā pirmā
svešvaloda. Saskaņā ar Eurobarometer 2012. gadā publicētajiem datiem, 46%
Latvijas iedzīvotāju savas angļu valodas zināšanas vērtē kā pietiekamas, lai
tajā varētu sarunāties.

Britu padome prognozējuši, ka līdz 2050. gadam angliski runās puse pasaules
iedzīvotāju.

Angļu valodā vairākums vārdu ir kopdzimtē, tomēr reizēm izšķir arī sieviešu un
vīriešu dzimti, reizēm dzimumu līdztiesības vārdā tiek mēģināts veicināt
kopdzimtes vārdu lietošanu. Vārdi tiek locīti minimāli — ir nominatīvs, ģenitīvs
un akuzatīvs, tomēr tos lieto tikai personu vietniekvārdu locīšanai. Tiek
izšķirts vienskaitlis un daudzskaitlis. Angļu valodā ir divu veidu artikuli —
noteiktais artikuls the un nenoteiktie artikuli a un an. Darbības vārdiem ir
trīs personas katrā skaitlī.

Angļu valodā kopš 9. gadsimta tiek lietots latīņu alfabēts, pirms tam lietoja
anglosakšu rūnas. Angļu rakstība ir vēsturiska, nevis fonētiska, tāpēc vārdu
izruna bieži vien ir ļoti atšķirīga no rakstības, sagādājot ievērojamas grūtības
valodas apguvē — tiek uzskatīts, ka salīdzinot ar lielāko daļu valodu, kurās
lieto alfabētu, angļu valodas rakstība ir vissarežģītākā.



https://lv.wikipedia.org/wiki/Slov%C4%81kija

Slovākija (slovāku: Slovenská), oficiāli Slovākijas Republika (Slovenská
republika) ir valsts Centrāleiropā. Robežojas ar Čehiju un ar Austriju rietumos,
ar Poliju ziemeļos, ar Ukrainu austrumos, bet ar Ungāriju dienvidos. Slovākijas
platība ir 49 035 km² un to ietekmē mērenā un kontinentālā klimata josla.
Valstij ir raksturīgs kalnains reljefs un tās lielāko daļu aizņem Tatru kalni.
Slovākija ar 5,415 miljoniem iedzīvotāju ir deviņpadsmitā lielākā Eiropas
Savienības dalībvalsts pēc iedzīvotāju skaita.

Slovākija ir parlamentāra republika, kas sastāv no astoņiem apgabaliem. Oficiālā
valsts valoda ir slovāku valoda. Galvaspilsēta un lielākā pilsēta ir Bratislava.
Slovākija ir ANO, ES, NATO, OECD un PTO pilntiesīga locekle.

Donavas labā krasta teritorija līdz 5. gadsimtam ietilpa Senās Romas impērijas
sastāvā, pēc impērijas sabrukuma tagadējās Slovākijas teritorijā uz dzīvi
apmetās slāvu ciltis, kas 7. gadsimtā nodibināja Samo valsti. Vēlāk tā atradās
avāru (8. gs.), Lielmorāvijas valsts (9. gs.) un Ungārijas (11.-16. gs.), vēlāk
Habsburgu monarhijas pakļautībā. Pēc Pirmā Pasaules kara beigām Slovākija kopā
ar Čehiju apvienojās un izveidoja Čehoslovākiju. Otrā pasaules kara laikā
pastāvēja no Trešā reiha atkarīga Slovākijas valsts. Vēlāk Slovākijas teritorija
nonāca komunistu rokās un kļuva par Čehoslovākijas Sociālistiskās Republikas
daļu. 1993. gadā, sadaloties Čehoslovākijai, tika pasludināta neatkarīga
Slovākijas Republika. 2004. gadā Slovākija iestājās ES un NATO. Slovākija ir
daļa no Šengenas zonas un 2009. gada 1. janvārī par Slovākijas oficiālo valūtu
kļuva eiro.

Slovākijas ainavai raksturīgs kalnains reljefs. Valsts lielāko daļu aizņem Tatru
kalni, kas pieder pie Karpatu kalnu grēdas. Valsts ziemeļos pie Polijas robežas
atrodas Augstie Tatri, kas ir iecienīts slēpošanas reģions ar gleznainu dabu -
dziļām ielejām un ezeriem. Te atrodas arī valsts augstākā virsotne Gerlahovski
štīt (Gerlachovský štít, 2,655 metri virs jūras līmeņa) un Slovākijas
nacionālais simbols - Krivāņa kalns (Kriváň). Galvenās upes Slovākijā ir Donava
(robežupe ar Ungāriju), Vāha un Hrona. Slovākija atrodas starp mēreno un
kontinentālo klimata joslu. Vasaras ir mēreni siltas, bet ziemas aukstas,
mākoņainas un nokrišņiem bagātas. Slovākiju pēc laikapstākļiem var iedalīt trīs
daļās: zemiene, pārejas reģions un kalniene.

Slovākija ir iekšzemes valsts, tai nav jūras izejas, bet ir sauszemes robežas ar
piecām valstīm. Slovākijas robeža ar Poliju ziemeļos ir 547 km gara, robeža ar
Ukrainu austrumos 98 km, ar Ungāriju dienvidos 669 km, robeža ar Austriju
dienvidrietumos - 106 km un Čehiju ziemeļrietumos - 252 km. Valsts robežu
kopgarums ir 1672 km.

Slovākijas Republikā dzīvo 5,4 miljoni iedzīvotāju. 51,3% ir sieviešu. Vidējais
sieviešu dzīves ilgums - 77 gadi, vīriešu - 68 gadi. Slovākijā reģistrētas 2 865
apdzīvotas vietas, no tām 136 pilsētas. Vidēji vienā apdzīvotajā vietā dzīvo 1
874 iedzīvotāju, vidējais iedzīvotāju blīvums ir 111/km². Pēc iedzīvotāju skaita
Slovākija atrodas apmēram divdesmitajā vietā Eiropā.

Iedzīvotāju vairākums ir slovāki (85,7%). Lielākā mazākumtautība ir ungāri
(10,6%), tālāk seko čigāni (1,5%), čehi (1%) un rusīni jeb ukraiņi (1%). Ir arī
citu tautību iedzīvotāji - krievi, vācieši, ebreji, poļi. Vairākums etnisko
grupu pārstāvju dzīvo kopienās, atšķirti no citām tautībām, taču mūsdienās šīs
robežas izzūd.

Slovākija iedalās 8 apgabalos (kraj) - Banskas Bistricas, Bratislavas, Košices,
Nitras, Prešovas, Trenčīnas, Trnavas un Žilinas apgabalā. Apgabali savukārt
iedalās apriņkos (okres, pašlaik Slovākijā ir 79 apriņķi). Apriņķi iedalās
pagastos (obec).



https://lv.wikipedia.org/wiki/NATO

Ziemeļatlantijas Līguma organizācija (latviski biežāk lietots tās angliskā
nosaukuma akronīms NATO, angļu: North Atlantic Treaty Organization; oficiāli arī
OTAN, franču: Organisation du traité de l'Atlantique Nord) ir militāra savienība
jeb alianse, kas apvieno vairākas Eiropas un Ziemeļamerikas valstis ar mērķi
"saglabāt un attīstīt savas aizsardzības spējas gan individuāli, gan kopējiem
spēkiem, nodrošinot kopīgas aizsardzības plānošanas pamatu".

NATO dibināta pēc 2. pasaules kara, 1949. gada 4. aprīlī, kā pretspars PSRS.
Organizāciju izveidoja 10 Eiropas valstis, ASV un Kanāda, lai aukstā kara
apstākļos aizsargātu Eiropu no komunistiskajām valstīm, bet mūsdienās NATO ir
iesaistījusies visas pasaules drošības sistēmās. Organizācija ir bāzēta Briselē,
kur atrodas NATO mītne. NATO nav savas armijas, bet ir kopīgs štābs, kas plāno
dalībvalstu aizsardzības politiku. Latvija pievienojās NATO 2004. gada
29. martā. Ziemeļatlantijas līguma galveno jēgu izsaka tā 5. panta pirmais
teikums:

Šajā programmā notika sarunas par uzņemšanu arī ar Ukrainu, bet 2010. gadā
Ukrainas valdība paziņoja, ka pārtrauc sarunas par uzņemšanu NATO. 2014. gada
janvārī Gruzijas premjerministrs Iraklijs Garibašvili paziņoja, ka viņa valsts
cer saņemt Rīcības plānu dalībai NATO alianses samitā 2014. gadā.

2015. gada 2. decembrī NATO ģenerālsekretārs Jenss Stoltenbergs paziņoja, ka
NATO ārlietu ministru sanāksmē pieņemts lēmums oficiāli uzaicināt Melnkalni
pievienoties NATO, kas kļūs par alianses 29. dalībvalsti.

"Partnerattiecības mieram" (Partnership for Peace) dalībnieces ir Armēnija,
Austrija, Azerbaidžāna, Baltkrievija, Bosnija un Hercegovina, Gruzija, Īrija,
Kazahstāna, Kirgizstāna, Krievija, Malta, Maķedonija, Melnkalne, Moldova,
Serbija, Somija, Šveice, Tadžikistāna, Turkmenistāna, Uzbekistāna, Ukraina un
Zviedrija.

Vidusjūras dialoga (Mediterranean Dialogue) partneres ir Alžīrija, Ēģipte,
Izraēla, Jordānija, Maroka, Mauritānija un Tunisija.



https://lv.wikipedia.org/wiki/Latvijas_v%C4%93sture

Latvijas vēsture ir cieši saistīta ar citu Baltijas jūras baseina valstu
vēsturi, un to stipri ietekmējusi Ziemeļeiropas ģermāņu un Austrumeiropas slāvu
tautu cīņa par lielo tirdzniecības ceļu kontroli. Vēlajos viduslaikos Senās
Igaunijas un Senlatvijas tautu kristianizēšanas gaitā izveidojās suverēnu valstu
savienība — Livonijas Konfederācija, kurā līdz 16. gadsimtam konsolidējās
latviešu tauta. Savukārt 17. gadsimtā Latvijas dienvidrietumu daļā izveidojās
muižnieku republika — Kurzemes un Zemgales hercogiste, kas piedalījās Āfrikas un
Amerikas kolonizēšanā un iekļāvās vispasaules tirdzniecības ķēdē. Latvijas
galvenā pilsēta Rīga, kas līdz 15. gadsimtam bija lielākā Hanzas savienības
tirdzniecības pilsēta Baltijas jūras austrumu krastā, arī vēlāk saglabāja
nozīmīga reģionālā politiskā un militārā centra statusu. 20. gadsimtā Latvija
izveidojās par neatkarīgu valsti, kas, neskatoties uz atkārtotām citvalstu
okupācijām, spēja atjaunot savu neatkarību un kļūt par Eiropas Savienības
dalībvalsti 21. gadsimtā.

Baltijas jūras austrumu piekrastē cilvēku apmetnes parādījušās vēlīnajā
paleolītā (senākajā akmens laikmetā), kas Baltijā aptvēra laika posmu apmēram
10500—8500. g. p.m.ē. Uz šo periodu attiecināmi daudzi toreizējo cilvēku
lietotie priekšmeti un rīki, piemēram, no dzīvnieku kauliem izgatavoti bultu
uzgaļi, harpūnas, naži u.c., kas atrasti pie Ventas pietekas Zaņas upes un
Laukskolas apmetnes arheoloģiskajos izrakumos. Senākais atradums Austrumbaltijā
ir Lingbi cirvis, kas atrasts Zaņas pietekā Meļļupītē, kas ar radioaktīvā
oglekļa (14C) metodi datēts kā 12 500 — 12 047 gadu vecs. Akmens laikmeta
apmetnes Latvijā vairumā gadījumu attiecas uz neolīta laikmetu, kas Baltijā
aptvēra apmēram 3000.—1500. g. p.m.ē.

Pirms 5000 gadiem mūsdienu Latvijas lielāko daļu apdzīvoja Ķemmes-bedrīšu
keramikas kultūrai piederīgas ciltis, ko uzskata par somugru (jeb sāmu) valodās
runājošo tautu priekšteciem. 3. gadu tūkstoša beigās p.m.ē. šajā teritorijā sāka
dominēt tehnoloģiski augstāk attīstītu cilšu grupa, kurai bija raksturīgi
keramikas izstrādājumi ar vītas auklas nospiedumiem (Auklas keramikas kultūra)
un kaujas cirvji. Vēsturnieki tos uzskata par baltu valodās runājošo tautu
priekštečiem. Baltijas jūras dienvidaustrumu piekrastes joslā pirmbaltu valodā
runājošas ciltis aptvēra plašu teritoriju, sākot no Gdaņskas līča piekrastes
līdz Kurzemei, tālāk līdz Pleskavas ezeram, Ilmenim un Maskavai. Tagadējās
Latvijas teritorijā no senajām baltu ciltīm izveidojās kuršu, latgaļu (latvju),
sēļu un zemgaļu sentautas. Savukārt sava izplatības areāla ziemeļos ienācēji
sava mazskaitlīguma dēļ pamazām sajaucās ar somugru valodās runājošajiem
iedzīvotājiem un pārņēma viņu valodas, kas lika pamatu mūsdienu somu, igauņu un
līvu tautām. Šo sentautu savstarpējās attiecības nebija tikai miermīlīgas. Ir
liecības, ka reizēm tās ir savā starpā karojušas, bieži notikuši sirojumi. To
laikā parasti tika ņemti gūstekņi, kurus vēlāk nodarbināja smagos darbos. Bieži
tika zagtas sievas. Mijiedarbība lielā mērā notikusi arī karagūstekņu apmaiņas
rezultātā.

No baltu sentautām pirmie tagadējo Latvijas teritoriju sasnieguši kurši, pēc tam
arī zemgaļi. Letgaļi jeb leti, no kuriem vēlāk visas Latvijas teritorijā
dzīvojošās tautas mantoja kopējo nosaukumu, tika izspiesti no agrāk
apdzīvotajiem apgabaliem kristīgās ēras sākumā. Letgaļiem gadsimtiem ilgas cīņas
izveidojās ar slāviem. No otras puses letgaļi iespiedās līvu un setu
teritorijās. Daugavas krastus apdzīvojošās sentautas ilgus gadus apdraudēja
vikingi un kādu laiku bija šī Daugavas ūdensceļa valdnieki.

Arheoloģiskie izrakumi liecina, ka jau 5.gs. beigās goti kolonizēja Baltijas
jūras austrumu krastu. 7. gadsimta beigās liela daļa no Baltijas jūras austrumu
piekrastes zemēm un lielie ūdens ceļi nokļuva meslu atkarībā no zviedru ķēniņa
Ivara. Arheoloģisko izrakumu dati Grobiņā liecina, ka šajā laikā dibināta arī
Rimberta hronikā pieminētā „Ezerpils” (Seeburg). Otrs liels vikingu centrs
Daugavas lejtecē tika saukts par Dynasaiforgarðr, kas visticamāk atbilst
tagadējā Daugmales pilskalna atrašanās vietai, kur atrasts daudz vikingu
senlietu. Daudzi rūnu akmeņi Zviedrijā liecina par vikingu sirojumiem Līvu zemē,
Igaunijas ziemeļos, Somijas dienvidos un visā Gardarīkes teritorijā. Blakus
galvenajam „ceļam no varjagiem uz grieķiem”, kurš veda caur
Ņevu—Ladogu—Volhovu—Valdaju—Dņepru, vikingu tirgotāji un karavīri reizēm
izmantoja arī Daugavas ūdensceļu.

Kad 9. gadsimtā kurši pārvietojās uz ziemeļiem un padzina viņus no Sēburgas,
dāņu un zviedru vikingi uz īsu laiku no jauna pakļāva Kursu., kas aprakstīts
hronikā Svētā Anskara dzīve. Vikingu sāgā par Ingvaru Tālbraucēju (Yngvars saga
víðförla) par aptuveni 1020. gada notikumiem minēts, ka zemgaļu ķēniņš (kong)
maksājis meslus zviedru karalim Olavam (Olof Skötkonung, ap 980 — 1022). Vēl
1075. gadā vācu garīdznieks Ādams no Brēmenes rakstīja, ka Kurzeme un citas
Baltijas jūras austrumu krasta valstis ir pakļautas zviedru ķēniņa
virskundzībai. No sāgu mutvārdu tradīcijām ir saglabājušās ziņas par kuršu
ķēniņu Lokera un Dorno cīņām ar vikingiem. Līdz ar kuršu ietekmes
pastiprināšanos Baltijas jūrā un upju krastu aizsardzības izveides, vikingiem
sirošana šeit kļuva bīstama un apsīka.

Pēc vācu pētnieka Fr.Beninghofena domām, Austrumbaltiju XII un XIII gs. mijā
apdzīvoja apmēram pusmiljons iedzīvotāju — ap 170 000 lietuvju, 150 000 igauņu,
135 000 senlatviešu (latgaļu, zemgaļu, kuršu un sēļu) un ap 20 000 lībiešu.
Latvijas teritorijā dzīvoja vidēji 2,5 cilvēki uz 1 km3. Ja var ticēt slāvu garo
un jaukto uzkalniņu izplatībai, tad tie V — IX gadsimtā nedaudz dzīvojuši
Abrenes un Krāslavas tagadējā Latvijas austrumu pierobežā.

Līdz 13. gadsimtam Latvijas teritorija bija sadalīta vairākās zemēs un
ķēniņvalstīs: rakstos un hronikās minēta Kursa, Zemgale, Upmale, Sēlija,
Koknese, Jersika, Tālava un Atzele, kā arī Idumeja, Metsepole, Turaida un
Daugavas Līvzeme.

Pēc Senās Romas impērijas sabrukšanas vairāku gadsimtu laikā notika Romas katoļu
(Rietumu) un Bizantijas ortodoksās (Austrumu) baznīcas atsvešināšanās. Latvijas
kristianizēšanu no Rietumiem veicināja Senlatvijas saiknes ar Zviedriju un
Dāniju, kur kristīgā ticība kļuva pazīstama 9. gadsimtā. Zināms, ka ap 850. gadu
Apūlē un Jūrpilī pie Grobiņas zviedriem bija pastāvīgas apmetnes. Pirmais
zināmais kristiešu misionārs Daugavas baseina zemēs bija Torvalds Kodransons,
kam 985. gadā Bizantijas imperators Bazilejs II izsniedza «grāmatu», saskaņā ar
kuru Torvalds tika iecelts par Konstantinopoles pilnvaroto sūtni pie rūsu
ķēniņiem Austrumbaltijā. Pēc 986. — 990. gada Polockas ķēniņa Ragnvalda meita
Ragnhilda, saukta par Gorislavu, Torvaldam atļāva nodibināt pirmo klosteri.
Brēmenes un Hamburgas arhibīskapi kopš 11. gadsimta bija garīgie un laicīgie
valdnieki plašā teritorijā, kas aptvēra Baltijas jūras piekrastes zemes. No
Hamburgas arhibīskapijas hronikas zināms, ka dāņu karaļa Svenda II Estridsena
valdīšanas laikā (1047 — 1074) Kursā par tirgotāju vajadzībām tika uzcelta
baznīca. Skandināvu ietekmē notikusi arī līvu apbedīšanas tradīciju maiņa,
pārejot no mirušo sadedzināšanas uz skeletkapiem. Izplatījušies arī Skandināvijā
ražoti vai to pirmparaugu ietekmē veidoti krustiņi.

Kņaza Vseslava Bračislaviča valdīšanas laikā (1044 — 1101) pieauga Polockas
valsts ietekme Austrumlatvijā. 12. gadsimta sākumā kristīgā ticība no austrumiem
Latvijā ieplūda galvenokārt gar Daugavas un Gaujas ūdensceļiem latgaļu, sēļu un
zemgaļu centros. Spriežot pēc krustiņu atradumiem bagātu sieviešu, retāk bagātu
vīriešu, kapos un pilskalnos, tā skārusi vispirms turīgāko sabiedrības daļu. Arī
Daugavas līvi jau kopš vikingu laiku beigām bija Polockas Rurikoviču dinastijas
kņazu meslu atkarībā, kuri sniedza tiem militāru atbalstu karos ar zemgaļiem.

12. gadsimta vidū kopīgi ar Gotlandes tirgotājiem vācu tirgotāji apguva
kādreizējo vikingu „ceļu no varjagiem uz grieķiem” pa Daugavu, kas veda no
„Rīgas vietas” (latīņu: locus Rige) caur Holmi, Koknesi, Jersiku un Krāslavu uz
vēl varjagu laikos dibināto Polocku un Smoļensku. Vēlāk tika apgūts arī Gaujas
ūdensceļš caur Turaidu, Cēsīm, Valmieru, Gaujienu uz Pleskavu un Novgorodu.

1171. gadā Romas pāvests Aleksandrs III izdod bullu, ar kuru viņš vienādo
Palestīnas un Baltijas krustnešu tiesības, kas nozīmē pilnvērtīgu krusta karu
sākšanu Baltijā. Pirmās mūra pilis un baznīcas Latvijas teritorijā tika uzceltas
Ikšķilē un Salaspilī 1186. gadā vācu misionāra Meinarda (Meinhard) vadībā, kurš
vēlāk kļuva par pirmo Līvzemes bīskapu. Aktīvāk Livonijas krusta kari sākās pēc
tam, kad Romas pāvests Celestīns III 1193. gadā noteica vervēt krustnešus ticīgo
aizsardzībai Līvzemē. Krustnešos pret indulgencēm pieteicās cilvēki, kuri bija
noziegušies, arī tādi, kam nekas nepiederēja un vienkārši avantūristi. Karotāju
nepietiekamības dēļ nonāca pat līdz tam, ka indulgences sāka tirgot kredītā.

Vācu izcelsmes Līvzemes bīskaps Alberts 1201. gadā starp vairākiem līvu un kuršu
ciemiem dibina Rīgu. Lai gan šeit jau sen pastāvējusi Indriķa hronikas
aprakstītā tirdzniecības vieta (locus Rige), kuras tuvumā pie „Senā kalna” 1198.
gada bija notikusi liela krustnešu kauja ar līviem, kuras laikā tika nogalināts
otrais Līvzemes bīskaps Bertolds.

1230. gadā Romas pāvesta vicelegāts Alnas Balduīns noslēdza līgumu ar kuršu
ķēniņu Lamekinu par viņam pakļautās Kursas daļas kristīšanos un atteikšanos no
meslu maksāšanas dāņiem vai zviedriem. Tomēr iecerētā tieši Romas pāvestam
pakļautās Kurzemes izveide nerealizējās un tā 1253. gadā tika sadalīta starp
Livonijas ordeni un Kurzemes bīskapu. Livonijas ordeņa teritorijā nokļuva arī
kuršu Pilsāts, kurā ordenis 1253. gadā uzbūvēja atbalsta bāzi Dienvidkursas
iekarošanai — Mēmelburgas pili tagadējā Klaipēdā, kas Livonijas ordeņa
pakļautībā atradās līdz pat 1328. gadam.

Ar krustnešu palīdzību 13. gadsimta divdesmitajos gados Livonijas valstī tika
iekļautas mūsdienu Latvijas un Igaunijas teritorijas (izņemot Zemgali un Kursu),
lai gan vēl vairākus gadu desmitus starp Baltijas tautām un bruņiniekiem
noritēja sīvas kaujas, kurās ne vienmēr uzvarētāji bija bruņinieki. Tā,
1236.gadā Saules kaujā (iespējams, pie mūsdienu Šauļiem Lietuvā) zemgaļu un
žemaišu karaspēks praktiski iznīcināja Zobenbrāļu ordeni. Tā atliekas
pievienojās Vācu ordenim, no kura vēlāk izveidojās tā atzars — Livonijas
ordenis.

Arī 1260. gadā žemaiši ar kuršu palīdzību pie Durbes smagi sakāva ordeņa
karaspēku. Kaujā krita arī toreizējais Livonijas ordeņa mestrs Buhards fon
Hornhauzens, kā arī, pēc Duisburgas Pētera hronikas ziņām, ap 150 bruņinieku un
vairāki tūkstoši ierindas karotāju. Kaujas iznākums izjauca Vācu ordeņa
stratēģiskos plānus apvienot Prūsijas un Livonijas zemes. Ja tas būtu izdevies,
visai ticams, ka tad arī Lietuva nebūtu varējusi sekmīgi pretoties Vācu ordenim.
Pārējo Baltijas zemju pakļaušanu lielā mērā veicināja šo zemju pastāvīgie
savstarpējie ķīviņi un to valdnieku kļūšana par krustnešu vasaļiem.

Rīga 1285. gadā kļuva par Hanzas savienības locekli. Latvijas iekarošanu
krustneši pabeidza 1290. gadā, kad nepakļautie zemgaļu karavadoņi pieņēma lēmumu
pamest savas zemes un 100'000 iedzīvotāju devās uz Lietuvas dižkunigaišiem
piederošajām zemēm. Nākamajos gadsimtos vācieši ieguva arvien lielākas
privilēģijas, bet pamatiedzīvotāji zaudēja gandrīz visas savas politiskās
tiesības.

Livonijas konfederācija aptvēra Latvijas un Igaunijas teritorijas. Būtībā tā
bija piecu nelielu valstu (Livonijas ordenis, Rīgas arhibīskapija un Kurzemes
bīskapija mūsdienu Latvijas teritorijā, kā arī Tērbatas bīskapija un Sāmsalas —
Vīkas bīskapija mūsdienu Igaunijas teritorijā) visai amorfa konfederācija, kura
pastāvēja no 1228. līdz 1560. gadam.

Saskaņā ar tā laika Eiropas feodālās sistēmas noteikumiem, Livonija skaitījās
Svētās Romas impērijas vasaļvalsts, bet tā vienlaicīgi bija tieši pakļauta arī
Romas pāvestam. Ne viens, ne otrs no šiem abiem suverēniem Livonijas iekšējās
lietās parasti nejaucās. Lielāko lomu gan spēlēja Livonijas ordenis, taču par
savu ietekmi cīnījās arī Rīgas arhibīskapija un bīskapijas, kā arī lielāko
pilsētu rātes. Tādēļ Livonijas iekšpolitika bija nebeidzamu ķildu virkne starp
krustnešiem, rātskungiem un baznīctēviem, kas pārauga Livonijas pilsoņu karā
(1297 — 1330).

Livonijas periodā starp priviliģēto vācu bruņinieku, amatnieku un latviešu
zemnieku šķirām pastāvēja dziļa šķirtne ekonomiskā, politiskā un kultūras ziņā,
kura nekad tā arī nemazinājās. Latviešu zemniekiem aizliedza nēsāt ieročus, tika
aizliegtas pat dūdas.

Bruņniecības loma 15. — 16.gs. Eiropā sāka strauji samazināties. Arī Livonijā
bruņinieki agrāk iekarotajās zemēs arvien vairāk pievērsās saimniecībai — tie
veidoja muižas, bet paši kļuva par muižniekiem. Muižu zemes bija nepieciešams
apstrādāt. Tādēļ vietējie zemnieki, kuri līdz tam pārsvarā bija samērā brīvi
ļaudis, tika piesaistīti zemēm. Ja 13. un 14. gadsimtā muižas apsaimniekoja
gandrīz vienīgi senlatviešu vasaļi, tad 15. gadsimtā sāka strauji pieaugt vācu
muižu skaits. Vācu muižnieki bez kalpu un dreļļu (vergu, karagūstekņu) darba
savās muižu saimniecībās 15. un 16. gadsimtā sāka izmantot savās lēņa zemēs
dzīvojošo brīvo zemnieku klaušas.

Polijas — Lietuvas sekmes Livonijas karā (1558 — 1583) noveda pie lielākās daļas
Livonijas teritorijas nonākšanas Polijas—Lietuvas kopvalsts kontrolē un tai
pakļautu valstu — Kurzemes un Zemgales hercogistes un Pārdaugavas Livonijas
hercogistes izveidošanās. Kurzemes bīskapiju un Sāmsalu savukārt uz īsu laiku
savā kontrolē ieguva Dānija (1560 — 1579). Tās bīskapa Magnusa kronēšana par
Livonijas karali (1570 — 1578) beidzās ar pilnīgu izgāšanos. Ivana Briesmīgā
vadītais krievu un tatāru karaspēks izkāva un verdzībā uz Krieviju aizdzina
desmitiem tūkstošu iedzīvotāju. Pēc Polijas — Zviedrijas kara (1600 — 1629)
lielāko daļu Pārdaugavas hercogistes, ieskaitot Rīgu, ieguva Zviedrija. Lielā
Ziemeļu kara rezultātā Zviedru Vidzemi savā īpašumā ieguva Krievijas impērija.

Tajā pat laikā no 1642. līdz 1682. gadam Kurzemes un Zemgales hercogistē valdīja
hercogs Jēkabs Ketlers, kurš panāca savas valsts saimniecisko uzplaukumu. Šajā
laikā hercogistei bija arī divas kolonijas — Svētā Andreja sala Gambijas upē un
Tobago. Otrā Ziemeļu kara laikā no 1656. līdz 1661. gadam Zviedrijas karaspēks
izpostīja Kurzemes hercogistes saimnieciskos sasniegumus. Bēgot no vajāšanām
Krievijā pēc 1666. gada uz Latgali pārcēlās vairāki tūkstoši vecticībnieku.

Aizsākums mūsdienu Latvijas teritorijās nonākšanai Krievijas impērijas sastāvā
bija Lielais Ziemeļu karš (1700 — 1721), kura laikā 1710. gadā sākās Lielā mēra
epidēmija. Pēc kara Zviedru Vidzeme nonāca Krievijas impērijas pakļautībā.
Latvijas austrumdaļu (Latgali) Krievijas impērija ieguva otrajā Polijas dalīšanā
1772. gadā. 1795. gadā Krievijas impērijas sastāvā tika inkorporēta arī Kurzemes
un Zemgales hercogiste kopā ar Piltenes apgabalu. Baltijas guberņām tika
saglabāta visplašākā autonomija, kas tika izbeigta tikai 1889. gadā.

Sākot ar 1804. gadu, vairāki dekrēti vājināja vācu muižnieku varu pār latviešu
zemniekiem. 1818. gadā Kurzemē, bet 1819. gadā Vidzemē notika zemnieku
brīvlaišana. 1849. gadā tika pieņemts likums, kas ļāva zemniekiem veidot sev
piederošas saimniecības. 1861. gadā notika zemnieku brīvlaišana arī Latgalē.
1862. gadā atver Rīgas Politehnisko augstskolu, kur mācības notiek vāciski.
Baltijas pārkrievošanas laikā tika celtas pareizticīgo baznīcas, piedāvāti
dažādāki atvieglojumi par pāriešanu pareizticībā. Tālaika valodu politikas
pamatā bija krievu valodas lomas stiprināšana lietvedībā un izglītībā. Latgalē
kopš 1864. gada noteikts pilnīgs latīņu drukas aizliegums — pat mājās
nedrīkstēja atrasties grāmatas latīņu drukā, ko atcēla tikai 1904. gadā.

Līdz pat Pirmajam pasaules karam, Latvijas likteņus noteica Krievijas impērijas
pārvaldes institūcijas un vietējie pašpārvaldes orgāni — Vidzemes un Kurzemes
landtāgi.

Pakāpeniski latviešu sabiedrībā brieda būtiskas pārmaiņas, kas sagatavoja augsni
nacionālas valsts izveidei. Tā, līdz pat 1860. gadiem latviešiem bija visai vāja
nacionālās identitātes izpratne, jo dzimtbūšana ierobežoja zemnieku
intelektuālās un sociālās ģeogrāfijas robežas. Lielie muižnieku īpašumi noveda
pie zemes nepietiekamības pieaugošajam iedzīvotāju skaitam, radot ievērojamu
bezzemnieku slāni, kas 19.gs. otrās puses sākumā sasniedza ap 60% no visiem
iedzīvotājiem.[nepieciešama atsauce] Reaģējot uz stingro rusifikācijas politiku,
vācu garīdzniekiem un rakstniekiem radās pastiprināta interese par vietējo
latviešu zemnieku valodu un kultūru. Palielinājās izglītoto latviešu skaits.
Virkne izglītotu latviešu (Juris Alunāns, Krišjānis Barons, Atis Kronvalds,
Rihards Tomsons un Krišjānis Valdemārs) un citi radīja jaunlatviešu kustību ar
mērķi veicināt latviešu lasīt un rakstītprasmi. Viņi ar publikācijām vērsās pret
latviešu sociāli ekonomisko apspiestību. Par vienu no pirmajiem šīs kustības
centriem kļuva Tērbatas Universitāte (tagad Tartu, Igaunijā), kur studēja daudzi
latvieši. Jaunlatviešu kustība bija Eiropas Apgaismības laikmeta atspulgs, to
uzskata par latviešu tautas atmodas sākumu.

Tai pat laikā par svarīgu rūpniecības centru veidojās Rīga. 19. gadsimta beigās
Rīga bija Krievijas trešā lielākā rūpniecības pilsēta pēc strādnieku skaita (aiz
Maskavas un Sanktpēterburgas), kā arī ceturtā lielākā pēc saražotās produkcijas
apjoma (aiz Maskavas, Sanktpēterburgas un Ivanovas).[nepieciešama atsauce]
Rūpniecības attīstība veicināja arī būtiskas pārmaiņas sabiedrības struktūrā.
Pēc dzimtbūšanas likvidēšanas un citām agrārām un pilsētu reformām 19.gadsimta
70. — 80.gados pieauga lauku iedzīvotāju migrācija uz pilsētām. Līdz ar to arī
palielinājās inteliģences un strādnieku īpatsvars un loma sabiedrībā. Šajā
situācijā sabiedriskais pieprasījums sāka pāraugt jaunlatviešu idejisko
piedāvājumu, kas pamatā aprobežojās tikai ar izglītību un kultūras aktivitātēm.
Tās vietu 80. gadu beigās, 90. gados ieņēma jauna kustība — Jaunā strāva.

Atšķirībā no jaunlatviešiem, Jaunās strāvas pārstāvji — Jānis Pliekšāns
(Rainis), Janis Jansons-Brauns, Pēteris Stučka, Miķelis Valters un citi — sāka
paust nacionālpolitiskas un sociālpolitiskas idejas, kas pakāpeniski noformējās
demokrātiskā ideoloģijā. Jaunās strāvas aktīvisti pulcējās ap avīzi „Dienas
Lapa”, kas sāka iznākt 1886. gadā un Rīgas Latviešu
biedrību.[nepieciešama atsauce] Taču arī Jaunās strāvas ideoloģiskā platforma
bija samērā ierobežota — tās dienas kārtībā, ja neskaita atsevišķas, vispārīgas
tēzes, nebija ne nacionālā jautājuma, nedz arī kādas Latvijas politiskās
patstāvības, piemēram, autonomijas idejas. Jaunā strāva praktiski pārstāja
funkcionēt pēc tam, kad varas iestādes apturēja „Dienas Lapas” darbību,
apcietināja lielāko jaunstrāvnieku aktīvistu daļu un izsūtīja
trimdā.[nepieciešama atsauce]

Taču jaunlatviešu un jaunstrāvnieku idejas un darbība nepalika bez rezultāta.
Deviņpadsmitā gadsimta deviņdesmitajos gados strauji sāka veidoties Latvijas
sabiedrības politiskā struktūra, kas divdesmitā gadsimta sākumā pieņēma jau
vairāk vai mazāk skaidras aprises. Latvieši kā tauta no agrāras, patriarhālas
sabiedrības sāka veidoties par moderno laiku nāciju ar izteikti nacionālu
kultūru un augošu pašapziņu, tās jēgu un statusu sākot formulēt filozofiskos,
ideoloģiskos un politiskos jēdzienos un kritērijos. Tieši šajā laikā dzima
idejas un tika formulēti politiskie mērķi, kas pēc Pirmā pasaules kara noveda
pie neatkarīgas, nacionālas Latvijas valsts nodibināšanas.[nepieciešama atsauce]

Vācbaltieši savas politiskās intereses īstenoja galvenokārt ar landtāgu un
Vidzemes un Kurzemes gubernatoru, ar kuriem tiem parasti bija laba saprašanās,
palīdzību. Bet redzamāko latviešu sabiedrisko darbinieku vidū drīzāk bija
vērojama šķelšanās un konfrontācija, nekā apvienošanās. Politisko uzskatu ziņā
pakāpeniski veidojās konservatīvais un liberālais strāvojums. Asākās pretrunas
starp tiem izvērsās par nacionālajiem jautājumiem. Tā sauktie jaunnacionālisti
(Vilis Olavs, Andrievs Niedra u.c.), kuri pārsvarā pārstāvēja liberālo
novirzienu, aicināja latviešus uz aktīvu latviskās kultūras attīstību, taču
nespēja skaidri noformulēt savu attieksmi pret vācbaltiešiem. Brīžiem tie
aicināja uz vācbaltiešu noliegšanu, brīžiem uz tuvināšanos un sadarbību.
Noteiktāka bija viņu nostāja attiecībā uz Krieviju. Tā bija orientēta uz
pakļaušanos Krievijas impērijas ķeizaram un vietējiem Baltijas gubernatoriem.
Tādēļ jaunnacionālisti, lai arī rosināja latviešu nacionālās pašapziņas
veidošanos, plašu popularitāti latviešu vidū neguva.

Industrializācija, pilsētu izaugsme un strādnieku šķiras lomas palielināšanās
Latvijā 19. gadsimta pēdējā trešdaļā un gadsimtu mijā bija priekšnosacījumi, kas
veicināja sociāldemokrātisko ideju izplatīšanos un to organizāciju veidošanos.
Kā viena no pirmajām 1901. gadā izveidojās Latvijas Sociāldemokrātiskā partija
(LSDP). Sekojot Austrijas marksistu piemēram, LSDP iestājās par Krievijas
impērijas pārveidošanu par federālu valsti (kurā Latvija būtu viena no
federācijas pavalstīm) un teritorijās dzīvojošo vietējo tautu kulturālo
autonomiju. 1904. gadā LSDP sadalījās radikāli internacionālajā Latvijas
Sociāldemokrātiskajā Strādnieku Partijā (LSDSP) un ietekmīgākajā Sociāldemokrātu
Savienībā (SDS), kura turpināja izvirzīt latviešu nacionālo interešu aizstāvības
programmu un iestājās par Latvijas pašnoteikšanos, īpaši 1905. gada revolūcijas
laikā.

Relatīvi lielāka ideoloģiska un politiska loma nacionālas Latvijas valsts
veidošanā bija Latviešu sociāldemokrātu savienībai (LSS), kura tika nodibināta
Šveicē 1903. gadā, bet 1904. gadā tai pievienojās daļa SDS. Pagāja ilgs laiks,
kamēr LSS idejas guva plašu atbalstu latviešu vidū. LSS galvenie dibinātāji —
Ernests Rolavs, Miķelis Valters u.c. — jau toreiz iezīmēja galvenos politiskos
mērķus un darbības virzienus, kas vestu pie Latvijas valsts dibināšanas. To
pamatā bija prasība izveidot Latvijas valsti, tiesa ne neatkarīgu, bet kā valsti
Krievijas federācijas, kurā carisms būtu likvidēts, sastāvā, nodrošinot pilnīgu
tās kultūras autonomiju.

Pirmā pasaules kara sākumā, kad Latvijas rietumdaļu okupēja Vācijas karaspēks,
latvieši patriotisma uzplūdos pieteicās jaunizveidoto latviešu strēlnieku
bataljonu sastāvā. Pēc Februāra revolūcijas Krievijas Pagaidu valdība 1917. gada
5. jūlijā piešķīra autonomijas tiesības Vidzemes un Kurzemes guberņām, kuru
pašpārvaldi veica jau agrāk ievēlētās Vidzemes un Kurzemes Zemes padomes.
Aizsardzībai no Latvijas uz Krieviju izveda vairāk nekā 500 Latvijas fabrikas ar
visu tehnisko aprīkojumu. Neveiksmīgo cara armijas militāro kampaņu dēļ pēc
Oktobra revolūcijas 1917. gadā pieauga latviešu atbalsts boļševikiem, cerot uz
„brīvu Latviju brīvā Krievijā”, kas noveda pie autonomas padomju Iskolata
Latvijas izveidošanās Krievijas kontrolētajā Vidzemes un Latgales teritorijā.
1917. gada 3. septembrī Vācijas karaspēks ieņēma Rīgu un 1917. gada 16. novembrī
izveidotā Latviešu Nacionālā Padome 30. novembrī pasludināja Latvijas
autonomiju. 1918. gada 5. janvārī Viskrievijas Satversmes sapulcē, kas sanāca
Taurijas pilī, deputāts Jānis Goldmanis nolasīja deklarāciju par Latvijas
autonomiju. 1918. gada 30. janvārī, pēc tam, kad varu vācu neokupētajā Latvijas
daļā bija pārņēmis Iskolats, bet vācbaltiešu Kurzemes Zemes padome Berlīnē lūdza
pievienošanu Vācijas impērijai, Latviešu Nacionālā Padome deklarēja, ka Latvijai
jābūt neatkarīgai, demokrātiskai republikai, kura apvienotu Kurzemi, Vidzemi un
Latgali. Padomju Krievija saskaņā ar 1918. gada 3. martā noslēgto Brestļitovskas
miera līgumu atteicās no Latvijas teritorijas (izņemot Latgali). Vācijas
okupētajā Latvijas un Igaunijas teritorijā tika nodibināta Apvienotā Baltijas
hercogiste, kas oficiāli izstājās no Krievijas Impērijas.

Latvijas pirmais neatkarības posms aptver periodu no neatkarības pasludināšanas
1918. gada 18. novembrī līdz 1940. gada 17. jūnijam, kad PSRS karaspēks,
šķērsojot Latvijas Republikas robežu no austrumiem un dienvidiem, iebruka tās
teritorijā un okupēja valsti.

Līdz ar neatkarības pasludināšanas brīdi aizsākās arī Latvijas Republikas kā
demokrātiskas valsts vēsture. 1934. gada 15. maijā Kārlis Ulmanis veica valsts
apvērsumu un nodibināja autoritāru režīmu. 1940. gada 6. augustā Latvijā tika
inkorporēta PSRS sastāvā kā Latvijas PSR, 1941. gada jūnijā-jūlijā tā tika no
jauna okupēta un iekļauta nacistu izveidotās Ostlandes sastāvā, bet 1944. —
1945. gadā to no jauna okupēja Sarkanā armija. Tikai 1990. gada 4. maijā Latvija
atkal kļuva par demokrātisku valsti, kuras neatkarības atjaunošana tika
starptautiski atzīta pēc 1991. gada 21. augusta.

Pirmā pasaules kara laikā valstis, kas vairāku gadsimtu laikā bija noteikušas
Eiropas likteņus — Vācija, Francija, Krievija — bija stipri novājinātas, bet
Austroungārijas impērija sabruka pilnībā. Rezultātā Centrālajā un Austrumeiropā
bija izveidojies politiskās varas vakuums. Ieilgušais karš liecināja par Eiropas
monarhistiskās sistēmas nespēju atrisināt samilzušās starptautiskās un
nacionālās sociālās un politiskās problēmas un nodrošināt tālāko attīstības
progresu.[nepieciešama atsauce] Bija nepieciešams meklēt un ieviest jaunu
pasaules kārtību, kas balstītos uz kādiem citiem principiem. Par tādiem stihiski
kļuva demokrātijas un nacionālas valsts idejas, kuras sakņojās vēl Eiropas
Apgaismībā un nu sāka arvien aktīvāk tikt sludinātas, un ar lielāku vai mazāku
tautas masu atbalstu tās īstenoja praksē gan mērenas, gan radikālas politiskās
partijas. Tā kara laikā tika izveidotas jaunas nacionālas valstis, kā Somija,
Čehoslovākija, Dienvidslāvija, Igaunija, Latvija, Lietuva un Polija, bet
Krievijā un Vācijā revolūcijas sagrāva valdošās monarhijas.

Latvijas valsts izveidei nozīmīgs bija Brestļitovskas miera līgums 1918. gada 3.
martā, kura rezultātā Krievija atteicās no tiesībām uz Vidzemes un Kurzemes
teritorijām. 1918. gada 22. septembrī Vācijas ķeizars Vilhelms II pasludināja
Baltiju par brīvu un patstāvīgu apgabalu. 1918. gada 5. novembrī Rīgā tika
pasludināta Apvienotā Baltijas hercogiste ar Mēklenburgas hercogu Ādolfu
Frīdrihu priekšgalā, taču tās mūžs bija ļoti īss, jo jau 1918. gada 9. novembrī
Vācijas impērija beidza pastāvēt un 11. novembrī tika noslēgts pamiers starp
Vāciju un Antanti. Tajā pašā datumā pēckara ietekmīgākā valsts Lielbritānija
atzina Latvijas Nacionālo padomi kā de facto neatkarīgu struktūru un Z. A.
Meierovicu kā neoficiālu Latvijas Pagaidu valdības diplomātisko pārstāvi
(Balfūra nota).

Svinīgā Latvijas valsts pasludināšana notika 1918. gada 18. novembrī, kad
iepriekšējā dienā izveidotās Latvijas Tautas Padomes priekšsēdētāja biedrs
Gustavs Zemgals paziņoja par suverēnās varas pārņemšanu Latvijā. 1918. gada 26.
novembrī Vācijas ģenerālpilnvarotais Baltijas zemēs Augusts Vinnigs Vācijas
valdības uzdevumā parakstīja Latvijas Pagaidu valdības atzīšanas notu, kas no
starptautisko tiesību viedokļa nozīmēja Vācijas oficiālu atteikšanos no
pretenzijām uz Latvijas teritoriju un centieniem veidot Baltijas hercogvalsti
savā pakļautībā. Tās Reģentu padome 1918. gada 28. novembrī nolika savas
pilnvaras.

Līdz ar Latvijas neatkarības pasludināšanu 1918. gada 18. novembrī tika
izveidota Pagaidu valdība K.Ulmaņa vadībā, taču reālā vara vēl aizvien piederēja
vācu okupācijas iestādēm, kas turpināja uzskatīt, ka no starptautisko tiesību
viedokļa ir spēkā Brestļitovskas miera līgums, pēc kura parakstīšanas Krievija
bija atteikusies no Baltijas zemēm par labu Vācijai.

Drīz pēc Vācijas sakāves Pirmajā Pasaules karā un Kompjeņas pamiera
parakstīšanas Padomju Krievijas Sarkanā armija sāka iebrukumu Baltijas zemēs.
Līdz ar to 1. decembrī sākās Latvijas brīvības cīņas. Tā kā Latvijas valdība
nebija paspējusi izveidot kaujas spējīgu armiju, lielinieki ātri ieņēma gandrīz
visu Latvijas teritoriju izņemot Liepājas, Grobiņas un Aizputes apriņķus. Ar
Padomju Krievijas atbalstu Latvijā 1918. gada decembrī izveidoja Latvijas
Sociālistisko Padomju Republiku, ko pārvaldīja P.Stučkas valdība.

Savukārt vācu armijas pavēlniecība Liepājā ģenerāļa Rīdigera fon der Golca
vadībā plānoja izveidot Latvijā valsti ar provācisku valdību ar neproporcionāli
lielu vācbaltiešu pārstāvniecību. Tādēļ 1919. gada 16. aprīlī tā organizēja
apvērsumu, kura rezultātā izveidojās Latvijas Pagaidu valdība ar A.Niedru
priekšgalā. K.Ulmaņa vadītā Pagaidu valdība patvērās uz Antantes valstu karakuģu
apsargātā kuģa „Saratov” Liepājas ostā.

Latvijas armijas Dienvidlatvijas brigāde, Baltijas landesvērs, vācu un krievu
algotņu karaspēks (Dzelzsdivīzija u.c. vienības) 1919. gada martā sāka
pretuzbrukumu LSPR armijai un 22. maijā ieņēma Rīgu. Tālākā provācisko spēku
virzība Vidzemē notika pret K.Ulmaņa valdībai lojālo Ziemeļlatvijas armiju un
Igaunijas karaspēku, kas bija atkarojis lieliniekiem Ziemeļvidzemi un tikko
ieņēmis Cēsis. Pēc sīvām kaujām 19. — 23.jūnijā igauņiem un latviešiem izdevās
uzvarēt vāciešus un piespiest atkāpties Rīgas virzienā. Ar sabiedroto valstu
starpniecību tika parakstīts Strazdumuižas pamiers, saskaņā ar kuru Vācijas
karaspēkam bija jāpamet Latvija, landesvērs tika nosūtīts uz Latgales fronti
cīņai ar boļševikiem, A.Niedras valdība beidza pastāvēt un K.Ulmaņa valdība
varēja atgriezties Rīgā.

Tomēr Rīdigers fon der Golcs vēl aizvien nebija atteicies no saviem mērķiem un
1919.gada rudenī vācu un krievu algotņu karaspēks tika iekļauts pulkveža
Bermonta-Avalova Rietumkrievijas Brīvprātīgo armijā. Oktobra sākumā Bermonta
armija no Jelgavas devās uzbrukumā Rīgai, tomēr spēja ieņemt tikai Pārdaugavu.
Novembra sākumā ar sabiedroto karakuģu atbalstu latviešiem izdevās atkarot
Bolderāju, vēlāk visu Pārdaugavu un padzīt Bermonta komandēto Rietumkrievijas
armiju no Latvijas.

Līdz 1920.gada janvāra beigām Latvijas Republikas armijai izdevās padzīt arī
boļševikus no Latgales un līdz ar to brīvības cīņas bija noslēgušās. 1920.gada
11.augustā tika parakstīts miera līgums ar Padomju Krieviju, kur saskaņā ar
2.pantu „Krievija bez ierunām atzīst Latvijas valsts neatkarību, patstāvību un
suverenitāti un labprātīgi un uz mūžīgiem laikiem atsakās no visām suverēnām
tiesībām, kuras piederēja Krievijai attiecībā uz Latvijas tautu un zemi...”.

Dienu pirms Latvijas neatkarības proklamēšanas — 1918. gada 17. novembrī — tika
izveidota Tautas padome, kuras uzdevums bija veikt politiskās konsultācijas un
organizēt Satversmes sapulces vēlēšanas. Tautas padome darbojās līdz 1920. gada
1. maijam, kad uz savu pirmo sēdi sanāca Satversmes sapulce.

1920. gada 7. februārī „Valdības Vēstnesī” publicēti Centrālās vēlēšanu
komisijas un apgabalu vēlēšanu komisiju sastāvi Satversmes Sapulces vēlēšanām.
Centrālās vēlēšanu komisijas sastāvā tolaik ir 17 locekļi, no kuriem 16 ievēlēja
Tautas Padome, bet vienu — Senāts.[nepieciešama atsauce] 17. februārī „Valdības
Vēstnesī” publicēta Centrālās vēlēšanu komisijas pirmā instrukcija „Par Latvijas
Satversmes Sapulces vēlēšanām”. 1. martā apgabala vēlēšanu komisijas sāk pieņemt
deputātu kandidātu sarakstus. Satversmes sapulces vēlēšanas notika 1920. gada
17. un 18. aprīlī. Vēlēšanās bija ļoti augsta vēlētāju aktivitāte — tajās
piedalījās 80% balstiesīgo valsts iedzīvotāju.[nepieciešama atsauce]

Satversmes sapulce sanāca uz savu pirmo sēdi 1920. gada 1. maijā, kura par
sapulces prezidenta un Valsts prezidenta funkciju[nepieciešama atsauce]
izpildītāju ievēlēja juristu Jāni Čaksti. 1920. gada 5. maijā Satversmes sapulce
izveidoja 26 deputātu komisiju Latvijas konstitūcijas — Satversmes
izstrādāšanai. Satversme tika pieņemta Satversmes sapulces sēdē 1922. gada 15.
februārī. Tā noteica, ka Latvija ir brīva, neatkarīga, demokrātiska republika,
kurā vara pieder Latvijas tautai un kuras valsts iekārtas un starptautiskā
statusa maiņu — tas ir, pievienošanos kādai citai valstij, atteikšanos no
suverenitātes u.t.t. — var izlemt tikai pati Latvijas tauta referendumā.

Vēlēšanu likums tika pieņemts 1922. gada 9. jūnijā. Tas paredzēja Saeimas
vēlēšanas ik pēc trim gadiem.[nepieciešama atsauce] Latvijas pilsoņi par Saeimu
balsoja tiešās, proporcionālās un aizklātās vēlēšanās.

Viens no pirmajiem jaunās valsts uzdevumiem bija lielo muižu sadalīšana un zemes
piešķiršana bezzemniekiem, tāpēc jau 1920. gadā Satversmes sapulce izveidoja
komisiju agrārās reformas izstrādei. Muižām tika atstāti tikai 50 hektāri zemes,
pārējais tika atsavināts un izdalīts bezzemniekiem bez maksas. Iedalāmie zemes
gabali nevarēja būt mazāki par 10 hektāriem un lielāki par 22 hektāriem, lai gan
reformas noslēgumā tika iedalīti arī mazāki. Reforma turpinājās līdz 1937. gadam
un visumā bija sekmīga. Lauksaimniecība attīstījās ļoti strauji. Jau 1923. gadā
sējumu platība pārsniedza pirmskara līmeni. Savukārt 84% mežu nonāca valsts
īpašumā, ļaujot valstij kontrolēt mežrūpniecības nozari. 1920. gadā bezzemnieku
bija 61,2 %, 1935. — 1937. gadā vairs tikai 18%.

Likumdošana paredzēja tikai 2,5% robežu, kuru partijām būtu nepieciešams
pārsniegt, lai tās tiktu ievēlētas Saeimā. Rezultātā nākamajos gados sākās
politisko partiju dibināšanas drudzis, tās vairojās, apvienojās un dalījās,
sabiedrības informatīvā telpa bija pārpludināta ar starppartiju un atsevišķu
politiķu ķīviņiem, pārmetumiem un apmelojumiem, kas arvien vairāk palielināja
valsts politisko nestabilitāti un tuvināja iekšpolitisko krīzi. Latvijā
vidusšķiras — vidēji pārtikušu pilsētnieku un lauksaimnieku slāņa, kas nozīmīgs
demokrātijas attīstībai — veidošanās 20. — 30. gados bija vēl pašā sākumā. Ap
60% valsts iedzīvotāju joprojām dzīvoja laukos un pārtikušu saimnieku slānis arī
vēl tikai veidojās.[nepieciešama atsauce] Tādēļ latviešu sabiedrībā kopumā vēl
nebija izveidojušās ilgstošas, vairāk vai mazāk stabilas ideoloģiskas un
politiskas tradīcijas, paaudzēs veidota audzināšanas un uzskatu sistēma.
Rezultātā latviešu sabiedrība arī pēc neatkarības izcīnīšanas joprojām bija
ideoloģiski un politiski sadrumstalota, bet liela daļa iedzīvotāju vispār bija
bez jebkādiem noteiktiem pilsoniskiem uzskatiem un sliecās atbalstīt drīzāk tos,
kuri prata vairāk solīt dažādus labumus, īpaši nerūpējoties par savu solījumu
pamatotību. Ne vienmēr no viņiem to arī prasīja.

Sarežģītajā iekšpolitiskajā situācijā Ministru Prezidents Kārlis Ulmanis 1934.
gada 15. maijā, pārtrauca Saeimas un politisko partiju darbību un faktiski
pārņēma vienpersonisku varu valstī, pēc prezidenta Alberta Kvieša pilnvaru
termiņa beigām 1936. gadā, K.Ulmanis nekonstitucionāli pārņēma gan valsts, gan
valdības vadītāja pilnvaras.

Dažu Saeimas partiju nekonstruktīvā darbība deva iespēju K.Ulmanim organizēt
valsts apvērsumu. Viens no šķēršļiem, kas ierobežoja K.Ulmaņa iespējas sagrābt
valstī varu, bija tas, ka viņš nebija ne Valsts (tas bija A.Kviesis), ne
Ministru prezidents (Ādolfs Bļodnieks). Lai apvērsums būtu sekmīgs, bija
nepieciešams nodrošināt legālu kontroli pār izpildvaru, lai pēc tam tajā ieceltu
savus atbalstītājus. Tātad jebkuriem līdzekļiem bija jāgāž Ā.Bļodnieka valdība.
Iespējams K.Ulmanim tas nebūtu izdevies, ja valdības gāšanu nebūtu atbalstījusi
LSDSP, kura tajā brīdī Saeimā bija lielākā frakcija un uzskatīja Ā.Bļodnieku par
galēji labēju reakcionāru, kāds ne viņš, ne viņa valdība patiesībā nemaz nebija.
K.Ulmani un Zemnieku Savienību nemulsināja arī fakts, ka Ā.Bļodnieks pats bija
no Zemnieku Savienības. Tātad Zemnieku Savienība gāza pati savu valdību. Pēc šīs
valdības krišanas Valsts prezidents A.Kviesis piedāvāja LSDSP ņemt valdības
grožus savās rokās, no kā tā, tāpat kā vienmēr, atteicās, tādējādi ļaujot
K.Ulmanim sagrābt varu.[nepieciešama atsauce]

1938. gada septembrī Latvija atteicās no Tautu Savienības izvirzītajiem valstu
kolektīvās drošības principiem un pieņēma likumu par neitralitāti. Jau 1939.
gada 28. martā Latvija saņēma PSRS vēstījumu par militāra spēka pielietošanas
iespēju, ja Latvija tuvināsies Vācijai. K.Ulmanis neveica nekādas aktīvas
darbības, lai aizstāvētu Latvijas neatkarību kaut vai Baltijas Antantes
ietvaros. 1939. gada oktobrī tika noslēgts Savstarpējās palīdzības pakts starp
Latviju un PSRS, kas ļāva padomju karaspēkam izvietot daudzas militārās bāzes
Latvijas teritorijā. Tās tika izvietotas pārsvarā gar Kurzemes rietumu daļu, lai
bloķētu palīdzības piegādi Latvijai. Pretošanās šādā izolētā situācijā būtu
diezgan pašnāvnieciska. Pēc PSRS valdības iesniegtā ultimāta saņemšanas 1940.
gada 16. jūnijā, K.Ulmanis izvēlējās kapitulēt. Savā radiorunā 17. jūnija vakarā
K.Ulmanis neatklāja tautai patiesību par PSRS patiesajiem mērķiem, tai iesūtot
savas armijas daļas Latvijā, lai gan pats tos labi izprata. Tā vietā viņš
joprojām atkārtoja jau agrāk savas daudzkārt lietotās standarta frāzes par
draudzīgajām attiecībām ar PSRS, kas latviešu tautu līdz pat pēdējam brīdim tā
arī atstāja pilnīgā neziņā, kas īstenībā notiek.[nepieciešama atsauce] Pastāv
uzskats, ka K.Ulmanim šķita, ka krievu tautu un Krievijas politiku labi saprot
un tādējādi uzskatīja, ka mācēs veikt politisko manevrēšanu autonomijas
saglabāšanai. Taču, kā apliecina notikumu gaita, viņš nepārzināja komunistus un
komunistu politisko domāšanu.

Pāris nākamo mēnešu laikā Latvijas neatkarība tika pilnībā iznīcināta, un valsts
tika pievienota PSRS kā LPSR.

1940. gada 17. jūnijā PSRS karaspēks, izmantojot Molotova—Ribentropa pakta
slepenajos protokolos paredzētos nosacījumus, iegāja Latvijas teritorijā. Līdz
ar to PSRS bija pārkāpusi ar Latviju parakstītos starpvalstu līgumus, tostarp
Latvijas—Krievijas 1920. gada miera līgumu un Latvijas—Krievijas 1932. gada
neuzbrukšanas līgumu. Mūsdienās notiek politiskas diskusijas starp Latviju (kopā
ar citām Baltijas valstīm) un Krieviju par šo faktu juridisko traktējumu.

Pēc dažām dienām, 20. jūnijā, pēc PSRS prasībām tika izveidota propadomju režīma
marionešu valdība profesora Augusta Kirhenšteina vadībā. Viens no pirmajiem šīs
valdības darbiem bija pastāvējušo sabiedrisko un politisko organizāciju
aizliegšana un likvidēšana. Netika skartas tikai dažas komunistu
organizācijas.[nepieciešama atsauce]

Saskaņā ar Maskavā 4. jūlijā pieņemto lēmumu, 14. un 15. jūlijā notika t.s.
Tautas Saeimas vēlēšanas. Pie vēlēšanām tika pielaists tikai varas iestāžu
izveidotais un vienīgi atļautais Darba tautas bloks. Vēlēšanu norisi kontrolēja
Maskavas sūtnis Andrejs Višinskis. Atis Ķeniņš mēģināja „Tautas saeimas”
vēlēšanām pieteikt alternatīvu Demokrātiskā bloka sarakstu, par ko viņu
apcietināja un tiesāja pēc KPFSR Kriminālkodeksa 58-14,10. panta par labējo
partiju organizēšanu Saeimas vēlēšanās, aģitēšanu un pilsoņu parakstu vākšanu.
5. augustā — PSRS Augstākās padomes sēde Maskavā formāli apmierināja Latvijas
Tautas Saeimas delegācijas „lūgumu” uzņemt Latviju „brālīgajā PSRS tautu saimē”.
Savienības Līgums tomēr noslēgts netika.

Vēl pirms Latvijas pievienošanas PSRS, padomju varas iestādes izvērsa plašu
terora kampaņu. Tika arestēti, pratināti un izvesti uz Krieviju daudzi Latvijas
sabiedrības elites pārstāvji, ieskaitot Kārli Ulmani. Daudzi bijušie Latvijas
valdības ministri tika sodīti ar nāvi — Ludvigs Adamovičs, Jūlijs Auškāps, Hugo
Celmiņš, Vilis Gulbis, Jānis Kauliņš, Gotfrīds Mīlbergs, Marģers Skujenieks un
citi. Plaša deportācija tika veikta 1941. gada 14. jūnijā, kad, lielākoties uz
Krievijas austrumu apgabaliem, tika izvesti vairāk nekā 15 000 Latvijas pilsoņu.

Dažu mēnešu laikā tautas saimniecībā pastiprinājās krīze. Tā jau 23. jūlijā tika
ieviesta preču normēšana, bet 25. novembrī lata vietā apgrozībā tika ieviests
padomju rublis attiecībā 1:1, lai gan vēl īsi pirms PSRS iebrukuma šī attiecība
bija 1 lats = 10 rubļu. Arī rūpniecības uzņēmumi tika pārveidoti atbilstoši PSRS
modelim — konkurences un peļņas vietā par galveno darba motivējošo līdzekli
tagad kļuva sociālistiskā sacensība. Tika uzsākta arī agrārā reforma — zemes
pārdale par labu bezzemniekiem un sīkgruntniekiem. Zemnieku saimniecību
likvidēšana un piespiedu kolektivizācija, t.i., pāreja uz kolhozu sistēmu sākās
tikai pēc kara.

Otrā pasaules kara darbība Latvijā sākās 1941. gada 22. jūnijā ar Vācijas kara
aviācijas uzlidojumiem Liepājas, Jelgavas un Ventspils kara lidlaukiem un ostām,
bet pilnīgu Latvijas okupāciju Vācijas armija pabeidza 8. jūlijā. Iekaroto
teritoriju pārvaldei Trešais reihs izveidoja sazarotu pārvaldes struktūru. Tās
galvgalī bija Okupēto austrumu apgabalu ministrija (vāciski: Reichministerium
für die besetzten Ostgebiete) reihsleitera Alfrēda Rozenberga vadībā. Latvija,
līdz ar pārējām Baltijas valstīm, Baltkrieviju un Polijas austrumu daļu tika
iekļautas vienā no šīs ministrijas struktūrvienībām — reihskomisariatā Ostlande
(vāciski: Reichskommissariat Ostland), kuru pārvaldīja reihskomisārs Hinrihs
Loze (Hinrich Lohse). Okupētajām valstīm tika piešķirts ģenerālapgabalu
(vāciski: Generalbezirk) statuss. Saskaņā ar šo shēmu Latvijas ģenerālapgabalu
pārvaldīja ģenerālkomisārs Oto Heinrihs Drekslers. Tas dalījās vēl sīkākās
struktūrvienībās — novadu komisariātos, kuri tālāk sadalījās apriņķos un
pagastos. Vācu pārvaldes un represīvās iestādes noteica praktiski visus Latvijas
dzīves būtiskos jautājumus, lai gan civilās pārvaldes struktūras zemākajos
līmeņos tika pieļauta arī Latvijas vietējo iedzīvotāju iesaistīšana.

1943. gada sākumā, saasinoties stāvoklim frontē, tika dibināts Latviešu SS
brīvprātīgo leģions, kurā, pretēji nosaukumam, karotājus mobilizēja.
Mobilizāciju atviegloja pirms kara veiktās PSRS represijas pret iedzīvotājiem.
Par leģiona ģenerālinspektoru tika iecelts ģenerālis Rūdolfs Bangerskis, viņam
nebija tiesību leģionam dot tiešas pavēles — tā bija vācu komandieru
prerogatīva.

Latvijā vācu okupācijas laikā tika izveidota plaša represīvā sistēma, kas tika
izvērsta jau no pirmajām okupācijas dienām. Galveno lomu šajā jomā spēlēja vācu
Drošības policija un Drošības dienests. Tika iesākta geto, koncentrācijas
nometņu un cietumu sistēmas izveidošana. Latvijas pilsoņi — ebreji, kuri
apdzīvoja valsti daudzus gadsimtus, tika gandrīz pilnīgi iznīcināti. Šajos
noziegumos piedalījās arī latviešu daļas, no kurām lielākā bija tā saucamā Arāja
komanda.

1944. gada 17. martā 189 prominenti Latvijas pilsoņi parakstīja Latvijas
Centrālās Padomes memorandu, prasot atjaunot Latvijas Republikas suverenitāti.
Vācu okupācijas noslēgumā, kad no 1944. gada jūlija līdz 1945. gada maijam
Latvijas teritorijā atkal norisinājās smagas kaujas starp divu lielvalstu
armijām, Trešā reiha vadība sāka solīt pēc kara Latvijai piešķirt zināmu
autonomiju. Pēdējais solis šajā virzienā bija Latvijas Nacionālās padomes
sasaukšana Potsdamā 1945. gada 20. februārī, kura ievēlēja Latvijas Nacionālo
komiteju (LNK), par kuras vadītāju iecēla leģiona ģenerālinspektoru Rūdolfu
Bangerski. LNK praktiskā loma aprobežojās galvenokārt ar palīdzības sniegšanu
bēgļiem.

Drīz pēc Vācijas kapitulēšanas 1945. gada 9. maijā visa Latvijas teritorija
nokļuva PSRS kontrolē, kas ilga līdz valsts neatkarības atjaunošanai 1990. gada
4. maijā. Mūsdienās Latvijas historiogrāfijā šo periodu sauc par atkārtoto
padomju okupāciju. Tas tā ir atzīts arī ASV un Rietumeiropā, lai gan Krievija
pret šādu traktējumu iebilst.

Pēc padomju armijas atkātotā iebrukuma vairāki tūkstoši latviešu uzsāka bruņotu
pretošanos okupācijas varai. Nacionālo partizānu cīņas ilga līdz 1959. gadam,
bet pēdējais mežabrālis Jānis Pīnups legalizējās tikai 1995. gadā.

Tūlīt pēc kara sākās Latvijas administratīvi teritoriālā pārveide, to pielāgojot
PSRS pastāvošajai sistēmai un izveidojot ciemu padomes pagastu vietā un rajonus
apriņķu vietā. Zemniekus piespieda stāties kolhozos. Padomju varai nepatīkamas
informācijas izplatīšanās ierobežošanai 1947. gadā tika ieslēgti
radiotraucētāji, kuri neļāva klausīties ārzemju radiostacijas. Tomēr, lai
parādītu sociālisma rūpes par latviešu kultūru, dāsni tika atbalstīti
Dziesmusvētki. 1948. gadā pirmoreiz svētkos piedalījās arī deju kolektīvi. Visās
dzīves jomās galvenā loma bija Latvijas Komunistiskajai partijai un tajā pēc
„demokrātiskā centrālisma” principa vara bija koncentrēta augstākajā institūcijā
— Centrālajā komitejā (LKP CK). Taču arī tās patstāvība bija ierobežota,
svarīgākos lēmumus pieņēma PSKP CK funkcionāri Maskavā, faktiski PSKP CK
politbirojs.

Padomju režīms tūlīt pēc kara un arī tālākajos gados izvērsa masveida
represijas. 1949. gada marta deportācijās uz Sibīriju izsūtīja 42 133 Latvijas
iedzīvotāju. Pēc dažādu ekspertu vērtējuma kopējais padomju režīma politiski
represēto Latvijas iedzīvotāju skaits no 1940. līdz 1953. gadam lēšams 140 000 —
190 000 cilvēku robežās, vai pat vairāk, līdz 240 000.

Tautsaimniecībā tika ieviesta centralizētās plānošanas ekonomika, kuras pamatā
bija centralizēti piecgadu plāni, sadalīti gada plānos, kuru izpilde bija
obligāta. Plānos tika izmantotas daudzas Latvijas priekšrocības — attīstīta
infrastruktūra, vēl kopš 19. gadsimta plaša rūpnieciskā bāze, ērtas ostas,
kvalificēts darbaspēks. Tādēļ padomju plāni Latvijā paredzēja paātrinātu
rūpniecības attīstību. Tiesa, vēl pirmā padomju okupācijas gada politisko
represiju laikā, kara gados un represiju turpinājumā pēc kara, liela daļa
speciālistu dažādās jomās bija zaudēti. Daļa no viņiem, lai izvairītos no
represijām, devās emigrācijā uz Rietumvalstīm. Tādēļ, kā arī Latvijas nelielā
iedzīvotāju dabiskā pieauguma dēļ, vietējā darbaspēka un speciālistu skaits bija
neatbilstošs ambiciozajiem rūpniecības attīstības plāniem. Lai tos mēģinātu
aizvietot un turpmāk attīstītu ekonomiku, PSRS un arī vietējā vadība veicināja
masveida darbaspēka ieplūšanu no citām republikām, it īpaši no Krievijas un
Baltkrievijas. Iebraucējiem bija priekšroka dzīvokļu iegūšanā. Maskavai
paklausīgā LPSR valdība, it īpaši pēc nacionālkomunistu (Eduards Berklavs, Pauls
Dzērve, Voldemārs Kalpiņš, Indriķis Pinksis, Vilis Krūmiņš u.c.) pretdarbības
sagraušanas piecdesmito gadu beigās, patstāvīgi aicināja un pat mērķtiecīgi
vervēja darbaspēku.[nepieciešama atsauce] Hruščova atkušņa laikā aizliedza
svinēt Līgo svētkus. Bija aizliegts svinēt Ziemassvētkus utt. Attiecīgi notika
mācību grāmatu pārrakstīšana un izglītības sistēmas veidošana.

Maskavas funkcionāri neuzticējās vietējiem iedzīvotājiem, stingri kontrolējot un
ierobežojot to iespējas izvirzīties augstākos valsts vai tautsaimniecības
amatos. Valdošajos amatos tika iecelti krievi vai Krievijas latvieši, kuri bija
daļēji pārkrievojušies, tāpēc lietvedība tika veikta krieviski vai labākā
gadījumā dublēta. Pat Maskavai uzticīgais LPSR LKP CK pirmais sekretārs Jānis
Kalnbērziņš 1953. gadā atzina, ka LPSR vadošos amatos vairākums cilvēku neprot
latviešu valodu un slikti pazīst vietējos apstākļus. Darbojās masu informācijas
līdzekļu cenzūra. Tika arī aizliegta periodika un grāmatas, kas bija izdotas
pirms 1940. gada.

Latvijas tautsaimniecība, īstenojot PSRS pieņemto industrializācijas un
lauksaimniecības kolektivizācijas politiku, līdz sešdesmito gadu beigām, lai arī
pretrunīgi, salīdzinot ar citām PSRS republikām, samērā veiksmīgi attīstījās,
tomēr atpalicība no Rietumvalstīm saglabājās, it īpaši, runājot par Latvijas
attīstības kvalitāti (apkārtējās vides aizsardzība, dzīves kvalitāte u.c.). Lai
cilvēki nevarētu novērtēt reālo stāvokli tika slāpētas rietumu radiostacijas.

Taču septiņdesmitajos un it īpaši astoņdesmitajos gados arvien skaidrāk sāka
izpausties ekonomikas stagnācijas pazīmes, saimnieciskajā apritē palielinājās
deficīts gan izejvielu, gan starpnozaru produkcijas, gan arī gala produktu, tai
skaitā plaša patēriņa preču jomā, kritās iedzīvotāju dzīves līmenis. Bija
aizliegts prasīt latviešu valodas zināšanas medicīnas, izglītības un
apkalpojošās sfēras darbiniekiem. Tomēr neskatoties iedzīvotāju pieaugošo
neapmierinātību ar ekonomiskajām un sociālajām problēmām, PSRS un līdz ar to arī
Latvijas PSR un citu padomju republiku vadības vilcinājās ar reformu uzsākšanu.
Parādās preču iegādes taloni.

Nākot pie varas jaunai PSKP ideologu un politiķu paaudzei Mihaila Gorbačova
vadībā, daļējas reformas gan tika uzsāktas. To būtību atspoguļoja tādi jēdzieni,
kā Glasnostj (Atklātība) un Perestroika (Pārbūve). Reformas bij domātas PSRS
ekonomikas uzlabošanai palielinot uzņēmumu patstāvību un pieļaujot privātu
uzņēmumu („kooperatīvu”) rašanos, kas bija pirmie kapitālisma iedīgļi PSRS
ekonomikā. Tomēr tās nebija virzītas uz principiālo sociālistiskās
plānsaimniecības sistēmas nomaiņu.

Latvijas neatkarības atgūšanu veicināja virkne apstākļu un notikumu PSRS un
Latvijā astoņdesmito gadu otrajā pusē. To loģiskā ķēde aizsākās līdz ar M.
Gorbačova veiktajām reformām pēc viņa kļūšanas par PSKP ģenerālsekretāru 1985.
gada aprīlī. Jau pašā šīs politikas īstenošanas sākumā, tā vērsās pret paša M.
Gorbačova politisko nostāju citās jomās — PSRS un sociālisma sistēmas
saglabāšanu, kaut arī liberalizētā veidā (sociālisms ar cilvēka seju). Tā 1986.
gada septembrī PSRS un ASV sabiedrisko pārstāvju Čatokvas konferencē Jūrmalā,
ASV pārstāvji atklāti paziņoja, ka tās nekad nav atzinušas un neatzīst 1940.
gadā notikušo Latvijas inkorporāciju PSRS sastāvā.

Agrāk stingri aizliegti pasākumi Latvijā sāka noritēt viens pēc otra. Tā, 1986.
gadā tika izveidota cilvēktiesību aizstāvības grupa „Helsinki-86”. Šī grupa
1987. gada 14. jūnijā — 1941. gada deportāciju gadadienā, noorganizēja ziedu
nolikšanu pie Brīvības pieminekļa. Tā paša gada 23. augustā arī pie Brīvības
pieminekļa notika protesta mītiņš sakarā ar Molotova — Ribentropa pakta
parakstīšanas gadadienu. Drīz tika atļauta publiska Jāņu
svinēšana.[nepieciešama atsauce]

Zīmīgs notikums bija arī Latvijas Rakstnieku savienības valdes paplašinātais
plēnums 1988. gada 1. — 2. jūnijā, kur pirmo reizi tika atklāti izteikti
apgalvojumi, ka sakarā ar nekontrolēto imigrāciju, latviešu valodas
ierobežošanu, apkārtējās vides piesārņošanu, deformēto rūpniecības attīstību un
citiem iemesliem Latvijas demogrāfiskā situācija kļuvusi dramatiska. Lielu
rezonansi izraisīja pazīstamā politiskā komentētāja Mavrika Vulfsona paziņojums,
ka Latvijā 1940. gadā notikusi nevis sociālistiskā revolūcija, kā to traktēja
oficiālā vēsture, bet gan neatkarīgas valsts okupācija no PSRS puses. Dažus
mēnešus vēlāk — 1988. gada 8. — 9. oktobrī tika nodibināta Latvijas Tautas
fronte (LTF), kas kļuva par noteicošo politisko spēku Latvijā, kurš saliedēja
lielāko sabiedrības daļu neatkarības atgūšanai. Par LTF pirmo priekšsēdētāju
tika ievēlēts žurnālists Dainis Īvāns. Kā opozīcija LTF, 1989. gada 7. janvārī
tika nodibināta Internacionālā Darbaļaužu fronte (Interfronte), kas iestājās par
Latvijas attīstību PSRS sastāvā, kā arī par sociālisma saglabāšanu un
nostiprināšanu. Par Interfrontes vadītājiem kļuva Igors Lopatins un Anatolijs
Aleksejevs. Politiskie spēki, kuri iestājās par Latvijas neatkarības
atjaunošanu, nebija monolīti — līdztekus LTF izveidojās arī Latvijas Nacionālā
Neatkarības Kustība (LNNK), savu darbību turpināja arī „Helsinki-86”, 1989. gada
decembrī sāka veidoties Pilsoņu kongress u. c.

50 gadus pēc Molotova — Rībentropa pakta parakstīšanas 1989. gada 23. augustā
notika Baltijas ceļa akcija, ko organizēja LTF kopā ar Igaunijas Tautas fronti
un Lietuvas kustību „Sajūdis”. Apmēram 2 miljoni cilvēku sadevušies rokās
veidoja gandrīz 600km garu dzīvo ķēdi, kas savienoja Baltijas valstu
galvaspilsētas.

Pēc politisko partiju, sabiedrisko organizāciju un kustību politiskās
noslāņošanās dalīšanās notika arī LPSR Augstākajā padomē. Tās sēdē 1989. gada
27. jūlijā šī šķelšanās vēl neizpaudās un samērā vienprātīgi tika pieņemts
likumprojekts Par Latvijas PSR ekonomisko patstāvību. Taču 1990. gada marta un
aprīļa vēlēšanās, kurās piedalījās 81,3% no balsstiesīgajiem, ievēlētajā
Augstākajā padomē jau bija izveidojušās divas politisko partiju grupas. Viena
iestājās par Latvijas neatkarību un tirgus reformām, apvienojoties ap LTF
frakciju (134 deputāti no 201), bet otra grupa, kurā galveno lomu spēlēja
„Līdztiesība” (57 deputāti), iestājās par sociālismu un dalību PSRS. 1990. gada
aprīlī šķelšanās notika arī Latvijas komunistiskajā partijā un tā sadalījās
divās daļās. Lielākā daļa palika PSKP sastāvā, un par tās pirmo sekretāru
ievēlēja Alfrēdu Rubiku, bet otra daļa pārtapa par Latvijas Neatkarīgo
komunistisko partiju (nacionālkomunisti), un par tās vadītāju kļuva Ivars
Ķezbers.

Augstākās Padomes pirmajā sesijā 1990. gada 4. maijā notika LTF frakcijas
ierosinātais balsojums par deklarācijas par Latvijas Republikas neatkarības
atjaunošanu pieņemšanu. Lai likumdevēji deklarāciju atbalstītu, bija
nepieciešams 2/3 no deputātu skaita atbalsts jeb 132 balsis. Balsošanā
„Līdztiesība” un tās sabiedrotie nepiedalījās, jo bija atstājusi sēžu zāli. Par
Deklarāciju nobalsoja 138 deputāti, 1 atturējās un tā tika pieņemta. Kaut arī
Neatkarības deklarācijas pieņemšana vēl nenozīmēja, ka Latvijas Republika tiešām
ir neatkarīga, tomēr līdz ar to sākās valsts atjaunošanas periods. Jau 14. maijā
M. Gorbačovs parakstīja dekrētu, kurā Latvijas, tāpat kā Igaunijas un Lietuvas
deklarācijas tika pasludinātas par neatbilstošām PSRS konstitūcijai un citiem
PSRS likumiem. Līdz ar to arvien vairāk saasinājās politisko spēku par un pret
Latvijas neatkarību konfrontācija.

Dažas dienas pēc Neatkarības deklarācijas pieņemšanas — 1990. gada 7. maijā, —
Augstākā padomes sēdē par Ministru prezidentu ievēlēja vienu no LTF līderiem —
Ivaru Godmani un uzdeva viņam sastādīt valdību. Šajā sēdē I.Godmanis izklāstīja
arī savu redzējumu par galvenajiem jaunās valdības darbības mērķiem un
virzieniem. Tie bija: attiecību noregulēšana ar Krieviju, sadarbība ar pārejām
Baltijas valstīm un citām bijušās PSRS republikām, republikas īpašuma
saglabāšana, tirgus ekonomikas attīstīšana u.c. Šīs I.Godmaņa tēzes kļuva par
pamatu jaunizveidotās valdības politikai vairāku nākamo gadu laikā.

Jāatzīmē, ka ne visi I.Godmaņa valdības sākotnēji plāni īstenojās dzīvē. Tā
Latvijas "finlandizācijas" modelis, ko I.Godmanis bija piedāvājis, praksē
nerealizējās. Tā vietā arvien ciešāka politiskā un ekonomiskā sadarbība izvērsās
starp Baltijas valstīm, kā arī ar Rietumvalstīm, it īpaši Skandināviju. Tāpat
neveiksmīgs izrādījās decentralizētais privatizācijas modelis, kad atbildība par
valsts un pašvaldību īpašuma privatizāciju tika uzticēta nozaru ministrijām un
pašvaldībām. Uz vairākiem gadiem tika aizkavēta privatizācija, bet valsts
mēģinājumi dažādiem līdzekļiem atbalstīt krīzē nonākušos uzņēmumus, nedeva
cerētos rezultātus. Joprojām saglabājoties faktiskai ekonomiskai atkarībai no
PSRS, Latvijas Republikā turpināja pasliktināties vispārējā ekonomiskā
situācija, kritās arī iedzīvotāju dzīves līmenis.

1990. gada otrajā pusē Latvijā tika uzsāktas ekonomiskās reformas. Kā viens no
pirmajiem stratēģisku reformu pasākumiem bija agrārā reforma, ko ievadīja LR
Augstākās padomes lēmums „Par agrāro reformu Latvijas Republikā”. Drīz pēc tam
(1990. gada 31. jūlijā) tika pieņemts Augstākās padomes lēmums par neatkarīgas
Latvijas Bankas izveidošanu, bet 1990. gada 3. augustā tika pieņemts lēmums par
valdības tautsaimniecības attīstības programmu. Tomēr līdz pat 1992. gada
pavasarim, kad joprojām apgrozībā vēl bija PSRS naudas vienība rublis, valstī
saglabājās ļoti augsta inflācija.

1991. gada janvārī notika mēģinājums militāri atjaunot PSRS jurisdikciju
neatkarību pasludinājušajās Baltijas valstīs. 1. janvārī OMON specvienība ieņēma
Preses namu un pārtrauca Latvijas neatkarību atbalstošo izdevumu drukāšanu, 7.
janvārī PSRS Aizsardzības ministrs izdeva pavēli nosūtīt uz Baltiju desanta
karaspēka vienības. Interfronte pieprasīja Ivara Godmaņa valdības atkāpšanos,
Tautas fronte izsludināja Vislatvijas manifestāciju valdības atbalstam 13.
janvārī. Pēc PSRS karaspēka uzbrukuma Viļņas Televīzijas torņa aizstāvjiem 1991.
gada 13. janvārī Latvijas Republikas Augstākā Padome pieņēma lēmumu „Par
Latvijas Republikas Augstākās Padomes aizsardzības štāba izveidošanu” un Latvijā
sākās Barikāžu laiks. Vecrīgā un citviet tika uzceltas barikādes pārvaldes un
telekomunikāciju iestāžu aizsardzībai. 14. janvārī OMON iebruka Vecmīlgrāvja
milicijas nodaļā, 15. janvārī Minskas IeM augstākās skolas Rīgas filiālē, bet
20. janvārī ieņēma Iekšlietu ministrijas ēku. Aizstāvot to, divi milicijas
darbinieki gāja bojā, vairāki ministrijas darbinieki tika ievainoti, gāja bojā
arī divi kinooperatori un viens garāmgājējs.

Barikāžu laiks deva spēcīgu impulsu Latvijas iedzīvotāju apņēmībai panākt valsts
neatkarības pilnīgu atjaunošanu. 1991. gada 3. marta aptaujā piedalījās 87,6%
Latvijas balsstiesīgo iedzīvotāju, no kuriem par demokrātisku un valstiski
neatkarīgu Latvijas Republiku nobalsoja 73,7% , bet pret 24,7% iedzīvotāju. Tā
rezultātā 1991. gada 18. martā Dānijas valdība parakstīja protokolu par
sadarbību starp Dānijas Karalisti un Latvijas Republiku, kurā apstiprināja
Latvijas atzīšanu par neatkarīgu valsti, pagaidām gan neatjaunojot oficiālas
diplomātiskās attiecības

Pēdējais PSRS mēģinājums militāri pakļaut Latviju notika 1991. gada Maskavas
Augusta puča laikā. Rīgas ielās patrulēja padomju bruņumašīnas, bet Latvijas
Republikas Augstākā Padome 21. augustā pieņēma „Latvijas Republikas
Konstitucionālo likumu par Latvijas Republikas valstisko statusu”, kas atjaunoja
Latvijas Republikas 1920. gada Satversmes pilnu darbību un atcēla 1990. gada 4.
maija Deklarācijā noteikto pārejas periodu Latvijas valsts varas atjaunošanai de
facto. 1991. gada 22. augustā Islandes valdība atzina Latvijas neatkarības
atjaunošanu, bet 24. augustā Dānija oficiāli paziņoja, ka ir gatava atjaunot
diplomātiskās attiecības ar Latviju. 27. augustā Eiropas Kopienas dalībvalstis
pieņēma Deklarāciju par Baltijas valstīm, uzsverot, ka EK dalībvalstis
konsekventi uzskata demokrātiski ievēlēto Latvijas parlamentu un valdību par
likumīgu Latvijas tautas pārstāvjiem. 24. augustā Krievijas PFSR prezidents
Boriss Jeļcins parakstīja dekrētu „Par Latvijas Republikas valstiskās
neatkarības atzīšanu”, 2. septembrī ASV paziņoja par gatavību atjaunot
diplomātiskās attiecības ar Latviju. 6. septembrī beidzot arī PSRS Valsts padome
pieņēma lēmumu par Latvijas Republikas neatkarības atzīšanu. 17. septembrī
Latvija kļuva par pilntiesīgu Apvienoto Nāciju Organizācijas locekli.

Pēc neatkarības atgūšanas Latvijā tika veiktas radikālas saimnieciskas reformas
ar brīvā tirgus principu ieviešanu un valsts uzņēmumu privatizāciju. Eksporta
iespēju samazināšanās un orientēšanās uz tranzīta un banku pakalpojumiem
deformēja Latvijas ekonomiku. Iekšzemes kopprodukts uz vienu iedzīvotāju
palielinājās lēni, 1999. gadā sasniedzot tikai 25% no vidējā ES līmeņa. Tomēr
zemās darba algas un samērā labi izglītotais darbaspēks piesaistīja prāvas
ārzemju investīcijas.

1992. gada 7. maijā apgrozībā tika ieviests Latvijas rublis, bet no 1992. gada
20. jūlija tas kļuva par vienīgo oficiālo maksāšanas līdzekli, bet, sākot ar
1993. gada 5. martu, arī Latvijas rublis tika aizstāts ar pastāvīgu nacionālo
valūtu — latu. Liela nozīme cīņā ar saimniecisko krīzi, bet vēlāk ekonomiskās
attīstības veicināšanā bija starptautiskajām institūcijām. Tā Latvija 1992. gada
19. maijā oficiāli kļuva par Starptautiskā Valūtas fonda (SVF) dalībnieci, bet
no tā paša gada 11. augusta Starptautiskās Rekonstrukcijas un Attīstības bankas
(Pasaules Bankas) dalībvalsts. Vēlēšanos iestāties Eiropas Savienībā (ES)
Latvija oficiāli izteica 1995. gada 27. oktobrī, iesniedzot pieteikumu Spānijai
— tajā laikā ES prezidējošajai valstij.

Sākot ar 1993. gadu, ekonomiskā situācija Latvijā sāka stabilizēties, iekšzemes
kopprodukts vairs nesamazinājās, inflācija bija būtiski kritusies, valsts
budžets tika noslēgts ar minimālu deficītu. Augstāko padomi pēc 1993. gada 5.-6.
jūnijā notikušajām vēlēšanām nomainīja 5. Saeima, bet I.Godmaņa valdības vietā
stājās Valda Birkava vadītā centriski labējā valdība. Tās pamatu veidoja
savienība „Latvijas ceļš”, kura vēlēšanu rezultātā bija ieguvusi 36 deputātu
vietas Saeimā. V.Birkava valdība aktīvi turpināja iepriekšējās valdības uzsākto
reformu ceļu, galveno uzsvaru liekot uz privatizāciju, brīva tirgus un
konkurences ieviešanu, kā arī likumdošanas sakārtošanu.

Deviņdesmito gadu vidū Latvija pārdzīvoja smagu finanšu un banku krīzi. Arī
iekšpolitikā situācija bija saasinājusies sakarā ar 1994. gada 21. jūnijā
pieņemto Pilsonības likumu un tajā iekļautajām normām par naturalizācijas
kārtību un kvotām. Tas gan tika vairākkārt labots, līdz galīgajā variantā šis
likums tika pieņemts un izsludināts 1994. gada 11. augustā. Naturalizācijas
process tika uzsākts 1995. gada 1. februārī. Taču arī turpmākajos gados
pilsonības, naturalizācijas un valodas lietošanas un mācīšanas jautājumi
joprojām palika vieni no aktuālākajiem diskusiju tematiem sabiedrībā. 1998. gada
22. jūnijā Saeimā tika pieņemti grozījumi Pilsonības likumā, kas atviegloja
nepilsoņu naturalizāciju. 1998. gada 3. oktobrī notika tautas nobalsošana par
grozījumu atcelšanu Pilsonības likumā, kurā ar 52,5% pret un 44,9% par balsīm
grozījumi tomēr tika apstiprināti.

2003. gada 20. septembrī Latvijā notika referendums par dalību ES, kurā
piedalījās 71,5% vēlētāju, no tiem par balsoja 67,0%, pret 32,3%. 2004. gada 29.
martā Latvija pievienojās NATO un 2004. gada 1. maijā kļuva par Eiropas
Savienības dalībvalsti.

Septiņus gadus (2000 — 2007) Latvijā bija visaugstākie iekšzemes kopprodukta
(IKP) pieauguma tempi Eiropā, sasniedzot rekordaugsto 12,2% IKP pieaugumu 2006.
gadā.

Sakarā ar valsts tekošā konta deficītu un nesabalansētu saimniecisko struktūru
Latvijas ekonomika kļuva nestabila un globālās finanšu krīzes sākšanās 2007.
gadā noveda pie IKP samazināšanās par 4,6% 2008. gadā, 17,8% 2009. gadā un 0,2%
2010. gadā, kas bija viena no straujākajām recesijām pasaulē. Lai novērstu
valsts maksātnespēju, 2008. gada decembrī Latvijas valdība pēc pozitīva Saeimas
balsojuma parakstīja vienošanos ar EK, SVF, Pasaules Banku, Eiropas
Rekonstrukcijas un attīstības banku un vairākām Eiropas Savienības (ES)
dalībvalstīm par starptautisku aizņēmuma programmu. Saskaņā ar vienošanos
Latvijai trīs gados (līdz 2011. gada beigām) pieejams 7,5 miljardu eiro liels
aizdevums ekonomikas stabilizācijai un izaugsmes atjaunošanai, paredzot turpināt
stingru fiskālo politiku un veikt strukturālās reformas.

Līdz 2011. gada vidum Latvija no plānotā kopējā aizdevuma saņēma 4,4 miljardus
eiro, no kuriem ~49% tika izlietoti valsts budžeta deficīta un valsts budžeta
aizdevuma finansēšanai, 38,5% valsts parāda atmaksai, ~10% finanšu sektora
stabilizācijai, bet 2,5% Parex bankas maksātnespējas novēršanai.

Krīzes laikā atgūtā Latvijas ražotāju konkurētspēja un pieprasījuma pieaugums
ārvalstu tirgos 2010. gadā izraisīja preču eksporta pieaugumu par 30% un
eksporta kopapjoms pārsniedza pirmskrīzes līmeni. Tā rezultātā 2010. gada otrajā
pusē Latvijā atjaunojās ekonomiskais pieaugums, tomēr tas līdz 2012. gadam bija
lēnāks nekā Igaunijā un Lietuvā. Latvijas ekonomikas ilgtermiņa attīstību
nopietni apdraud demogrāfiskās situācijas pasliktināšanās un pieaugošā
emigrācija.

Iestāšanās līgums ES Latvijai, tāpat kā citām jaunajām ES valstīm, paredzēja ES
kopējās valūtas eiro ieviešanu, tiklīdz būtu izpildīti visi ekonomiskie
nosacījumi (Māstrihtas kritēriji). 2005. gada 1. janvārī Latvijas Banka
piesaistīja latu eiro pēc kursa: 1 EUR = 0,702804 LVL. Kaut gan sākotnēji bija
paredzēts līdz 2008. gada 1. janvārim pāriet uz Eiropas vienoto valūtu eiro,
taču sakarā ar neatbilstību Māstrihtas kritērijiem un sekojošo finanšu un
pārvaldes krīzi (2008 — 2010), Latvijas pāreja uz eiro tika atlikta.

Galīgo lēmumu par Latvijas uzņemšanu eirozonā ES Ekonomisko un finanšu jautājumu
padome (ECOFIN) pieņēma 2013. gada 9. jūlijā. Eiro ieviešanas procedūra notika
2014. gada 1. janvārī pēc iepriekš pieņemta valdības plāna.



https://lv.wikipedia.org/wiki/Latvie%C5%A1u_valoda

Latviešu valoda ir dzimtā valoda apmēram 1,7 miljoniem cilvēku, galvenokārt
Latvijā, kur tā ir vienīgā valsts valoda. Lielākās latviešu valodas pratēju
kopienas ārpus Latvijas ir Īrijā, Austrālijā, ASV, Zviedrijā, Lielbritānijā,
Vācijā, Brazīlijā, Krievijā. Latviešu valoda pieder indoeiropiešu valodu saimes
baltu valodu grupai. Senākie rakstu paraugi latviešu valodā — baznīcas dziesmu
tulkojumi Vidzemes dialektā — ir no 1530. gada.

Latviešu valodai ir trīs pamatdialekti, ko var sīkāk iedalīt atsevišķās
izloksnēs. Lībiskais (tāmnieku) dialekts iedalās Kurzemes un Vidzemes izloksnēs.
Vidus dialekts iedalās kursiskajās, zemgaliskajās un Vidzemes izloksnēs.
Augšzemnieku dialekts iedalās sēliskajās un nesēliskajās izloksnēs. Latviešu
literārās valodas pamatā ir vidus dialekts, bet latgaliešu rakstu valodas —
Latgales dienvidos runātās nesēliskās izloksnes.

Lībiskais dialekts ir viens no trim latviešu valodas dialektiem. Lībiešu valodai
bija lielāka ietekme uz latviešu valodas lībisko jeb tāmnieku dialekta
substrātu, nekā uz pārējiem latviešu valodas dialektiem Latvijā. Kurzemē vārdu
beigās tiek atmesti īsie patskaņi, bet garie patskaņi tiek saīsināti. Visos
skaitļos un dzimtēs tiek izmantoti vienas formas darbības vārdi. Cilvēku vārdi
abām dzimtēm tiek atvasināti ar galotnēm -els, -ans. Dialekts radies no līviem,
kas asimilējoties sāka runāt latviešu valodā, iekļaujot tajā arī līvu valodas
elementus.

Vidus dialekts ir viens no trim latviešu valodas dialektiem. Tas ir arī latviešu
literārās valodas pamatā. Šajā dialektā runā Vidzemes vidienē, sākot no
ziemeļrietumiem (Mazsalaca) līdz ziemeļaustrumiem (Valka), tad pāri Smiltenei,
Valmierai un Cēsīm virzienā uz Rīgu. Vidus dialektā runā arī Zemgales līdzenumā
un Kurzemē uz dienvidiem no Kuldīgas. Dialekts iedalās trīs izloksnēs —
Vidzemes, zemgaliskajā un kursiskajā.

Augšzemnieku dialekts ir viens no trim latviešu valodas dialektiem. Izplatīts
Latgalē, Sēlijā un Austrumvidzemē. Iedalās divās izloksnēs — latgaļu un sēļu.
Ziemeļaustrumu Vidzemē un Latgalē runāto izlokšņu pamatā ir seno latgaļu valoda.
Pārējās daļās to ir ietekmējusi senā sēļu valoda. 18. gadsimtā uz šī dialekta
Dienvidlatgales izlokšņu pamata izveidojās latgaliešu rakstu valoda.

Domājams, ka balti un to valoda no indoeiropiešu pirmvalodas atdalījusies ap
2000. g. p.m.ē., bet senlatviešu ciltis no senlietuviešu ciltīm nodalījās 5.—7.
gadsimtā. Kā nacionāla valoda izveidojās vairākus gadsimtus ilgā procesā no 4
baltu cilšu — kuršu, zemgaļu, latgaļu un sēļu — valodām, šīm sentautām zaudējot
cilts raksturlielumus un to locekļiem pārtopot par sociālu kārtu, pamazām zūdot
lielākajām atšķirībām starp to valodām. Konsolidēšanās process sākās 13.
gadsimtā, šīm ciltīm kristoties un nonākot vienotā politiskā, ekonomiskā un
reliģiskā telpā — Livonijā. Process paātrinājās 16. gadsimtā līdz ar rakstu
valodas pamatu izveidošanu un izplatīšanu, un ilga līdz 19. gadsimta sākumam
(kursenieki savu valodu saglabāja līdz pat 20. gadsimta otrajai pusei), kad ar
dzimtbūšanas atcelšanu (zemnieki tagad varēja pārvietoties ārpus sava pagasta
robežām, pārceļoties uz dzīvi citur) var jau runāt par latviešu kā mūsdienu
nācijas ar savu vienu valodu pastāvēšanu.

Latviešu rakstu valodas veidotāji 16.—18. gadsimtā bija vācbaltiešu garīdznieki,
kurus vadīja tīri praktiska vēlme — Reformācijas laikmetā padarīt latīniski
rakstītās reliģiska satura grāmatas pieejamas un saprotamas arī latviešu draudžu
locekļiem. Līdzīgi apsvērumi vadīja arī jezuītus, kas kopš 1582. gada darbojās
arī Latvijā. Arī Rīgas amatnieku lietvedības dokumentos ir atrodams pa kādam
ierakstam latviešu valodā, piemēram, Andrewes Bolman, musseneke dels (1522);
Pawel Pissick, yauns bralis tapis (1565), kuru valoda ir tuvākā vidus dialektam.
Pirmais zināmais latviešu valodā sarakstītais teksts ir kādā katoļu agendā, kas
iespiesta Leipcigā 1507. gadā. Tajā ir ar roku rakstīti latviešu tēvreizes
fragmenti, kam latviešu valodas vēsturē dots Gisberta tēvreizes nosaukums.
Lībekas Doma baznīcas dekāna J. Branda pierakstos ir norāde, ka 1525. gadā
Lībekā aizturēja kādu tirgotāju ar mucu, kura ir bijusi pilna ar grāmatām, arī
latviski tulkotais katķisms. Grāmatas bija paredzētas Lutera mācības
izplatīšanai Livonijā, bet katoliskā Lībekas rāte nolēmusi grāmatas sadedzināt.

Tādēļ pirmā saglabājusies grāmata ir 1585. gadā jezuītu priestera Ertmaņa
Tolgsdorfa tulkotais un Viļņā izdotais katoļu katķisms ar nosaukumu Kriscige
pammacischen no thems Papreksche Galwe gabblems Christites macibes. Prexskan
thems nemacigems vud iounems bernems (Kristīgā pamācīšana no tiem papriekš
galvas gabaliem Kristītās mācības. Priekš tiem nemācītiem un jauniem bērniem).
1588. gadā tika atvērta pirmā grāmatu spiestuve Rīgā, kuru vadīja Nikolajs
Mollīns, kurā tika izdota arī viena grāmata latviski — luterāņu katķisma otrais
izdevums.

Luterāņu mācītājs Georgs Mancelis (1593—1654) izveidoja vidus dialekta
ortogrāfijas pamatus un 1638. gadā izdeva vācu-latviešu vārdnīcu Lettus, kuru
izplatīja visā Livonijas latviešu daļā, zemniekiem savu valodu piemērojot šīs
vārdnīcas materiālam, kas aizsāka strauju kurzemnieku, zemgaliešu un vidzemnieku
dialektu atšķirību samazināšanos. Šo procesu pastiprināja Kristofora Fīrekera
(1615—1685) vācu-latviešu vārdnīcas materiāli un Johana Georga Rehehūzena 1644.
gadā latīniski iespiestā latviešu gramatikas rokasgrāmata Manuductio ad linguam
lettonicam facilis & certa/monstrata a Joanne Georgo Rehehusen (Johana Georga
Rehehūzena viegls un drošs vadonis latviešu valodā). Manceļa devums latviešu
valodā ir arī tādu jaunvārdu darināšana kā cepurnieks, mūrnieks, parādnieks,
skolasbērns, durvjusargs, kā arī mūsdienu valodas arhaismi — brālnieki (brāļa
bērni), dedzīklis (šķiltavas), precenieks (tirgotājs), blaka (tinte), tūba
(lietus mētelis). Šajā laikā ar vācu valodas starpniecību valodā ienāca arī
pirmie internacionālismi: buldrijānis, vīģes, piperes, suckurs, pulvers,
papiers, telte, keizers.

Tomēr lielāko ietekmi uz latviešu valodas attīstību atstāja Alūksnes mācītāja
Ernsta Glika (1652—1705) „Jaunās derības” (1685) un „Vecās derības” (1691)
tulkojumi vidus dialektā, kas tika izplatīti visā Vidzemes latviešu daļā, šo
valodu par savu pieņemot arī Zemgalē un Kurzemē. Savukārt jezuītu priesteris
Jans Karigers ap 1764. gadu uzrakstīja latviešu-poļu valodas vārdnīcu Lexicon
Lottavicum.

Apgaismības laikmeta aizsācējs latviešu vēsturē bija Gothards Frīdrihs Stenders,
kas radīja grāmatas, no kurām Kurzemes un Vidzemes zemnieki apguva dzimtās
valodas rakstību: „Bildu ābece” (1787), „Gramatika un vārdnīca” (1789), „Jaukas
pasakas un stāsti” (1774), „Ziņģu lustes" (1774), „Augstas gudrības grāmata no
pasaules un dabas” (1774) u.c. 18. gadsimta vidū parādījās arī pirmie
periodiskie izdevumi — kalendāri —, kuros bija lasāmas arī dzejoļi, fabulas un
īsi stāstiņi. Daudzus gadus latviešu zemniekiem kalendāri bija vienīgā laicīgā
satura literatūra. No 1768. līdz 1769. gadam iznāca pirmais žurnāls latviešu
valodā — „Latviešu ārste”. No 1797. līdz 1798. gadam reizi ceturksnī iznāca
žurnāls „Latviska Gada Grāmata”, kurā līdzās populārzinātniskiem rakstiem un
dabas apcerējumiem bija ievietoti arī dzejoļi. Pirmo lugu latviešu valodā „Žūpu
Bērtulis” lokalizēja Aleksandrs Johans Stenders, Vecā Stendera dēls. Lugas
sižeta pamatā ir klasiskais motīvs par nejaušu atšķirīgiem sabiedrības slāņiem
piederīgu cilvēku samainīšanos vietām. Pirmo oriģināllugu „Tā dzimšanas diena”
1804. gadā sacerējis mācītājs un rakstnieks Kārlis Gothards Elferfelds. Luga
bija veltīta tolaik aktuālai problēmai — baku potēšanas propagandai.

19. gadsimta sākumā līdz ar dzimtļaužu brīvlaišanu parādās pirmie rakstošie no
zemnieku vidus: Ansis Leitāns (1815—1874), Ansis Līventāls (1803—1878) u.c.
Liela nozīme bija arī Jaunlatviešu darbībai, tās dalībniekiem bagātinot valodas
izteiksmes līdzekļus, darinot latviskus jaunvārdus, kas aizstāja ģermānismus
(piemēram, beķeris — maiznieks, duršlags — caurduris, trekteris — piltuve). 19.
gadsimta vidū viens no aktīvākajiem jaunlatviešiem Juris Alunāns ierosināja
veikt rakstības reformu, atsakoties no vāciskajiem fraktūras burtiem. 1857. gadā
„Mājas Viesa” 20. numurā tika publicēts Alunāna raksts „Īsa pamācīšana, kā tautu
vārdi pa latviski jāraksta”, kurā viņš latviskoja zemju un tautu nosaukumus,
iesakot piemēram, angļus, armēniešus, austriešus, beļģiešus, francūžus, grieķus,
holandiešus, spāniešus, iepriekšējo eņlenderu, armenjeru, eistreiķeru, belgeru,
spranču, grieķeru, ollenderu un spānjeru vietā. 1876. gadā Rīgas Latviešu
biedrība izveidoja pareizrakstības komisiju, kas beidzot izveidoja vienotus
latviešu valodas pareizrakstības principu pamatus, ieviesa virkni jaunvārdu, lai
pārvarētu lielākās dialektu atšķirības. 1908. gadā Rīgas Latviešu biedrībā
izveidoja otru latviešu valodas pareizrakstības komisiju, kuru vadīja Kārlis
Mīlenbahs, kuras darbā piedalījās Jānis Endzelīns un citi valodnieki. Šī
komisija pieņēma latviešu pareizrakstības noteikumus, sakārtoja vārdu krājumu un
šo valodu 1909. gadā sāka mācīt skolās kā latviešu valodu. 1910. gadā iznāca
pirmā divu sējumu latviešu enciklopēdija ar latīņu burtiem. 1922. gada 24. maijā
tika izdots likums par jauno ortogrāfiju un no 23. augusta tā kļuva obligāta
visās skolās.

Latviešu valodas izplatības teritorija šobrīd gandrīz pilnībā sakrīt ar Latvijas
valsts robežām. Runātāju skaits latviešu valodā, kuriem tā ir dzimtā valoda,
sasniedz aptuveni 1,5 miljonus. No tiem 1,38 miljoni dzīvo Latvijā, bet pārējie
izkaisīti Krievijā, ASV, Austrālijā, Kanādā, Lielbritānijā, Vācijā, Zviedrijā,
Brazīlijā, Lietuvā, Igaunijā un nelielā skaitā vēl arī citās valstīs. Latviešu
valodā iznāk arī vairāk nekā 200 dažādu laikrakstu, kuru kopējā gada tirāža ir
aptuveni 110 miljoni eksemplāru. Tajā tiek izdoti arī vairāk nekā 300 žurnālu un
ik gadu tiek iespiestas aptuveni 2500 grāmatas ar kopējo tirāžu vairāk kā 67
miljoniem eksemplāru.

Pirmais dekrēts par oficiāla statusa piešķiršanu latviešu valodai tika publicēts
1918. gada 4. janvārī Iskolata pārvaldītajā Latvijas daļā. Tajā bija noteikts,
ka visās Latvijas oficiālajās iestādēs lietojama latviešu valoda, bet cittautu
valodām tika dotas līdzīgas tiesības kā latviešu valodai visur tur, kur tas
nepieciešams. Šāds statuss tika saglabāts arī Latvijas SPR laikā, kad 1919. gada
8. martā tika izdots „Latvijas padomju valdības dekrēts par oficiālos rakstos
lietojamām valodām”, kurā nebija noteikta latviešu valodas īpaša prioritāte, bet
tā bija tikai viena no oficiāli lietojamām valodām. Pirmo reizi latviešu valoda
kā „valsts valoda” minēta 1919. gada aprīļa Andrieva Niedras vadītās Latvijas
Pagaidu valdības memorandā Antantes valstīm.

Pēc Latvijas Republikas proklamēšanas 1918. gadā latviešu valoda tika oficiāli
atzīta kā viena no trim vietējām valodām, kuru varēja lietot jebkur publiskajā
sfērā un saskarsmē ar valsts iestādēm, kā arī valsts iestāžu darbā. Pakāpeniski
tika pieņemta virkne normatīvo aktu, kas noteica latviešu valodas statusu:
1918. gada 6. decembra „Pagaidu nolikums par Latvijas tiesām un tiesāšanas
kārtību”, 1921. gada 22. novembra „Noteikumi par valsts ierēdņu pārbaudīšanu
valsts valodas prašanā”, 1932. gada „Noteikumi par valsts valodu” un „Likums par
atklātiem izziņojumiem”, 1934. gada „Pārgrozījumi un papildinājumi noteikumos
par valsts valodu”. Latviešu valoda tika izmantota lietvedībā un valsts pārvaldē
(Saeimā deputāti runāja gan latviešu, gan latgaliešu, gan krievu, gan vācu
valodā, taču sēžu protokoli tika protokolēti latviešu valodā). Latviešu valodas
kā valsts valodas statusu nostiprināja 1935. gada 5. janvāra „Likums par valsts
valodu”. Konstitucionāli latviešu valodai valsts valodas statusa nebija, kaut
arī sākotnēji 1922. gada Satversmes 2. daļas projekta 115. pants paredzēja, ka
Latviešu valoda ir valsts valoda. Mazākuma tautību piederīgiem ir garantēta viņu
valodas brīva lietošana kā runā, tā arī rakstos. Kādas mazākuma tautību valodas
un cik tālu pielaižamas valsts pašvaldības un tiesu iestādēs, noteic sevišķs
likums. Tomēr Satversmes projekta 2. lasījuma izskatīšanas laikā Francis Kemps
iesniedza priekšlikumu papildināt Satversmes 115. panta pirmo teikumu ar vārdiem
turklāt Latgales apgabalā par oficiālo valodu tiek atzīta latgaliešu izloksne,
bet 3. lasījumā vairāki Latgales deputāti bija iesnieguši priekšlikumu šo pantu
papildināt ar vārdiem, ka Latgalē latgaliešu izloksne visās iestādēs bauda
valsts valodas tiesības. Latgales deputātu priekšlikumi neguva Satversmes
sapulces vairākuma atbalstu, toties galīgajā balsojumā Latvijas Republikas
Satversmes otrā daļa, kurā bija noteikti pilsoņu tiesības un pienākumi, tika
kopumā noraidīta. Valsts valodas statusu tā vietā regulēja normatīvie akti.
1932. gada 18. februārī latviešu valoda tika noteikta par Latvijas Republikas
valsts valodu.

1940. gadā Latvijas Republikai tiekot okupētai un iekļautai Padomju Savienībā,
latviešu valoda zaudēja valsts valodas statusu un straujo etnisko sastāva
izmaiņu un samazinās arī tās lietojums sadzīvē. Valodā parādījās arī dažādas
krievu valodai raksturīgs parādības, kā teikumu konstrukcijas un tieši
tulkojumi. 1988. gadā tautas nobalsošanā 354 000 Latvijas iedzīvotāji nobalsoja
par Latvijas PSR Konstitūcijas labojumu, kurā tika noteikts, ka Latvijas Padomju
Sociālistiskās Republikas valsts valoda ir latviešu valoda. Lēmums par valsts
valodas statusa piešķiršanu latviešu valodai tika pieņemts 1988. gada 6.
oktobrī.

Pēc neatkarības atjaunošanas latviešu valoda de facto nostiprinājās kā vienīgā
valsts valoda, kura tiek lietota valsts pārvaldē, bruņotajos spēkos, iekšlietu
struktūrās u.c. dzīves jomās, taču tās de iure statuss nebija konstitucionāli
nostiprināts. 1998. gada 15. oktobrī Saeima pieņēma Satversmes 1. nodaļas 4.
panta grozījumus (stājas spēkā 1998. gada 6. novembrī): Valsts valoda Latvijas
Republikā ir latviešu valoda, kuri iegūs likuma spēku visas tautas nobalsošanā.

Izglītību latviešu valodā iegūst 70% skolēnu un šis skaitlis turpina
palielināties. Latviešu valodā ir vērojamas pūrisma tendences speciālistu vidū.
Tas visvairāk ir vērojams jaunu terminu darināšanā, kas bieži izsauc
neviennozīmīgu reakciju. Piemēram, domstarpības par Eiropas Savienības kopējās
valūtas oficiālo nosaukumu: eiro vai eira.

Īpašu vietu latviešu valodā ieņem latgaliešu literārā valoda, kurā runā Latvijas
austrumdaļā. Kā noteikts Valodas likumā, valsts nodrošina latgaliešu rakstu
valodas kā vēsturiska latviešu valodas paveida saglabāšanu, aizsardzību un
attīstību. 2010. gadā latgaliešu valodai piešķirts individuālas valodas kods.

2012. gadā notika referendums par grozījumiem Satversmē, kas paredzēja otras
valsts valodas statusa piešķiršanu krievu valodai. Tajā piedalījās 70,5% no
balsstiesīgajiem Latvijas pilsoņiem, no kuriem par nobalsoja 24,9% vēlētāju, bet
pret 74,8%, tādēļ referendums apstiprināja latviešu valodu kā vienīgo valsts
valodu Latvijā.

Pēc tautas skaitīšanas datiem 2011. gadā Latvijā dzīvoja apmēram 800 000 citu
etnisko grupu pārstāvju, piemēram, krievi, baltkrievi, ukraiņi, poļi. Liela daļa
šo etnisko grupu te dzīvojušas gadsimtiem ilgi, taču 20. gadsimta otrās puses
(1945—1985) migrācijas procesos strauji palielinājās ieceļotāju skaits, kas
izjauca dabiskos integrācijas procesus. Liela daļa imigrantu, kas ieradās no
PSRS, neapguva latviešu valodu un pēc 1989. gada tautskaites datiem latviešu
valodu prata tikai 62,3% iedzīvotāju.

Latviešu valodas apstiprināšana par vienīgo valsts valodu krietni palielināja
tās pieņemšanu un lietošanu cittautiešu vidū, kas pēc PSRS sabrukuma un Latvijas
neatkarības atjaunošanas samazināja krievu valodas ietekmi un nozīmi Latvijas
sabiedrībā. 1998. gadā Latvijā tika pieņemts likums par mazākumtautību skolu
finansēšanu, kurās līdz 60% mācību priekšmetu pasniedz valsts valodā un 40%
mācību priekšmetu ir iespējams apgūt attiecīgās mazākumtautības valodā. Pēc
2000. gada tautas skaitīšanas datiem 79% iedzīvotāju uzskatīja sevi par latviešu
valodas pratējiem, bet pēc 2005. gada datiem latviski spēja sazināties jau 91%
iedzīvotāju. 2007. gadā veiktā aptaujā 60% no Latvijas mazākumtautībām novērtēja
savu latviešu valodas prasmi kā labu. Mazākumtautībās latviešu valodu labāk prot
jaunā paaudze.

Lai gan latviešu valoda ir vienīgā valsts valoda Latvijā un viena no Eiropas
Savienības oficiālajām valodām, pēc Valsts valodas centra uzskata problēmas rada
krievu valodas pašpietiekamība Latvijā, kas pārsvarā ir Latvijas PSR īstenotās
industrializācijas un migrācijas politikas sekas. UNESCO Apdraudēto valodu
Sarkanā grāmata klasificē latviešu valodu kā neapdraudētu (drošākais no 6
izdalītiem apdraudētības līmeņiem).

Latvijā mazākumtautību izglītības letonizācijas politika ir mērķtiecīgi veidota
kopš 1995. gada, kad mazākumtautību skolās tika uzsākta pakāpeniska pāreja uz
mācību priekšmetu apguvi latviešu valodā. Pamatskolās mazākumtautību izglītības
programmās jau kopš 1999. gada tiek izmantoti četri modeļi un pēc katras skolas
izvēles vairāku mācību priekšmetu apguve notiek latviešu valodā:

2010. gadā Nacionālā apvienība "Visu Latvijai!"—"Tēvzemei un Brīvībai/LNNK"
(VL-TB/LNNK) ierosināja parakstu vākšanu par Satversmes grozījumiem, kas
paredzēja valsts un pašvaldību skolās apmācību nodrošināt tikai valsts
(latviešu) valodā un noteikt, ka ar 2012. gadu visās pašvaldību izglītības
iestādēs, sākot ar 1. klasi, notiks pakāpeniska pāreja uz situāciju, kad visās
mācībās 100% lietos latviešu valodu. VL-TB/LNNK kopā ar biedrību "Sargi valodu
un Latviju" izdevās savākt 120 433 no 153 232 referenduma rīkošanai
nepieciešamajiem parakstiem.

Līdzskaņi [f] un [x] sastopami tikai aizguvumos. [ŋ] ir [n] alofons pirms
velāriem slēdzeņiem [k] un [g].

Literārajā latviešu valodā pastāv trīs dažādas intonācijas, kas dažreiz ir
vienīgais veids kā izšķirt homonīmu nozīmes:

Šādas intonācijas pastāv arī lietuviešu, zviedru, norvēģu un serbohorvātu
valodā. Līdzīga intonācija lauztajai ir sastopama dāņu valodā.

Latviešu valodā visvairāk aizguvumu ir no vācu (viduslejasvācu un jaunaugšvācu),
krievu un angļu valodas. Tas ir skaidrojams ar šo valodu vēsturisko ietekmi,
taču angļu valodas aizguvumu (anglicismu) skaits ir pieaudzis pēc neatkarības
atjaunošanas.

Aizguvumi no vācu valodas ieplūda pēc vācu krustnešu iebrukuma Latvijas
teritorijā un vietējo tautu pakļaušanu 12. gadsimta beigās un 13. gadsimtā, kā
arī vāciešu politisko un ekonomisko varu pēc tam izveidotajā Livonijā. Latviešu
valodas ģermānismi veido divus slāņus: 12.—16. gadsimta un 16.—19. gadsimta
slāni. Senākajā aizguvumu slānī ietilpst tie vārdi, kas aizgūti no
viduslejasvācu valodas, savukārt jaunākā slāņa aizguvumi ir no jaunaugšvācu
valodas. Tomēr arī pēc 16. gadsimta lejasvācu aizguvumi nav pilnībā pārstājuši
ieplūst latviešu valodā. Lai arī lejasvācu valoda ap 1600. gadu Livonijā zaudēja
savu oficiālo nozīmi, tā vēl aptuveni divus gadsimtus turpināja pastāvēt kā
sarunvaloda.

Pie mūsdienu valodā sastopamajiem ģermānismiem var pieskatīt tādus vārdus kā
aisbergs (vācu: Eisberg), amats, baļķis (Balke), bikses (Büxe vai bükse), birka,
bīdelēt, bomis (Bōm), blašķe (Flasche), bleķis (Blech), bumbieris, brilles
(Brille), būvēt, dambis, deniņi, dienests (Dienst), dīķis (Teich), dubults
(Doppel), elle (Hölle), etiķis (Essig), ēvele (Hövel), flīģelis (Flügel),
garnele (Garnele), glazūra (Glasur), glāze (Glas), kaste (Kasten), kungs
(Kuning), klucis (vidusaugšvācu: Kloz), krūze (Krug), krogs (viduslejvācu: Krõgh
vai vidusholandiešu: Kroegh), kleita (Kleid), kurvis, ķēde (dāņu: Keden, vācu:
Kette), ķēķis (Küche), ķieģelis (Ziegel), ķirsis (Kirsche), lukturis, mērķis
(Marke), panna (Pfanne), pīpe (Pipe), pudele (Buddel), plāksteris, redeles
(Reddel), rēķināt, spainis (Span(n)), stārķis (Storch), sīpols (sipol),
strēmele, smēķēt (Smeken), smēre (Smiere), spēle (Spiel), stunda (Stunde),
šķūnis (Schuppen), šlipse (Schlips), smuks (dāņu: Smuk), šmuce (Schmutz), šņabis
(Schnaps), tapa, telts (Telt vai Zelt), vērts (Wert), zāģis (Säge), zēns (Söhn),
ziepes (Seife), zvērests. Arī latviešu valodā visbiežāk lietotais saiklis „un”
ir paņemts no vācu „und”, aizstājot saitiņu „ir”, kas ar šādu nozīmi vēl
joprojām pastāv mūsdienu lietuviešu valodā.

Tikmēr no tā sauktajiem zviedru laikiem, kad no 17. gadsimta līdz 18. gadsimta
sākumam daļa Latvijas teritorijas atradās Zviedrijas karalistes pakļautībā,
latviešu valodā no ziemeļģermāņu valodu saimes pārstāvošās zviedru valodas
ienākuši vārdi, kā skurstenis (skorsten), skola (skolan), ūtrupe (zviedru:
utrop), kā arī vairāki tirdzniecības preču apzīmējoši nosaukumi, piemēram, nagla
(sennorvēģu: nagli), pipars (sennorvēģu: pipir) siļķe (zviedru: sill), tabaka
(zviedru: tobak).

Aizguvumi no slāvu valodām (slāvismi) latviešu valodā sāka pastiprināti ienākt
kopš 9. gadsimta, pastiprinoties kultūras sakariem ar slāvu tautām un sākot ar
18. gadsimtu, Latvijai nonākot Krievijas impērijas sastāvā un no 1940. gada līdz
1991. gadam atrodoties PSRS sastāvā, kur tika īstenota pārkrievošanas politika.
Krievu valodai bija arī liela nozīme kā tuvākai kontaktvalodai, ar kuras
starpniecību latviešu valodā ieplūda dažādu citu valodu aizguvumi.

No senkrievu valodas visbiežāk līdz 13. gadsimtam Latvijas austrumu apdzīvojošo
sentautu valodās jau aizgūti tādi ar reliģiju saistīti vārdi kā bagāts
(senkrievu: богатыи), baznīca (божница), gads (год), gavēt (говеть) grēks
(грех), nabags (нєбогъ), nedēļa (неделя), svētki (святки), ubags (убогъ), kā arī
citi, piemēram, cilvēks (человѣкъ), domāt (думати), kalps (холпь), karogs
(хоругы), lēca (ляца), nazis (ножь), oma (умъ), pagrabs (погробъ), strādāt
(страдати), zābaks (забогъ). Ar senkrievu valodas starpniecību līdz šim laikam
ienāca arī iepriekš no citām valodām aizgūti vai atvasināti vārdi, piemēram,
stikls (senkrievu: стькло, kas no gotu 𐍃𐍄𐌹𐌺𐌻𐍃), soma (сума, kas galu galā
no sengrieķu σάγμα vai latīņu sagma, sauma), svēts (святъ, kas no sengrieķu
ἅγιος vai ἱερός) kāposti (капуста, kas no latīņu caputium un compos(i)ta),
istaba (истьба, kas no latīņu stuba), grāmata (грамота, kas no sengrieķu
γράμματα), zvans (звонъ, kas no sengrieķu ἦχος).

Anglicismu skaits latviešu valodā ir strauji pieaudzis 20. gadsimta beigās un
21. gadsimtā pēc neatkarības atjaunošanas, pieaugot starptautiskajai saziņai un
paplašinoties terminoloģijai. Latviešu valodā sastopami tādi anglicismi kā
adapteris (angļu: adapter), bizness (business), brīfings (briefing), displejs
(display), dizains (design), draiveris (driver), ekskluzīvs (exclusive), fails
(file), fitness (fitness), hotdogs (hot dog), klīrenss (clearance), klīrings
(clearing), koučings (coaching), konference (conference), listings (listing),
līzings (leasing), lokauts (lockout), meikaps (make-up), menedžeris (manager),
nokauts (knockout), ofiss (office), peidžeris (pager), samits (summit), spams
(spam), šovs (show), taimeris (timer), tops (top).

Vispārīgos noteikumus internacionālismu (un citu svešvārdu) rakstīšanai latviešu
valodā ir izvirzījusi Rīgas Latviešu biedrības Zinību komisija 1885. gada 27.
jūnija sēdē. Aizgūstot vārdus tiek ņemta vērā to izruna un rakstība tiek ņemta
no oriģinālvalodas, cenšoties izvairīties no starpniekvalodu ietekmes. Visvairāk
internacionālismu Eiropas tautu valodās, tai skaitā latviešu, ir no grieķu,
latīņu un franču valodas. Pie internacionālismiem, kas ir grieķu cilmes var
pieskaitīt: agronoms, analīze, aritmētika, bibliotēka, demokrātija, drāma,
ekonomika, filozofija, fizika, fonētika, gramatika, harmonija, komēdija, koris,
kritika, leksika, lirika, loģika, matemātika, morfoloģija, orgāns, orķestris,
poēma, politika, simbols, sintakse, taktika, teātris, tehnika, teorija,
traģēdija, utopija, zona.

Latīņu cilmes internacionālismi ir vārdi: arguments, autors, deputāts,
dokuments, eksāmens, ekskursija, evolūcija, fakts, forma, komunisms, mode,
operācija, pozīcija, progress, pulss, republika, revolūcija, sociālisms, summa,
tabula, teksts, tendence, unikāls, urna, vibrēt, vitāls.

No somugru valodām, galvenokārt lībiešu un igauņu, pirms 13. gadsimta ir aizgūti
vairāki simti vārdu. Pašlaik to skaitu latviešu valodā lēš no 400 līdz 500
vārdiem. Lībieši apdzīvoja Latvijas teritoriju vēl pirms baltu ciltīm un to
valodai bija arī nozīmīga loma latviešu valodas izveidē. No lībiešu valodas
galvenokārt aizgūti vārdi, kas saistīti ar jūru un zvejniecību. Pie aizguvumiem
no somugru valodām var pieskaitīt šādus vārdus: allaž (lībiešu: alz), joma
(jūom), kaija (kajāgõz), kāls (kǭ’l), kāzas (kōzgõnd), ķesele (kešīļ), ķepa
(käpā), ķīsis (kīš), launags (pierrõlȭinagizt), liedags (līedõg), loms (lūom),
maksa (maks), murds (mȭrda), muiža (mȯizõ), nūja (nui), paisums (paizõm), puika
(pȯis), puķe (puţk), pulgot (pȯlgõ), salaka (salāk), selga (sǟlga), sēne (sēņ),
sīga (sīgõz), tērauds (tierōda), vajadzēt (vajag), vimba (vīmba) u.c. Papildus
arī daļēji aizgūts uzsvars uz pirmās zilbes, kas lietuviešu valodā saglabājies
mainīgs, kā arī dažādas somugriskas sintaktiskas konstrukcijas.

Latviešu valodā par barbarismiem visbiežāk uzskata literārajā valodā nevēlamus
aizguvumus. Piemēram: deķis (sega), zapte (ievārījums), apbižot (apcelt), davaj
(aiziet), pufaika (jaka), maika (krekls), kurtka (jaka), čats (tērzētava),
špička (sērkociņš), šovs (priekšnesums, izrāde), ok (labi), truba (caurule),
foršs, knapi (tik tikko), vaktēt (sargāt), bode (veikals) utt. Tie ir viena no
žargonu parastajām sastāvdaļām.

Barbarismi latviešu valodā tiek ieskaitīti pie stilistiski izmantojamajiem
valodas līdzekļiem kā sarunvalodā izmantojami vārdi. Lielākā daļa barbarismu
latviešu valodā ir ienākuši no vācu un krievu valodas; ir arī citu valodu cilmes
barbarismi, ko izmanto žargonā, piemēram vecie anglicismi: čoks, čoms, džeks,
džonis, štīme, drope, trobelis u.c. Šis process turpinās — valodā ienāk jauni
barbarismi, piemēram, tīnis `pusaudzis`, fans `līdzjutējs, cienītājs,
pielūdzējs`.

Apvidvārdi ir konkrētam apvidum raksturīgi dialekta izlokšņu vārdi, kas pastāv
līdzās literārajai valodai un visā Latvijā pazīstamiem vārdiem. To daudzveidību
ir sekmējusi saskare ar kaimiņtautu valodām, atšķirīgo kultūru ietekme un
reģionu vēsturiskā nošķirtība. Apvidvārdus galvenokārt lieto, lai nosauktu
dažādus sadzīves un mājsaimniecības priekšmetus, kā arī vienkāršus darbarīkus,
mūzikas instrumentus, lauksaimniecības produktus, ēdienus, apģērbus un dažādus
augus, tos izmanto arī daiļliteratūrā, lai izceltu novadu leksiskās atšķirības
un īpatnības. Par piemēriem var minēt vārdu „kartupelis”, kuru Kurzemē plaši
sauc arī par „rāceni”, Vidzemes vidienē — par „tupeni”, Latgalē — „buļbu” un
„vardi”, kura Ziemeļvidzemē pazīstama arī kā „kunna” un Rietumkurzemē — „naģe”.
Tomēr dažreiz pateicoties rakstniekiem apvidvārdi kļūst par literāriem vārdiem
un papildina literārās valodas vārdu krājumu, piemēram „dāsns” (devīgs),
„veldze” (atspirdzinājums). No apvidvārdiem ir radušies arī diezgan daudzi
poētismi, piemēram:

Vecvārdi ir tādi vārdi, kas agrāk ir tikuši lietoti, tomēr mūsdienās tos lieto
ļoti reti vai praktiski nemaz. Var būt divu veidu vecvārdi: historismi un
arhaismi.

Vecvārdi ir arī seno mērvienību un naudas vienību nosaukumi kā pēda, colla,
birkavs, sieks, stops, grasis, dālderis, vērdiņš u.c.

Latviešu valodā lietvārdiem ir dzimte, skaitlis un locījums. Latviešu valodā
lietvārdiem ir divas dzimtes (vīriešu un sieviešu) un divi skaitļi (vienskaitlis
un daudzskaitlis). Locījumi ir septiņi:

Rakstīšanai latviešu valodā tiek izmantotas standarta QWERTY tastatūras,
diakritisko zīmju likšanai lietojot kādu no „mēmajiem taustiņiem” (parasti " vai
dažreiz ~). Daļa tastatūras izkārtojumos diakritiskās zīmes tiek liktas
izmantojot AltGr taustiņu (visbiežāk 2000 un XP iekļautajā izkārtojumā (Latvian
QWERTY)). 1990. gadu sākumā, tika izstrādāts latviešu valodas ergonomiskais
tastatūras izkārtojums. Lai arī tas ir pieejams valodu atbalsta programmatūras
komplektācijā, tas nav kļuvis populārs, tastatūru ar šāda izkārtojuma trūkumu
dēļ.

1990. gados programmatūras atbalsta trūkuma dēļ radās neoficiālā pareizrakstība
— translits —, kuru izmantoja gadījumos, kad nebija pieejamas latviešu valodas
diakritiskās zīmes (e-pastos, tīmekļa interešu kopās un forumos, tērzētavās,
rakstot īsziņas utt.). Šajā rakstības veidā diakritiskās zīmes tiek aizstātas ar
diagrāfiem — burtu dubultojumiem —, kas apzīmē garos patskaņus: j, kas norāda uz
līdzskaņu mīkstināšanu; burti š, č un ž tiek rakstīti ar burta h palīdzību, kas
aizstāj hačeku. Taču dažreiz otrais burts, tas, kurš apzīmē it kā esošo
diakritisko zīmi, tiek aizstāts ar vienu no diviem diakritiskajiem burtiem
(piemēram š tiek rakstīts kā ss vai sj, nevis sh), tomēr pastāv arī rakstība,
kurā tiek rakstīts bez nekādiem papildu burtiem vai rakstzīmēm, kas liecinātu
par šo diakritisko zīmju neesamību.

Pirms 2. pasaules kara alfabētā ietilpa, kā arī vēlāk trimdā un dažu
izdevniecību grāmatās un periodiskos iespieddarbos arī Latvijā kopš 20. gadsimta
90. gadu sākuma ir izmantoti burti un digrāfi Ō, ō, Ŗ, ŗ, Ch, ch.



https://lv.wikipedia.org/wiki/Eiro

Eiro jeb eira (svešvalodās: ευρώ, euro, euró, evro, ewro, евро utml.;
starptautiskais apzīmējums — EUR; zīme — €) ir kopējā valūta deviņpadsmit
Eiropas Savienības (ES) valstīm, kas veido Eiropas Monetāro Savienību. Tā ir
izveidojusies kā vislielākā monetārā reforma Eiropā kopš Romas impērijas
laikiem, apvienojot praktiski visu Eiropu vienā naudas tirgū un veicinot
politisko integrāciju. 1 eiro=100 centu.

Eiro kā valsts valūtu lieto Austrijā, Beļģijā, Francijā, Grieķijā, Igaunijā,
Īrijā, Itālijā, Kiprā, Latvijā, Lietuvā, Luksemburgā, Maltā, Nīderlandē,
Portugālē, Sanmarīno, Slovākijā, Slovēnijā, Somijā, Spānijā un Vācijā.

Saskaņā ar Eiropas Komisijas lēmumu[nepieciešama atsauce] visās ES valstīs
oficiālajos dokumentos var lietot tikai euro. Šī forma lietota arī latviskajā
Lisabonas līguma tekstā, tomēr ar īpašu atrunu, ka tas "neietekmē pastāvošo
latviešu (..) valodas rakstību", jo turpinājās diskusijas gan Latvijā, gan ar
Eiropas institūcijām par jaunās valūtas nosaukumu latviešu valodā.

Valsts valodas likums nosaka, ka jaunus terminus latviešu valodā apstiprina
Latvijas Zinātņu akadēmijas Terminoloģijas komisija (TK) un oficiālajā
(publiskajā) saziņā ir jālieto apstiprinātie termini. 2002. gadā TK nolēma, ka
ieteicamā šā termina forma ir eira, bet 2004. gadā to papildināja, nosakot, ka
"latviešu valodas rakstībā nav pieļaujama forma euro".

Šim lēmumam nepiekrita Latviešu valodas ekspertu komisija, Valsts valodas
centrs, Latviešu valodas institūts, Valsts valodas aģentūra un Valsts valodas
komisija. 2005. gada 26. jūlijā tika pieņemti MK noteikumi (vairs nav spēkā), ar
kuriem latviešu valodā tika ieviesta divējāda pretrunīga rakstība:

Saskaņā ar Eiropas Centrālās Bankas 2013. gada 19. aprīļa lēmumu par eiro
banknošu nominālvērtībām, parametriem, atveidošanu, apmaiņu un izņemšanu no
apgrozības (ECB/2013/10) 1. panta 2. daļas b) punktu pie eiro banknošu dizaina
elementiem pieder ar romiešu vai grieķu alfabēta burtiem rakstīts valūtas
nosaukums un uz otrās sērijas eiro banknotēm — arī ar kiriliskā alfabēta burtiem
rakstīts valūtas nosaukums. Tāpēc arī uz Latvijas banknotēm būs rakstīts "euro"
latīņu, "ευρω" grieķu un "евро" kirilicas rakstībā neatkarīgi no vietējo
institūciju lēmumiem.

Eiro ISO kods ir EUR, latviešu valodā tas rakstāms pēc summas ar nedalāmo
atstarpi (&nbsp;), piemēram, 350 EUR.

Eiro simbolu (€) uz plaši izplatītajām QWERTY tastatūrām iespējams ievadīt ar
taustiņu kombināciju Alt Gr + 4 vai Alt + 0128. Simbolu un summu saista ar
nedalāmo atstarpi un lieto pēc summas (piemēram, 350 €).

Ja ir zināms, ka tīmekļa lapu nebūs iespējams parādīt Unikoda kodējumā, €
parādīšanai var izmantot HTML entity &euro;, kas dod €.

Eiro banknotēm un monētu reversa pusēm ir vienāds dizains, taču monētu aversa
pusei katra valsts var izvēlēties savu dizainu. Neskatoties uz atšķirībām monētu
dizainā, visas naudas zīmes ir derīgas visā Eirozonas teritorijā. Izņēmums ir
zelta un sudraba piemiņas monētas, kas ir derīgs maksāšanas līdzeklis tikai
izdevējvalsts teritorijā. Nīderlandē un Somijā cenas tiek noapaļotas, lai
izvairītos no 1 un 2 centu lietošanas — lai gan šīs monētas joprojām ir derīgs
maksāšanas līdzeklis, tās netiek izdotas kā atlikums un tiek kaltas nelielā
daudzumā kolekcionāriem.

Monētu kopīgajā pusē ir karte un denominācija. Monētu nominālvērtības ir 1, 2,
5, 10, 20 un 50 centi un 1 un 2 eiro. Denominācija uz kopīgās puses ir norādīta
latīņu alfabētā un ar arābu cipariem, taču valstis, kurās tiek izmantots cits
alfabēts, var denomināciju attiecīgajā alfabētā norādīt valsts pusē. Kartē uz
lielākās daļas monētu sākotnēji bija attēlotas 15 valstis, kas bija Eiropas
Savienības dalībvalstis eiro ieviešanas brīdī, bet kopš 2007. gada tiek
izmantota visas Eiropas karte, kurā ietilpst gan jaunās dalībvalstis, gan
valstis, kas nav Eiropas Savienības sastāvā. Uz 1, 2 un 5 centu monētām ir
attēlots globuss ar pasaules karti, uz kuras joprojām nedaudz tiek izceltas
sākotnējās 15 dalībvalstis.

Monētu valsts pusē visām valstīm ir jāiekaļ 12 zvaigznes, izlaiduma gads un
graviera iniciāļi. Saskaņā ar Eiropas Padomes 2008. gadā izdotajām vadlīnijām
jaunākā izlaiduma monētās ir jāiekaļ arī valsts nosaukums vai tā saīsinājums un
tās nedrīkst atkārtot denomināciju vai valūtas nosaukumu latīņu alfabētā, taču
Vācija, Grieķija un Austrija šīs vadlīnijas neievēro. Valstis var brīvi
izvēlēties citus šīs monētas puses dizaina elementus. Tāpat arī 2 eiro monētas
joslas dizains ir katras valsts izvēle. Standarta eiro monētu dizainu nevar
mainīt, izņemot, ja ir jauns valsts galva (monarhijas uz monētām parasti attēlo
savu monarhu) vai lai saskaņotu tās ar jaunajiem dizaina noteikumiem. Katra
valsts ne biežāk kā reizi gadā drīkst izlaist arī 2 eiro piemiņas monētu ar
īpašu dizainu, kas (atšķirībā no zelta un sudraba piemiņas monētām) ir
paredzētas apgrozībai un derīgas visā Eirozonā.

Banknošu nominālvērtības ir 5, 10, 20, 50, 100, 200 un 500 eiro. Tās atšķiras
pēc krāsas un izmēra, un to dizains ir veltīts periodiem Eiropas arhitektūrā.
Banknošu priekšpusē ir attēloti logi vai vārti, bet aizmugurē — tilti, kas
simbolizē saiknes starp valstīm un ar nākotni. Attēlotā arhitektūra ir
stilizēta, lai atgādinātu dažādu valstu arhitektūras pieminekļus. Eiropas
Centrālā Banka ir iecerējusi uzlabot banknošu dizainu reizi 7—8 gados. Uz visām
banknotēm ir Eiropas Centrālās Bankas nosaukuma saīsinājums piecos dažādās
valodās iespējamajos variantos, bankas prezidenta paraksts, valūtas nosaukums
dažādos alfabētos, Eiropas Savienības karogs, Eiropas karte banknotes reversā un
to dizainā ir iekļautas 12 zvaigznes.



https://lv.wikipedia.org/wiki/Igaunija

Igaunija (igauņu: Eesti), oficiāli Igaunijas Republika (Eesti Vabariik), ir
viena no trim Baltijas valstīm, kas atrodas Ziemeļeiropā. Igauniju veido tās
kontinentālā daļa un Monzunda arhipelāgs Baltijas jūrā. Austrumos Igaunija
robežojas ar Krieviju, dienvidos ar Latviju. Igaunijai ir arī jūras robežas ar
Somiju ziemeļos, Somu līcī un ar Zviedriju rietumos, Baltijas jūrā. Valstī,
kuras platība ir 45 339 km², dzīvo vairāk nekā 1,3 miljoni iedzīvotāju.

Kopš 13. gadsimta igauņu apdzīvotā zeme bija dāņu, vācu, zviedru un krievu
pakļautībā. Vēsturiski un arī kultūras ziņā Igaunijai vienmēr ir bijuši cieša
saikne ne tikai ar Baltijas valstīm, bet arī ar Ziemeļvalstīm. Par neatkarīgu
valsti Igaunija kļuva 1918. gada 24. februārī, Otrā pasaules kara laikā pēc
1940. gada nokļuva PSRS un Vācijas okupācijā, neatkarības atjaunošana tika
pasludināta 1990. gada 8. maijā, bet pilnībā atjaunota 1991. gada 20. augustā,
ko atzina arī PSRS valdība.

Kopš 2004. gada 1. maija Igaunija ir Eiropas Savienības dalībvalsts, kopš
2004. gada 29. marta ir NATO dalībvalsts, un kopš 2010. gada 9. decembra ir OECD
dalībvalsts.

Latviešu valodas vārds "Igaunija" ir cēlies no Indriķa hronikā minētā novada
Ugaunijas nosaukuma, kurš pēc J. Endzelīna domām ir ticis izrunāts kā ü.

Igaunijas pašnosaukums Eesti, iespējams, ir cēlies no romiešu vēsturnieka Tacita
darba "Germania", kurā viņš līdzās ģermāņiem aprakstīja arī austrumos no gotiem
dzīvojošās ciltis, kuras nosauca par eistiem (latīņu: Aestii). Tacits viņus
raksturoja kā ļoti barbariskus, kuri pēc savas valodas stipri atšķīrās no citām
tautām šajā reģionā. Arī skandināvu sāgās Igaunija bieži ir pieminēta kā
Eistland. Latīņu valodā antīkos rakstiskajos avotos igauņu apdzīvotās zemes
bieži ir apzīmētas kā Estia vai Hestia. Tikai 19. gadsimtā, lai nostiprinātu
savu nacionālo identitāti, igauņi savu zemi sāka saukt par Eesti.

Tiek pieņemts, ka pirmie cilvēki, kuri apdzīvoja pašreizējo Igaunijas teritoriju
bija Baltijas somu ciltis. Vēlāk tie sajaucās ar no dienvidiem ieceļojušajām
baltu ciltīm un skandināviem (salās un ziemeļu piekrastē).[nepieciešama atsauce]
13. gadsimtā Katoļu baznīca Dānijas karaļa Valdemāra II vadībā devās krusta karā
uz Baltijas jūras piekrastes teritorijām, lai pagānu ciltis pievērstu
kristietībai. Livonijas krusta karu laikā no 1208. līdz 1227. gadam Igaunijas
teritoriju no savām galvenajām militārajām bāzēm Cēsīs un Tallinā ar kristīto
līvu un latgaļu vasaļu palīdzību iekaroja Zobenbrāļu ordenis un Dānija, bet
Romas pāvests to pasludināja par "Māras zemi" (Terra Mariana).

1343. gadā notika igauņu Jurģa nakts sacelšanos pret vācu un dāņu virskundzību,
atsakoties no kristietības un cīnoties pret dzimtbūšanu. Pēc diviem gadiem Vācu
ordenis, kas valdīja Livonijā, apspieda nemierus un nopirka no Dānijas tai
piederošās teritorijas. Līdz ar to Igaunijas teritorijā sākās pilnīga vācu
virskundzība.

Livonijas kara (1558-1583) sākumā 1559. gadā Krievijas cariste pilnībā iekaroja
Tērbatas bīskapiju, vēlāk arī gandrīz visu Igaunijas teritoriju, tās dienvidu
daļā Krievijas protektorātā nodibināja Livonijas ķēniņvalsti. Pēc Krievijas
sakāves Igaunijas ziemeļu daļā izveidojās Zviedru Igaunija, dienvidu daļā
Pārdaugavas Livonijas hercogiste Lietuvas dižkunigaitijas tiešā pārvaldībā,
Sāmsala piederēja Dānijai. Poļu-zviedru kara (1600-1629) laikā zviedru
iekarotajās Livonijas zemēs izveidoja Zviedru Vidzemes provinci. 1645. gadā
Dānija zaudēja Sāmsalas-Vīkas bīskapiju Zviedrijai un zviedri pilnībā kontrolēja
Igaunijas teritoriju. Zviedru laikos igauņu ciemos tika dibinātas pirmās skolas.
1632. gadā ar karaļa Gustava II rīkojumu Tartu atvēra Tērbatas universitāti.

Līdz 1700. gada februārim pret zviedru dominanci Baltijas jūras reģionā
apvienojās Dānija, Polija-Lietuva, Krievija un Saksija, uzsākot Lielo Ziemeļu
karu. Pēc vairākām kaujām, kurās uzvarēja gan zviedri, gan krievi, 1709. gadā
Krievijai tomēr izdevās izšķirošajā Poltavas kaujā pieveikt karaļa Kārļa XII
vadīto karaspēku un vēlāk iekarot zviedru Baltijas provinces. Pēc kara igauņu
apdzīvotā teritorija turpināja būt sadalīta starp divām guberņām: ziemeļu daļā
atradās Igaunijas guberņa un dienvidu daļā Vidzemes guberņa.

Pēc Februāra revolūcijas 1917. gadā Vidzemes guberņas Pērnavas un Tērbatas
apriņķus pievienoja Igaunijas guberņai. Brestļitovskas miera sarunās Krievija
1918. gada sakumā atteicās no Baltijas provincēm. Īsi pirms vācu karaspēka
ienākšanas Tallinā 1918. gada 24. februārī tika pasludināta Igaunijas valsts
neatkarība. Savukārt vācbaltieši 1918. gadā mēģināja izveidot Apvienoto Baltijas
hercogisti Vācijas impērijas protektorātā.

Pēc Novembra revolūcijas un Brestļitovskas miera līguma anulēšanas jaunajai
Igaunijas valstij 1919. gadā nācās izcīnīt smagas brīvības cīņas pret Sarkano
armiju, LSPR armiju (Kauja pie Paju) un Baltijas landesvēru, kas beidzās ar
uzvaru Cēsu kaujās 1919. gada jūnijā. Saskaņā ar Molotova-Ribentropa paktu,
Igauniju 1940. gada jūnijā okupēja Sarkanā armija un augustā tā tika iekļauta
Padomju Savienības sastāvā kā Igaunijas PSR. 1941. gadā Nacistiskā Vācija uzsāka
karu ar Padomju Savienību un iebruka arī Igaunijas teritorijā. Sākotnēji igauņi
uzskatīja vāciešus par atbrīvotājiem, jo uzskatīja, ka Igaunija atgūs neatkarību
no PSRS, bet faktiski vienu okupācijas varu nomainīja cita. Pēc Vācijas
karaspēka atkāpšanās Igaunija palika PSRS sastāvā. Pēckara gados Igaunijā
darbojās nacionālo partizānu vienības, pazīstamākā bija Metsavennad (Meža
brāļi), bet tās pamazām tika apspiestas. 1990. gada 8. maijā Igaunijas PSR tika
likvidēta, bet pilnīga neatkarība no PSRS tika pasludināta 1991. gada
20. augustā.

Pēc neatkarības atjaunošanas Igaunijas valdība 1998. gadā sāka sarunas par
valsts iestāšanos Eiropas Savienībā, kas sekmīgi noslēdzās 2004. gada 1. maijā.
2004. gada 29. martā Igaunija kļuva par NATO locekli. Neatkarības gados
Igaunijas ekonomika nostiprinājās un 2011. gadā tā pievienojās eiro zonai.

Igaunija ir valsts Baltijas jūras austrumu krastā ar daudziem ezeriem un salām.
Tā robežojas ar Krieviju austrumos un Latviju dienvidos, tai ir jūras robeža ar
Somiju un Zviedriju. Igaunijas platība ir 45 339 km² un tā ir viena no mazākajām
Eiropas Savienības valstīm. Igaunijas platums austrumu-rietumu virzienā ir 350
km, bet ziemeļu-dienvidu virzienā ir 240 km. Aptuveni 10% no Igaunijas platības
ir salas, bet aptuveni 4,7% ir ezeri.

Igaunija ir viena no līdzenākajām un zemāk virs jūras līmeņa novietotajām
Eiropas valstīm. Lielāko daļu teritorijas klāj meži (vairāk kā 45%) un purvi,
vai lauksaimiecībā izmantojamas zemes. Valsts dienvidos atrodas Hānjas
augstiene, kurā atrodas augstākā virsotne valstī un visā Baltijā - Lielais
Munameģis (318 m), un Otepē augstiene. Valsts centrālajā daļā atrodas Pandiveres
augstiene — viens no bagātākajiem upju izteces reģioniem Igaunijā. Savukārt
Ziemeļigaunijai ir raksturīgi ledāju atnesti dižakmeņi, ūdenskritumi un
piekrastes klintis. Rietumigaunijā atrodas kadiķu lauki, bet austrumos - Peipusa
ezers, ceturtais lielākais ezers Eiropā. Igaunijā ir aptuveni 1200 ezeri, kuru
platība ir lielāka par vienu hektāru. Igaunijas rietumu piekrastē ir ļoti daudz
salu, kuru kopskaits Monzunda arhipelāgā sasniedz ap 1500. Lielākās no tām ir
Sāmsala, Hījumā, Muhu un Vormsi. Garākās upes ir Vehandu (165,2 km) un Pernu
(144,5 km).

Kristālisko pamatklintāju Igaunijas teritorijā klāj biezs nogulumiežu slānis, ko
pārsvarā veido kaļķakmens, dolomīts, māls un smilšakmens. Kaļķakmens atsedzas
Igaunijas ziemeļu piekrastē, bet smilšakmens atsegumi Dienvidigaunijas upju
ielejās.

Igaunijas piekrastē valda mērens jūras klimats ar vēsām vasarām un siltām
ziemām, bet austrumdaļā tas pāriet uz mēreni kontinentālo klimatu. Vidējā
temperatūra janvārī ir +4 °C rietumos līdz -7,5 °C austrumos. Savukārt jūlija
vidējā temperatūra mainās no +16,5 °C rietumos līdz +17,5 °C austrumos. Klimata
apstākļi Igaunijā ir stipri līdzīgi Latvijas klimatiskajiem apstākļiem.

Igaunija ir parlamentāra demokrātija, kuras prezidentu ievēl vienpalātas
parlaments (vēlēšanas reizi piecos gados). Valdību veido premjerministrs, kuru
ieceļ prezidents, un 14 ministri. Valdību apstiprina prezidents un parlaments.

Likumdošanas vara pieder vienpalātas parlamentam Rīgikogu, kuru sastāda 101
deputāts. To ievēl tiešās proporcionālās vēlēšanās uz četriem gadiem. Tiesu
varas augstākais orgāns ir Riigikohus ar 17 tiesnešiem, kuru priekšsēdētāju
izvirza prezidents, bet pēc tam apstiprina parlaments uz mūžu.

Igaunijas pamatnācija ir igauņi, kas ir viena no Baltijas somu valodās runājošām
tautām, līdzīgi līviem, somiem, votiem, karēļiem un sāmiem.

Igaunijā 2009. gada janvārī dzīvoja 1 340 415 cilvēki. Apdzīvotības blīvums ir
29 cilv./km². Aptuveni viena trešdaļa no visiem iedzīvotājiem dzīvo
galvaspilsētā Tallinā. Nākamās lielākās pilsētas ir studentu pilsētiņa Tartu,
rūpniecības robežpilsēta Narva un "vasaras galvaspilsēta" Pērnava.

Igauņu valoda, tāpat kā lībiešu, somu un ungāru valoda, pieder somugru valodām.
Tā nav lingvistiski saistīta ar indoeiropiešu valodām, kurās runā lielākā daļa
Eiropas tautu. Apmēram ceturtā daļa iedzīvotāju ikdienā runā krievu valodā.
Igauņu valoda kopā ar somu, ungāru un maltiešu valodām ir vienīgās valsts
valodas Eiropas Savienībā, kuras nepieder pie indoeiropiešu valodu saimes.

Igaunijas tautsaimniecība balstās uz inženiertehnisko nozari, pārtikas
rūpniecību, metālapstrādi, ķīmisko rūpniecību un koka izstrādājumu ražošanu. No
iekšzemes kopprodukta aptuveni 15% ienākumus dod tūrisms.

Nozīmīgākie derīgie izrakteņi: degslāneklis, fosforīti, kaļķakmens, smiltis un
kūdra.

Igauņu kultūru ir ietekmējušas nācijas, kuru pakļautībā viņi ir bijuši. Ir
jūtama gan krievu, gan vāciešu, gan zviedru, gan dāņu, gan poļu kultūra. Starp
slavenākajiem igauņiem ir rakstnieks Jāns Kross, kura darbi ir tulkoti vismaz 20
valodās, kā arī tautas eposa "Kalevipoegs" autors Frīdrihs Reinholds Kreicvalds
un rakstnieks, kinorežisors, bijušais valsts prezidents Lenarts Meri.

Tradicionālie ēdieni ir marinēts zutis, asinsdesa un sautēti skābi kāposti ar
cūkgaļu.

Daudzus gadus igauņu sportisti Olimpiskajās spēlēs ir startējuši zem citu valstu
karogiem. No 1900. līdz 1912. gadam igauņi startēja zem Krievijas impērijas
karoga, bet no 1948. līdz 1988. gadam zem Padomju Savienības karoga. Pārstāvot
savu valsti, igauņi Vasaras Olimpiskajās spēlēs ir izcīnījuši 8 zelta, 7 sudraba
un 14 bronzas medaļas. Savukārt Ziemas Olimpiskajās spēlēs ir izcīnītas 4 zelta,
1 sudraba un 1 bronzas medaļa. Visvairāk olimpisko medaļu ir ieguvis distanču
slēpotājs Andruss Vērpalu. Viņš 2002. gadā Soltleiksitijā un 2006. gada Ziemas
Olimpiskajās spēlēs Turīnā izcīnīja 2 zelta un 1 sudraba medaļu.

Igaunijā populāra ir arī riteņbraukšana, kur Jāns Kirsipū ir uzvarējis vairākos
Tour de France posmos. Slaveni ir arī autosportisti Marko Asmers, kurš ir
pirmais igaunis, kas kļuvis par Formula 1 testpilotu, un karjeru beigušais
autorallija braucējs Marko Mertins (Markko Märtin).

Igaunijas futbola izlase vēl nekad nav spēlējusi FIFA Pasaules kausā vai Eiropas
čempionātā. Ievērību ir guvis vārtsargs Marts Poms (Mart Poom), bet plašāk
pazīstams ir Igaunijā dzimušais Krievijas futbola izlases futbolists Valērijs
Karpins.



https://lv.wikipedia.org/wiki/%C4%8Cehija

Čehija (čehu: Česko), oficiāli Čehijas Republika (Česká republika, izrunā:
[ˈtʃɛskaː ˈrɛpuˌblɪka]), ir valsts Centrāleiropā bez pieejas pie jūras. Tā
robežojas ar Poliju ziemeļos, ar Slovākiju austrumos, ar Austriju dienvidos, bet
ar Vāciju rietumos. Čehijas platība ir 78 866 km² un to ietekmē mērenās joslas
klimats. Čehija ar 10,51 miljoniem iedzīvotāju ir divpadsmitā lielākā Eiropas
savienības dalībvalsts.

Čehija ir parlamentāra republika un augsti attīstīta valsts. Tā ir sīkāk
sadalīta 13 reģionos un galvaspilsētā Prāgā. Galvaspilsēta un lielākā pilsēta ar
1,3 miljoniem iedzīvotāju ir Prāga. Čehija ir ANO, NATO un OECD dalībvalsts.
1999. gadā Čehija kļuva par NATO dalībvalsti, bet 2004. gadā par Eiropas
Savienības dalībvalsti.

Čehija ir plašāk pazīstama ar automašīnu zīmolu Škoda, alu un hokeju. Čehijā ir
lielākais alus patēriņš pasaulē uz vienu cilvēku, kas ir 148,6 litri uz vienu
iedzīvotāju. Neatkarību tā ieguva 1993. gadā, sadaloties Čehoslovākijai.

Viduslaikos pastāvēja Čehijas jeb Bohēmijas karaliste. Kad 1526. gadā Čehijas
seims par karali ievēlēja Ferdinandu I Habsburgu, tā kļuva par vienu no
Habsburgu dinastijas dzimtīpašumu zemēm. Pēc Pirmā pasaules kara Austroungārija
beidza pastāvēt un 1918. gadā tika nodibināta Čehoslovākijas Republika. Pirms
Otrā pasaules kara sākuma Minhenes vienošanās rezultātā Vācija okupēja
Čehoslovākiju un anektēja Sudetu apgabalu.

1945. gadā Čehoslovākiju ieņēma Sarkanā armija. Pēc 1948. gada apvērsuma,
Čehoslovākija kļuva par vienas partijas valsti, kuru pārvaldīja PSRS. 1968.
gadā, palielinoties neapmierinātībai ar padomju režīmu sākās periods, kas
pazīstams kā Prāgas pavasaris, kas beidzās ar Padomju Savienības iebrukumu
valstī. Čehoslovākija palika okupēta, līdz 1989. gadam, kad komunistu režīms
sabruka un tika izveidota daudzpartiju parlamentāra republika. 1993. gada 1.
janvārī Čehoslovākija beidza pastāvēt un izveidojās Čehijas Republika un
Slovākija. Čehijas Republika pievienojās NATO 1999. gada 12. martā un Eiropas
Savienībai 2004. gada 1. maijā. 2007. gada 21. decembrī tā pievienojās Šengenas
zonai.

Čehijas Republika atrodas Centrāleiropā, robežojas ar Vāciju rietumos (810 km),
ar Poliju ziemeļos (762 km), ar Slovākiju austrumos (252 km), un ar Austriju
dienvidos (466 km). Vēsturiski valsts sastāv no trim apakšreģioniem; Bohēmijas,
Morāvijas un Čehijas Silēzijas. Lielāko daļu robežu veido kalnu grēdas. Gar
dienvidrietumu robežu plešas Bohēmijas meži. Ziemeļrietumos atrodas Rūdu kalni,
ziemeļos Sudetu kalnu grēda. Morāvijas austrumu robeža ar Slovākiju sastāv no
Beskidu un Balto Karpatu kalnu grēdām. Dienvidu robeža ar Lejasaustriju sastāv
galvenokārt no upes Tajas. Uz Bohēmijas robežas ar Morāviju atrodas
Bohēmijas-Morāvijas augstiene.

Čehijā valda mērens pārejas klimats no okeāniskā uz kontinentālo. Ziema ir
aukstāka un vasara siltāka nekā citās Eiropas valstīs tādos pašos platuma
grādos, bet tuvāk jūras piekrastei. Austrumdaļā ziemā nereti ieplūst
kontinentālās gaisa masas, kas pazemina gaisa temperatūru zem 0 grādiem pēc
Celsija, bieži snieg. Apmēram trešo daļu valsts teritorijas klāj meži, kuros
izplatītākie koki ir egles, priedes un bērzi.



https://lv.wikipedia.org/wiki/Otrais_pasaules_kar%C5%A1

Otrais pasaules karš bija lielākais bruņotais konflikts cilvēces vēsturē, kas
iesaistīja vairumu pasaules valstu. Tas notika no 1939. gada 1. septembra līdz
1945. gada 2. septembrim starp Ass valstīm un Sabiedrotajiem un prasīja 70
miljonus civiliedzīvotāju un militārpersonu dzīvību.

Par tā sākumu parasti uzskata Vācijas iebrukumu Polijā 1939. gada 1. septembrī.
Taču citreiz par kara sākumu tiek uzskatīts arī Hitlera armijas iesoļošana Prāgā
1939. gada martā, Japānas iebrukums Ķīnā 1937. gada 7. jūlijā, vai pat 1931.
gada Japānas iebrukums Mandžūrijā. Eiropā karš beidzās ar Vācijas padošanos
1945. gada 8. maijā, bet Āzijā un Klusajā okeānā tas turpinājās līdz pat
kodoluzbrukumam Japānas pilsētām un PSRS īstenotajai Mandžūrijas operācijai, kam
sekoja Japānas padošanās 1945. gada 2. septembrī.

Pēc kara Eiropa tika sadalīta Rietumu un Padomju ietekmes sfērās — pirmajās
notika ekonomikas atjaunošana Maršala plāna ietvaros, bet otrās kļuva par PSRS
satelītvalstīm. Liela daļa Rietumvalstu kļuva par NATO militārā bloka
dalībvalstīm, savukārt Austrumeiropas valstis izveidoja Varšavas līguma
organizāciju. Šāds stāvoklis saglabājās līdz pat 1980. gadu beigām un to sauc
par Auksto karu. Āzijā ASV iebrukuma rezultātā notika Japānas demokratizācija,
savukārt Ķīnā vēl turpinājās pilsoņu karš, kurā uzvarēja komunisti un tika
nodibināta Ķīnas Tautas Republika. Neilgi pēc kara beigām liela daļa Eiropas
koloniju pasludināja neatkarību.

Par Otrā pasaules kara cēloņiem uzskata pasaules politisko situāciju pēc
Versaļas līguma Pirmā pasaules kara beigās, un Lielās Depresijas ekonomisko
sabrukumu, kura ietekmē plauka nacionālisms un militārisms, piemēram, Vācijā un
Itālijā. Par kara iemesliem uzskatāma arī Lielbritānijas un Francijas t. s.
Vācijas "nomierināšanas" politika, kas ļāva šai Ā. Hitlera vadītajai
nacistiskajai valstij netraucēti attīstīt milzīgus bruņotos spēkus, anektēt
Austriju (1938) un okupēt Čehoslovākiju (1939). Eiropā par kara cēloņiem
jāuzskata Vācijas un Itālijas tiekšanās paplašināt teritorijas un iegūt jaunas
kolonijas, tādējādi atgūstot impērijas statusu (Itālijas diktators Benito
Musolīni pat cerēja atjaunot ko līdzīgu senajai Romas impērijai).

Tāpat jāmin PSRS loma Otrā pasaules kara izraisīšanā (Molotova-Ribentropa pakts
un tā slepenais papildprotokols, kurā Austrumeiropa sadalīta PSRS un Vācijas
ietekmes sfērās; PSRS iebrukums Somijā un Baltijas valstu okupācija; "pasaules
revolūcijas" ideja u. c.).

Arī ASV izolacionisma politika attiecībā uz notikumiem Eiropā tiek uzskatīta par
vienu no kara cēloņiem. Savukārt par kara cēloņiem Āzijā uzskatāma Japānas
agresīvā ārpolitika, Japānas un ASV saspriegtās attiecības.

Karojošās puses bija sadalījušās divās lielās nometnēs: Ass valstīs un
Sabiedrotajos.

Ass valstu galvenie spēki bija Vācija, Itālija, Japāna un to satelītvalstis. No
1942. gada Sabiedroto galvenie spēki bija Padomju Savienība, Apvienotā Karaliste
un ASV. Sabiedroto pusē karoja arī Britu Sadraudzība, Polija, Francija, Beļģija,
Ķīna, Nīderlande un citas valstis.

Veimāras republikai pēc Pirmā pasaules kara uzliktie ierobežojumi, ko
iedzīvotāji uzskatīja par netaisnīgiem, un ekonomiskās grūtības, ko radīja
reparāciju apjoms un Lielā Depresija, ļāva Ādolfa Hitlera vadītajai NSDAP
kustībai nonākt pie absolūtas varas Vācijā.

Pārkāpjot Versaļas līguma ierobežojumus, Hitlers atjaunoja Vācijas militāro
spēku, izveidojot karot spējīgus bruņotos spēkus (Vērmahtu), militarizēja
Reinzemi, kas bija paredzēta kā nemilitāra buferzona Francijai, uzspieda
apvienošanos ar Austriju tā sauktajā Anšlusā, un ar Francijas un Apvienotās
Karalistes piekrišanu anektēja daļu Čehoslovākijas. Francija un Lielbritānija
cerēja realizēt Nomierināšanas politiku, ar kuras palīdzību izdotos novērst
iespējamos militāros konfliktus ar Vāciju. Tieši realizējot šādu politiku, viņi
ļāva Vācijai anektēt un okupēt teritorijas Eiropā.

1922. gadā Itālijā varu ieguva Benito Musolīni un Nacionālā fašistu partija.
1936. gadā Itālija un Vācija noslēdza "Berlīnes-Romas ass" līgumu.

Eiropā karš sākās 1939. gada 1. septembrī, kad Vācija iebruka Polijā. Saskaņā ar
Ribentropa-Molotova paktu, PSRS vajadzēja arī veikt iebrukumu, taču Padomju
valdība Vācijai paziņoja, ka Sarkanā armija vēl nav gatava iebrukumam un tāpēc
Vācijai vienai nācās uzņemties agresora lomu. Francija un Lielbritānija, saskaņā
ar līgumsaistībām, 3. septembrī pieteica karu Vācijai. Polijas armija nespēja
ilgi pretoties Vācijas armijas pārspēkam. 17. septembrī Polijā iebruka arī PSRS
karaspēks, apgalvojot, ka aizsargās Polijas austrumu teritorijas. Francija un
Lielbritānija nepieteica karu PSRS, lai arī Sarkanā armija būtībā veica tādu
pašu iebrukumu kā Vērmahts. 6. oktobrī tika sakautas pēdējās poļu armijas
vienības. Polijas kampaņas laikā Lielbritānija un Francija karā praktiski
neiesaistījās, bija tikai atsevišķas flotes un gaisa spēku sadursmes. Tas ļāva
Vācijas karaspēkam brīvi darboties Polijā un turpināt nostiprināt militāros
spēkus, kuri tobrīd bija vājāki kā Sabiedroto valstīm.

1939. gada rudenī PSRS pieprasīja trīs Baltijas valstīm un Somijai ar to
parakstīt savstarpējās palīdzības līgumus, kas ļautu izvietot to teritorijā PSRS
kara bāzes. Igaunija, Latvija un Lietuva parakstīja līgumus un PSRS izvietoja
attiecīgi 25 000 karavīru Igaunijā, 30 000 Latvijā un 20 000 Lietuvā. Somijas
valdība atteicās parakstīt savstarpējās palīdzības līgumu ar PSRS. 1939. gada
30. novembrī PSRS iebruka Somijā, sākot Ziemas karu, kas beidzās 1940. gada
martā, Somijai zaudējot 1/10 daļu valsts teritorijas, kur tika nodibināta
Karēļu-somu PSR, apvienojot atņemtās teritorijas ar esošās Karēļu APSR
teritoriju. Citur Eiropā vairāk nekā pusgadu līdz 1940. gada aprīlim plašāka
mēroga karadarbība nenotika. Šis periods ir zināms kā Dīvainais karš.

1940. gada 9. aprīlī Vācijas sūtņi Dānijā un Norvēģijā iesniedza abu valstu
ārlietu ministriem ultimātu, kurā prasīja bez pretestības pakļauties vācu
okupācijai. Dāņu valdība pakļāvās ultimātam un vācieši nepilnu sešu stundu laikā
okupēja Dānijas teritoriju. Norvēģijas valdība ultimātam nepakļāvās un jau pēc
dažām stundām vācieši izsēdināja desantu galvenajās Norvēģijas ostās un ātri
ieņēma visu Norvēģijas rietumu piekrasti. Izpletņlēcēji ieņēma galvenos
lidlaukus. Tomēr kaujas iekšzemē turpinājās. 28. aprīlī Sabiedrotie izcēla
desantu Narvikā un atkaroja pilsētu, taču jūnija sākumā vācu panākumi Beļģijā un
Francijā piespieda sabiedrotos to atkal atstāt. 10. jūnijā Norvēģijas armija
kapitulēja.

10. maijā vācu armija uzsāka iebrukumu Holandē, Beļģijā un Francijā. Tai neilgā
laikā izdevās ieņemt Nīderlandi, Beļģiju un lielu daļu Francijas ziemeļu
apgabalu. 10. jūnijā Itālija pieteica karu Francijai un Apvienotajai Karalistei.
22. jūnijā Francija noslēdza pamieru ar Vāciju. Francija tika sadalīta: valsts
ziemeļu un rietumu daļu, ieskaitot Atlantijas okeāna piekrasti, okupēja Vācijas
karaspēks, dienvidrietumu daļu Itālijas karaspēks, atlikušās divas piektdaļas
pārvaldīja oficiāli neitrālā Višī Francijas valdība. 3. jūlijā britu karaflote
uzbruka franču karakuģiem. 1940. gada jūnijā PSRS okupēja Baltijas valstis un
Rumānijas daļu (Besarābiju un Bukovinu). 19. jūlijā Hitlers piedāvāja
Apvienotajai Karalistei beigt karu, no kā tā atteicās. Vācijas aviācija sāka
uzlidojumus angļu pilsētām (Blitz), tomēr septembrī atteicās no plāniem izcelt
karaspēku Britu salās. Savukārt britu aviācija sāka uzlidojumus Berlīnei un
citām Vācijas pilsētām. 1940. gada septembrī Vācija, Itālija un Japāna noslēdza
Trīspusējo paktu, oktobrī Itālija uzbruka Grieķijai un uzsāka uzbrukumus britu
Vidusjūras kara flotei.

12. novembrī Berlīnē sākās sarunas par PSRS pievienošanos šim paktam, tomēr PSRS
izvirzīja īpašus nosacījumus Balkānu un Baltijas jūras reģionos. 20. novembrī
Ungārija, pēc tam arī Slovākija un Rumānija pievienojās Ass valstu militārajam
paktam. Decembrī britu armija uzsāka pretuzbrukumu itāļiem Ēģiptē un Somālijā,
ASV prezidents Rūzvelts apsūdzēja Hitleru pasaules iekarošanas plānošanā un
atteicās vest sarunas. Tā vietā 1941. gada janvārī sākās slepenas ASV sarunas ar
Apvienoto Karalisti par iespējamo iesaistīšanos karā.

28. oktobrī Itālijas armija iebruka Grieķijā, taču tika sakauta. 1941. gada
februārī Hitlers nosūtīja Vācijas karaspēku uz Lībiju, kas sāka jaunu uzbrukumu
Ēģiptei. Martā Bulgārija un Dienvidslāvija pievienojās Ass valstu militārajam
paktam, tomēr jau pēc divām dienām ar angļu palīdzību Dienvidslāvijas valdība
tika gāzta. 6. aprīlī Vācija sāka militāru iebrukumu Dienvidslāvijā un Grieķijā,
kas beidzās ar abu valstu okupāciju līdz maijam, kad vācieši izcēla desantu
Krētas salā. Savukārt Britu armija šajā laikā apspieda vācu organizēto
sacelšanos Irākā un okupēja Libānu un Sīriju.

1941. gada 22. jūnijā Ass valstis uzbruka Padomju Savienībai un tās kara sākumā
okupētajām Baltijas valstu, Polijas un Rumānijas teritorijām. Sākotnēji vācieši
guva iespaidīgus panākumus liekot krieviem atkāpties dziļi savā teritorijā. Ne
tikai Baltijas valstu, Moldovas, Ukrainas un Baltkrievijas, bet arī plašas
Padomju Krievijas teritorijas nokļuva vācu okupācijas zonā.

Pēc Barbarosas plāna bija paredzēts uzvarēt PSRS līdz 1941. gada beigām,
iekarojot teritorijas līdz Arhangeļskas-Astrahaņas līnijai un sakaujot tās
galvenos spēkus. Tomēr 1941. gada ziemā fronte apstājās un Maskavas kaujas laikā
no 1941. gada oktobra līdz 1942. gada februārim Sarkanā armija spēja paglābt
Maskavu no krišanas. Kaujās pie Maskavas PSRS pusē piedalījās arī 1941. gada
augustā izveidotā 201. Latviešu strēlnieku divīzija. Tomēr 1942. gada pavasarī
un vasarā pēc Sevastopoles krišanas vērmahts atkal uzņēmās stratēģisko
iniciatīvu, uzsākot savu otro lielo vasaras ofensīvu Austrumu frontē — Operāciju
"Blau" — kā rezultātā 1942. gada vasarā vāciešiem izdevās iekarot ne tikai visu
Ukrainas teritoriju, bet arī Rostovu pie Donas, Voroņežu un citas nozīmīgas
Dienvidkrievijas pilsētas. No 1942. gada augusta līdz pat 1943. gada februārim
Staļingradā pie Volgas norisinājās Staļingradas kauja, pēc kuras Sarkanā armija
uzsāka ofensīvu, kas ļāva tai atgūt 1942. gada vasarā zaudētās teritorijas. Pēc
1943. gada janvāra Vācijas Ieroču SS sastāvā izveidoja okupēto valstu
iedzīvotāju karaspēka vienības, arī Latviešu leģionu.

1943. gada jūlijā — augustā notika Kurskas kauja, kas kļuva par Otrā pasaules
kara pagrieziena punktu. 1943. gada septembrī sākās sabiedroto iebrukums
Itālijā, kā rezultātā ASV armija ātri piespieda kapitulēt Itālijas armijai.
Novembrī Hitlers pavēlēja Rommela vadītajām Vērmahta Ziemeļāfrikas karaspēka
daļām pārdislocēties Normandijas piekrastes aizsardzībai. No 1943. gada 28.
novembra līdz 1. decembrim Sabiedroto valstu okupētajā Irānā notika pirmā
augstākā līmeņa sanāksme — Teherānas konference, kurā Apvienotās Karalistes, ASV
un PSRS vadītāji vienojās par karadarbības mērķiem 1944. gadā.

1944. gada janvārī—maijā Sabiedrotie uzvarēja kaujās pie Montekasino Itālijas
vidienē. Līdz 1944. gada aprīlim Sarkanā armija ieņēma lielāko daļu no Ukrainas
un Baltkrievijas un pietuvojās Igaunijas un Latvijas robežām. Tā iebruka arī
bijušās Polijas teritorijās un nelielā daļā Čehoslovākijas. 1944. gada jūnija
sākumā ASV armija iegāja Romā. 1944. gada 6. jūnijā notika sabiedroto izcelšanās
Normandijā, kā rezultātā tika iekarota Francija un Beniluksa valstis. Vācu
virsnieki 1944. gada 20. jūlijā Hitlera galvenajā mītnē Wolfsschanze
Austrumprūsijā pret viņu neveiksmīgi mēģināja izdarīt atentātu. Rudens un ziemas
pirmās daļas laikā Sarkanā armija ieņēma visu Baltijas valstu teritoriju,
izņemot Kurzemes pussalu un nedaudz no Polijas teritorijas. Balkānos tika
ieņemta Rumānija, Bulgārija, kā arī neliela daļa no Dienvidslāvijas.

No 1945. gada 4. līdz 11. februārim Krimā notika Jaltas konference, kurā
Apvienotās Karalistes, ASV un PSRS vadītāji vienojās par pasaules kārtību pēc
kara beigām. No 1945. gada sākuma līdz 30. martam Sarkanā armija iekaroja
Polijas teritoriju un Austrumprūsiju, kā arī nelielu daļu no Čehoslovākijas.
Amerikāņu un britu armijas ieņēma daļu no Vācijas rietumu daļas. Aprīļa beigās
sākās Berlīnes kauja, kas beidzās ar Vērmahta kapitulāciju 8. maijā. Potsdamas
konferences laikā 1945. gada jūlijā Sabiedroto valstu vadītāji vienojās par
pēckara robežām un ultimāta izvirzīšanu Japānai.

1937. gada jūlijā Japāna iebruka Ķīnā, kas izraisīja Otro Ķīnas—Japānas karu.
1941. gada 7. decembrī Japānas spēki uzbruka ASV karabāzei Pērlharborā, Havaju
salās un pieteica karu Savienotajām Valstīm, Apvienotajai Karalistei un
Nīderlandei. Atšķirībā no citiem Sabiedrotajiem, PSRS nepieteica karu Japānai.

Sākotnēji Japānai izdevās ieņemt lielu daļu Austrumāzijas un Okeānijas. 1941.
gada decembrī Japānas karaspēks okupēja Taizemi, kuras valdība 21. decembrī
noslēdza militārās sadarbības līgumu ar Japānu. 25. decembrī japāņi ieņēma britu
Honkongu.

Pēc uzvarētās Midveja kaujas 1942. gada jūnijā Sabiedrotie un Ķīna pārgāja
pretuzbrukumā. Japāņiem gan izdevās uzvarēt Pirmajā Birmas kampaņā 1942. gada
jūnijā — 1943. gada septembrī, bet otrajā kampaņā 1944. gada janvarī — novembrī
viņi cieta sakāvi. Sabiedrotie uzvarēja vairākās smagās kaujās Klusā okeāna
salās.

Potsdamas konferences laikā 1945. gada 26. jūlijā ASV, Apvienotā Karaliste un
Ķīnas Republika iesniedza Japānas valdībai ultimātu, pieprasot bezierunu
kapitulāciju. Tā kā tas netika izdarīts, tad 6.-9. augustā ASV gaisa karaspēki
veica Hirosimas un Nagasaki atombombardēšanu, bet PSRS beidzot pieteica karu
Japānai un 9. augustā Sarkanā armija uzbruka japāņu Kvantunas armijai. Trīs
nedēļu laikā PSRS okupēja japāņu Mandžūrijas, Sahalīnas un Kuriļu salu
teritorijas. Japāna kapitulēja 2. septembrī, kapitulācijas akts tika parakstīts
uz ASV līnijkuģa Missouri.



https://lv.wikipedia.org/wiki/It%C4%81lija

Itālija (itāļu: Italia, izrunā [iˈtaːlja]), oficiāli Itālijas Republika
(Repubblica italiana), ir valsts Dienvideiropas centrālajā daļā. Kopš 1946. gada
konstitucionālā referenduma Itālija ir republika. Lielākā daļa no valsts atrodas
Apenīnu pussalā, kas tālu iestiepjas Vidusjūrā. Pēc kontūras šī pussala atgādina
zābaku. Itālijai pieder arī divas lielas salas: Sardīnija un Sicīlija, un
vairākas mazākas salas. Itālija robežojas ar Šveici, Austriju, Franciju,
Slovēniju un divām anklāva pundurvalstīm — Vatikānu un Sanmarīno, savukārt
Šveicē Itālijai pieder eksklāvs Campione d'Italia.

Aptuveni trīs ceturtdaļas no valsts teritorijas klāj kalnienes un kalni.
Itālijas ziemeļos dabīgā robeža ar citām valstīm ir Alpu kalni, savukārt tālu
pussalā iestiepjas Apenīnu kalni. Lielākā daļa no valsts zemienēm atrodas lielo
upju ielejās, piemēram, Po ielejā. Itālijas dienvidos un Sicīlijā atrodas trīs
tektonisko plātņu krustpunkts, tādēļ šeit ir intensīva ģeoloģiskā aktivitāte.
Itālijas teritorijā atrodas četri aktīvi vulkāni, no kuriem pazīstamākie ir
Vezuvs un Etna.

Itālijas galvaspilsēta ir Roma. Vairums iedzīvotāji ir itāļi. Oficiālā valoda ir
itāļu valoda. Dominējošā reliģija ir kristietība, konkrēti, Romas Katoļu
baznīca. Itālijā izmantotā valūta ir eiro.

Ap 8.-7. gadsimtu p.m.ē. Itālijas pussalas austrumu un dienvidu daļā, kā arī
Sicīlijā lielā skaitā sāka parādīties grieķu apmetnes. Šīs grieķu apdzīvotās
vietas dēvēja par Lielo Grieķiju (Magna Graecia). Pēc Romas impērijas sabrukuma
Itālijas pussalā viena pēc otras iebruka dažādas klejotāju ciltis - pārsvarā
ģermāņi. Līdz 19. gadsimtam Itālija bija sadalīta nelielās valstīs, no kurām
lielākās bija Pāvesta valsts, Sardīnijas karaliste, Abu Sicīliju karaliste,
Venēcijas Republika un Toskānas hercogiste.

1859. gadā Sardīnijas Karaliste un Francija pieteica karu Austrijai un ieguva
Lombardiju. 1860. gadā Abu Sicīliju karaliste anektēja Parmas, Modenas un
Toskānas hercogistes un Pāvesta valsti, bet tā paša gada maijā itāļu brīvprātīgo
armija Džuzepes Garibaldi vadībā izcēlās Sicīlijā un pievienoja to Sardīnijas
karalistei. 1861. gada 17. martā par apvienotās Itālijas karali tika kronēts
Sardīnijas karalis Viktors Emanuels II.

1882. gadā Itālijas Karaliste pievienojās Trejsavienībai, taču Pirmajā pasaules
karā pievienojās Sabiedrotajiem. 1935. gadā Itālija iebruka Etiopijā, par ko tā
tika izslēgta no Tautu savienības. 1939. gada 22. maijā Itālija noslēdza
militāru aliansi ar Vāciju un Otrā pasaules kara cīnījās pret Sabiedrotajiem.
Pēc Otrā pasaules kara itāliešu neapmierinātība ar monarhiju noveda pie
konstitucionālā referenduma sarīkošanas 1946. gadā, kurā tika izšķirts jautājums
par monarhijas tālāko likteni. Referendumā itālieši nolēma, ka valsts turpmāk
būs republika.

1949. gadā Itālija bija viena no NATO dibinātājām, bet 1958. gadā — viena no
Eiropas Ekonomikas kopienas dibinātājām.

Itālija atrodas Dienvideiropā, tās dabiskā robeža nedaudz atgādina zābaku
(Apūlijas dienvidi veido formu kā papēdim, bet Kalabrijas reģions veido
purngalu). Tā robežojas ar Šveici un Austriju ziemeļos, ar Franciju
ziemeļrietumos, ar Slovēniju austrumos. Itālija austrumu, dienvidu un rietumu
pusē robežojas ar jūrām — ar Ligūrijas un Tirēnu jūru rietumos, Adrijas jūra
austrumos, Jonijas jūru un Vidusjūru dienvidos. Itālijai pieder divas lielas
salas: Sicīlija un Sardīnija, kā arī vairākas mazākas salas, no kurām lielākā ir
Elba. Sicīlija un Sardīnija ir arī divas vislielākās salas Vidusjūrā.

Itālijas ziemeļos slejas Alpu kalni, bet no ziemeļiem līdz dienvidiem Itālijas
centrālajā daļā - Apenīni. Itālijas dienvidi ir vulkanoloģiski aktīvs reģions.
Sicīlijas austrumdaļā atrodas lielākais aktīvais vulkāns Eiropā — Etna, kas
paceļas 3340 metru augstumā v.j.l., savukārt netālu no Neapoles atrodas Vezuvs,
kas savulaik nopostīja Pompeju pilsētu. Itālija savu augstāko virsotni -
Monblānu (itāliski - Monte bianco) -, kas paceļas 4807 metrus v.j.l., dala ar
Franciju. Tā ir vienlaikus arī augstākā virsotne Eiropā.

Itālijā valda mērens un subtropisks klimats. To lielā mērā nosaka Alpu kalnu
masīvs, kas aiztur ziemeļu vējus, kā arī atrašanās pie Vidusjūras. Ja Itālijas
ziemeļos klimats ir mērens ar subtropu klimata iezīmēm, tad dienvidos tas ir
izteikti subtropisks. Ziemeļos vasarās pārsvarā ir karsts laiks ar jūlija vidējo
temperatūra no +22 °C līdz +24 °C, bet ziemas ir mēreni aukstas ar vidējo
janvāra temperatūru 0 °C. Dienviditālijai ir raksturīgs Vidusjūras klimats -
karstas un sausas vasaras ar vidējo jūlija temperatūru +26 °C, bet ziemas ir
daudz maigākas nekā ziemeļos, ar vidējo janvāra temperatūru +8 °C līdz +10 °C.
Sniegs Itālijas dienvidos ir reta parādība, kaut arī kalnu masīvos virs 1500
metriem tas ir sastopams gada aukstajā sezonā.

Itālijā 2010. gadā dzīvoja 60,6 miljoni iedzīvotāju. Pēc šī rādītāja tā ir
ceturtā lielākā valsts Eiropas Savienībā un 23. lielākā pasaulē. Iedzīvotāju
blīvums (201 cilvēks uz km²) ir piektais lielākais Eiropas Savienībā. Visvairāk
cilvēku dzīvo Ziemeļitālijā, kur koncentrējas aptuveni viena trešdaļa no visiem
iedzīvotājiem.

Itālijas lielākās pilsētas ir Roma, Milāna un Turīna. Ja skatās pilsētu lielumus
pēc to aglomerācijās dzīvojošo skaita, tad viennozīmīgi ar 7,4 miljoniem
iedzīvotāju lielākā ir Milāna. Romas aglomerācijā dzīvo salīdzinoši tikai 3,7
miljoni.



https://lv.wikipedia.org/wiki/Austrija

Austrija (vācu: Österreich), oficiāli Austrijas Republika (Republik Österreich),
ir valsts Centrāleiropā. Austriju no visām pusēm ieskauj citas valstis un tai
nav izejas pie jūras. Ziemeļos Austrija robežojas ar Vāciju un Čehiju, austrumos
ar Slovākiju un Ungāriju, dienvidos ar Slovēniju un Itāliju, bet rietumos ar
Šveici un Lihtenšteinu. Tā ir federāla, parlamentāra un reprezentatīvi
demokrātiska republika. Austrija sastāv no deviņām federālajām zemēm, kur katrai
ir savs parlaments un valdība.

Austrijas platība ir 83 849 km², un 2009. gadā šajā valstī dzīvoja aptuveni 8,36
miljoni iedzīvotāju, no kuriem aptuveni trīs ceturtdaļas ir katoļi. Valsts
galvaspilsēta ir Vīne, kur dzīvo aptuveni 20% no visiem Austrijas iedzīvotājiem.
Oficiālā valoda ir vācu valoda. Austrijas iedzīvotāju lielākā daļa ir etniski
vāciešiem tuvi radnieciskie austrieši. Lielākās minoritātes ir slovēņi, horvāti
un ungāri. Valsts galva ir Austrijas prezidents, bet valdības galva — kanclers.

Austrija pēc Pirmā pasaules kara tika dibināta uz Austroungārijas
dubultmonarhijas paliekām. Pirmā Austrijas konstitūcija tika pieņemta 1920.
gadā. Otrajā pasaules karā Austrija anšlusa rezultātā tika pievienota Trešajam
reiham. 1945. gadā tā atkārtoti ieguva neatkarību un tika nodibināta tā sauktā
Otrā republika. Pilnīgu suverenitāti Austrija ieguva tikai 1955. gada 15. maijā.

Valsts galva ir bundesprezidents, ko ievēl vispārējās vēlēšanās uz sešiem gadiem
(var pārvēlēt uz vēl vienu termiņu - federālā prezidenta pienākumiem ir
ceremoniāls raksturs, lai gan pēc konstitūcijas prezidents var atlaist Ministru
kabinetu vai Nacionālo padomi, kā arī izsludināt jaunas vēlēšanas).
Bundesprezidents ieceļ amatā valdības galvu - bundeskancleru, - kurš izveido
federālo ministru kabinetu (prezidents pēc kanclera ieteikumiem ieceļ amatos arī
ministrus). Parasti prezidents par valdības veidotāju ieceļ tās partijas
pārstāvi, kurai ir vislielākais vietu skaits Nacionālajā padomē (prezidents
nevar izveidot ministru kabinetu pēc saviem ieskatiem, viņam ir jārespektē
Nacionālās padomes deputātu vairākuma griba). Federālais ministru kabinets ir
atbildīgs Nacionālās padomes priekšā, un tam ir jāatkāpjas pēc neuzticības
balsojuma Nacionālajā padomē.

Izpildvaru īsteno gan federālās, gan pašvaldību varas pārstāvji. Likumdevēju
varas īstenošana ir uzticēta gan valdībai, gan divpalātu parlamentam -
federālajai assamblejai (Bundesversammlung), -, ko veido Nacionālā padome
(Nationalrat) un Federālā padome (Bundesrat). Federālā asambleja var izsludināt
referendumu par prezidenta atstādināšanu, ja prezidenta darbība ir pretrunā ar
valsts konstitūciju.

Konstitucionālā tiesa (Verfassungsgerichtshof) aizsargā pilsoņu tiesības un
uzrauga likumdošanas atbilstību Austrijas Konstitūcijai. Pilsoņi var griezties
Konstitucionālajā tiesā, ja valsts iestādes rīcība tieši aizskar viņu
pamattiesības, kas noteiktas Konstitūcijā. Konstitucionālā tiesa izskata arī
konfliktus: likumdošanas kompetences ietvaros starp federāciju un federālajām
zemēm/provincēm; starp parastās jurisdikcijas tiesām un pārvaldes iestādēm
un/vai publiskās jurisdikcijas tiesām; starp pašu konstitucionālo tiesu un
administratīvo tiesu.

Administratīvās tiesas (Verwaltungsgerichtshof) veido dažādi administratīvie
tribunāli un apelācijas tiesas, kuras izskata pārvaldes iestāžu lēmumus un
darbību. Vissvarīgākais Austrijas administratīvais tribunāls ir Neatkarīgais
administratīvais tribunāls (Unabhängiger Verwaltungssenat). Vienīgā Austrijas
administratīvā tiesa ir t.s. Verwaltungsgerichtshof, kas izskata valsts
administrācijas darbību un pieņemtos lēmumus.

Pirmās instances tiesas ir Rajona tiesa (Bezirksgericht) un pirmās instances
Reģionālā tiesa, kuras izskata civillietas un krimināllietas. Ja pirmā instances
tiesa ir Rajona tiesa, tad nolēmumu pieņem viens tiesnesis. Viens tiesnesis
lielākoties pieņem nolēmumu arī civillietu pirmstiesas izskatīšanā Reģionālajās
tiesās. Krimināllietas raksturs un iespējamais sods nosaka Reģionālās tiesas
locekļu sastāvu, kas var būt tāds pats kā Šēfenu tiesā (Schoeffengericht) ar 2
profesionāliem tiesnešiem un 2 tiesu piesēdētājiem, vai kā Zvērināto tiesa
(Schwurgericht) ar 3 profesionāliem tiesnešiem un 8 tiesu piesēdētājiem.

Otrās instances tiesas nodarbojas ar civillietām, kuras sākotnēji nonākušas
Rajona tiesas pirmstiesas izskatīšanā, apelācijas gadījumā lietu izskata
Reģionālajā tiesā, pēc tam Provinces tiesā (Oberlandesgericht). Provinces tiesas
ir otrās instances tiesas krimināllietu izskatīšanas gadījumā.

Pēdējās instances tiesa ir augstākā tiesa (Oberster Gerichtshof), kas izskata
civillietas un krimināllietas. Augstākās tiesas 6 senāti izskata krimināllietas,
10 senāti — civillietas, un 2 papildus senāti izskata darba un sociālas lietas.
Augstākā tiesa izskata tikai pēdējās instances lietas.

Austrijas platība ir 83 849 km², tas ir aptuveni par trešdaļu lielāka nekā
Latvija (64 589 km²). Tā atrodas Centrāleiropā un ziemeļos robežojas ar Vāciju
un Čehiju, austrumos ar Slovākiju un Ungāriju, dienvidos ar Slovēniju un
Itāliju, bet rietumos ar Šveici un Lihtenšteinu. Austrijas teritoriju
rietumu-austrumu virzienā šķērso Alpu kalnu sistēma, kas aizņem aptuveni trīs
ceturtdaļas no valsts teritorijas. Alpi pārsvarā aizņem valsts rietumu un
centrālo daļu. Augstākā Austrijas virsotne ir Grosglokners (3797 m v.j.l.), kura
atrodas Augstā Tauerna kalnos. Taču ziemeļu dienvidu virzienā Alpus šķērso
daudzas ielejas. Tādēļ daudzviet Alpus iespējams šķērsot pat nenonākot augstu
kalnos. Savukārt Austrijas ziemeļaustrumu daļu pārsvarā aizņem plašā Donavas
ieleja. Šajā teritorijas daļā atrodas arī Austrijas galvaspilsēta Vīne. Tāpat kā
Alpu kalni, arī Donava Austrijas teritoriju šķērso rietumu-austrumu virzienā.

Austrija iedalās 9 federālajās zemēs (Land jeb Bundesland), zemes savukārt
iedalās 84 politiskajos rajonos (Politische Bezirke) un 15 statūtpilsētās.

Austrijā ir labi attīstīta tirgus ekonomika, kā arī augsts dzīves līmenis, kas
ir cieši saistīts ar Eiropas Savienību (ES), īpaši, ar Vāciju. Tā kā Austrija ir
ES dalībvalsts, tad tā ir piesaistījusi ārvalstu investorus. Investīcijas valstī
ieplūst arī tāpēc, ka tā atrodas salīdzinoši tuvu jaunajām ES valstīm austrumos
un dienvidos.

Austrijas galvaspilsēta Vīne 18. un 19. gadsimtā bija Eiropas mūzikas
galvaspilsēta. Pat līdz mūsdienām daudzās operās, teātros un orķestros, īpaši
Vīnes filharmonijā, ir saglabājušās tradīcijas no tiem laikiem. Starptautiski
pazīstama ir Vīnes Valsts opera. Tiek veidoti arī kabarē priekšnesumi. Arī
kulinārijas jomā ir ļoti daudz senu tradīciju.

2003. gadā Grāca bija Eiropas kultūras galvaspilsēta. Savukārt UNESCO Pasaules
mantojuma sarakstā ir iekļauti astoņi objekti, kuri atrodas Austrijā.

Vairāki komponisti no klasiskās mūzikas laikmeta ir dzīvojuši un strādājuši
Vīnē. Starp slavenākajiem noteikti ir jāmin Zalcburgā dzimušais Volfgangs
Amadejs Mocarts un Bonnā dzimušais Ludvigs van Bēthovens. Pietiekami ievērojami
bija arī Jozefs Haidns, Francis Šūberts, Antons Brukners un Johans Štrauss.
Slavenākie komponisti 20. gadsimtā bija Gustavs Mālers, Arnolds Šēnbergs, Albans
Bergs un Antons Veberns.

Kopā 16 cilvēki no Austrijas ir saņēmuši Nobela prēmiju: 2 reizes ir pasniegta
Nobela Miera prēmija (Bertai fon Zutnerei un Alfredam Friedam); 1 reizi Nobela
prēmija literatūrā (Elfrīdei Jelinekai); 3 reizes Nobela prēmija ķīmijā (Fricam
Preglam, Ričardam Zigmondi un Ričardam Kūnam); 3 reizes Nobela prēmija fizikā
(Ervīnam Šrēdingeram, Viktoram Hesam un Volfgangam Pauli); 6 reizes Nobela
prēmija fizioloģijā vai medicīnā un 1 reizi Nobela prēmija ekonomikā.

Austrijas virtuve lielā mērā ir ietekmējusies no Ungārijas, Bohēmijas, Itālijas
un Francijas virtuvēm. Katrā federālajā zemē tradicionālā virtuve ir ļoti
atšķirīga. Tipiskākie Austrijas ēdieni ir Vīnes šnicele, cepti vistas gaļas
gabaļi, gulašs un zivju ēdieni, piemēram, karpas un foreles. Pasaules slavu ir
ieguvuši arī saldie ēdieni kā Zāhera torte (Sacher-Torte), ābolu strūdelis
(Apfelstrudel) un Kaiserschmarren (biezas pankūkas ar rozīnēm, kuras pasniedz ar
pūdercukuru).

Austrijā ir pietiekoši labi dabas apstākļi slēpošanai, īpaši kalnu slēpošanai.
Labākie slēpotāji starptautiskajās sacensībās regulāri iegūst augstākā kaluma
medaļas. Starp pazīstamākajiem slēpotājiem ir Francs Klammers (Franz Klammer),
Hermans Maiers (Hermann Maier), Benjamīns Raihs (Benjamin Raich) un starp
slēpotājām - Annemarija Mozere-Prolla (Annemarie Moser-Pröll) un Renāte Gotčla
(Renate Götschl). Plaši izplatīti ir arī citi ziemas sporta veidi, kā snovbords
un tramplīnlēkšana. Slavenākie tramplīnlēcēji ir Armīns Koglers (Armin Kogler)
un Andreass Goldbergers (Andreas Goldberger).

Populārākais komandu sporta veids viennozīmīgi ir futbols. Austrijas augstākās
futbola līgas klubi kā "Rapid Wien", "Red Bull Salzburg" un "Sturm Graz"
regulāri piedalās Eirokausos. Austrijas futbola izlasei nav ievērojamu
starptautisko panākumu, vienīgi tālajā 1934. gada Pasaules čempionātā ieguva
ceturto vietu, bet 1954. gada Pasaules čempionātā ieguva trešo vietu. 2008. gadā
Austrija kopā ar Šveici organizēja Eiropas čempionātu futbolā. Bez futbola
Austrijā ir arī profesionālas hokeja un basketbola līgas. Handbolā austriešu
profesionālā sieviešu komanda "Hypo Niederösterreich" vairākus gadus pēc kārtas
ir bijusi viena no labākajām Eiropā.



https://lv.wikipedia.org/wiki/Alfab%C4%93ts

Alfabēts ir pilnīgs standartizēts burtu vai rakstu zīmju komplekts, kas katra
aptuveni apzīmē kādas runātas valodas fonēmu. Lielākajai daļai pasaules valodu
tiek lietots latīņu alfabēts.

Kā lielāko daļu visu izgudrojumu pasaulē, arī alfabētu izgudrot piespieda
prakse, dzīves nepieciešamība. Par nozīmīgāko faktoru alfabēta izgudrošanā
uzskatāma tirdzniecības attīstība Vidusjūrā. Par to liecina vietas, kur atrasti
pirmie rakstītu tekstu piemēri un to saturs.

Viena no nozīmīgākajām Vidusjūras austrumu piekrastes ostām bija Ugarita (Ras
Shamra) - mūsdienu Sīrijas teritorijā. Tās tirdzniecības apgrozījums (osta
specializējās ieroču un dažādu metāla izstrādājumu ražošanā un tirdzniecībā)
strauji auga un pārvaldīt tirdzniecības operācijas kļuva arvien grūtāk. Tādēļ
tirdzniecības starpnieki ap 1700.-1500.g. p.m.ē. izgudroja zīmju sistēmu, ar
kuras palīdzību veikt pierakstus par tirdzniecības darījumiem.

Alfabēta izgudrošana bija milzīgs solis uz priekšu, salīdzinājumā ar
pastāvošajām runas tekstu pierakstīšanas sistēmām, piemēram, ēģiptiešu
hieroglifiem. Ugaritas sistēma ļāva ievērojami samazināt runas pierakstīšanai
nepieciešamo daudzumu - mazāk par 30 zīmēm.

Savukārt, tālāk uz dienvidiem - Feniķijā un Palestīnā - ziemeļsemītu alfabēts
tika pilnveidots, sākot to pierakstīt lineārā sistēmā, citiem vārdiem, pa
rindiņām. Tas ļāva atteikties no agrāk pielietojamiem hieroglifiem un ķīļu
zīmēm, ko bija izgudrojuši, kā uzskata vairums pētnieku, vēl šumeri pirms kādiem
5000 gadiem.

Latviešu alfabēts ir latīņu alfabēta paveids. Tā pamati izveidoti 1908.—1911.
gadā Kārļa Mīlenbaha un Jāņa Endzelīna vadībā, aizstājot vecās ortogrāfijas
(gotisko) fraktūru ar jaunās ortogrāfijas antīkvu un izskaužot šņāceņu un garo
patskaņu apzīmējumos burtkopas (čupu burtus).



https://lv.wikipedia.org/wiki/RSS_protokols

RSS ir XML tīmekļa sindikācijas failu formātu saime, ko plaši izmanto ziņu
tīmekļa vietnes un tīmekļa žurnāli. Ar šo terminu apzīmē trīs standartus: Rich
Site Summary (RSS 0.9x), Really Simple Syndication (RSS 2.0), RDF Site Summary
(RSS 0.9 un 1.0)

RSS izmanto, lai piegādātu atsevišķas tīmekļa satura vienības kopā ar īsu
aprakstu un saiti uz pilno saturu. Informācija tiek piegādāta kā XML fails, ko
sauc par RSS plūsmām, RSS padevēm, RSS barotnēm, RSS straumēm jeb RSS kanāliem.

Programmas, ko sauc par ziņu agregatoriem, māk bez tiešas lietotāja iejaukšanās
pārbaudīt RSS atbalstošas tīmekļa vietnes un automātiski ziņot par jaunu
informāciju, kas tajās parādījusies. Tas aiztaupa lietotājam nepieciešamību
periodiski aplūkot šīs tīmekļa vietnes, tikai lai pārliecinātos, ka tajās nav
kāda jauna informācija, kā arī parakstīties uz tīmekļa vietnes jaunumu
piesūtīšanu ar e-pasta starpniecību. Pazīstamas ārvalstu vietnes, kas piedāvā
sekot jaunumiem ar RSS palīdzību ietver The New York Times, The Wall Street
Journal un BBC. Latvijā šādu iespēju nodrošina visi lielākie ziņu portāli -
Apollo portāls, DELFI.lv un TVNET.

RSS plaši izmanto tīmekļa žurnālu kopiena, lai dalītos ar jaunāko žurnālu
ierakstu virsrakstiem vai pat pilniem ierakstiem.

Ziņu agregatori parasti tiek veidoti kā tīmekļa pārlūkprogrammu un e-pasta
programmu papildinājumi, vai arī kā atsevišķas programmas. Daudzām tīmekļa
pārlūkprogrammām RSS atbalsts jau ir iebūvēts, kā piemērus var minēt Mozilla
Firefox un Opera.

Web-bāzēti barotņu lasītāji un agregatori, kā My Yahoo! un Bloglines neprasa
papildus programmatūras uzstādīšanu un padara RSS barotnes pieejamas lietotājam
no jebkura datora ar Interneta pieslēgumu.

Tīmekļa vietnēs uz RSS barotnēm bieži vien norāda saites, kas vizuāli izskatās
kā oranžs taisnstūris (), kas var saturēt arī uzrakstu baltiem burtiem ar tekstu
"XML" () vai "RSS" ().

Sākotnējā RSS versija bija 0.9, ko izstrādāja Netscape izmantošanai savā "My
Netscape" portālā. Sākotnēji tas tika balstīts uz RDF (RDF Site Summary). Taču
vēlāk Netscape tirgzinības speciālisti nolēma formātu vienkāršot. Vienkāršoto
versiju nosauca par Rich Site Summary. Netscape vēlāk formātu papildināja,
pievienojot tam jaunas iespējas no Scripting News XML formāta, ko bija
izstrādājis Deivs Vīners.

2000. gadā izstrādātāju grupa, kas balstījās ap rss-dev adresātu sarakstu,
izstrādāja jaunu standarta versiju - RSS 1.0, kas bija balstīts uz RSS 0.9,
ņemot vērā Globālā Tīmekļa Konsorcija RDF un XML standartus. RSS 1.0 tika
izstrādāts kā iesaldēts standarts, kas papildināms ar XML vārdu telpām
(namespaces). Dažus mēnešus vēlāk Deivs Vīners izstrādāja RSS 0.92 standartu,
kas papildināja RSS 0.91 ar jauniem elementiem.

Ar RSS apzīmē vairākus sindikācijas protokolus (un atšķirīgas to versijas) un
pastāv uzskats, ka tās savā starpā nav savietojamas. Citi tam nepiekrīt,
argumentējot ar to, ka RSS ir balstīts uz XML un savietojamība ir sasniedzama ar
XSLT, kuru RSS agregatoriem tāpat būtu jāizmanto, lai pārvērstu RSS lietotājam
saprotamā formātā. Agregatoru izstrādātāji un RSS publicētāji parasti cenšas
atbalstīt vairākus XML sindikācijas standartus.

Cita savietojamības problēma rodas, kad publicētāji ievieto barontēs nelielus
HTML koda fragmentus. Daži tos pievieno kā CDATA sekcijas, savukārt citi - kā
HTML kodētu PCDATA. Dažādās RSS versijās lietotais datumu formāts arī ir
atšķirīgs. Tāpat daudzi barotņu autori mēdz jaukt kopā dažādu standartu
piedāvātās iespējas vai arī pievieno jaunas iespējas, ko atbalsta noteikti
agregatori, tādējādi padarot barotnes neatbilstošas nevienam standartam, un
dažreiz tās pat nav korekti noformēti XML dokumenti.



https://lv.wikipedia.org/wiki/Liep%C4%81ja

Liepāja ir trešā lielākā Latvijas pilsēta aiz Rīgas un Daugavpils. Liepāja
atrodas Latvijas rietumu krastā starp Baltijas jūru un Liepājas ezeru, kuru ar
jūru savieno Tirdzniecības kanāls. Liepāja ir nozīmīga kultūras, izglītības,
rūpniecības un ostas pilsēta ar trešo lielāko ostu Latvijā pēc pārkrauto kravu
daudzuma.

Liepājas kopējā platība ir 60,37 km², pēc 2016. gada janvāra datiem pilsētā
dzīvo 78 144 iedzīvotāji. Tā ir trešā lielākā pilsēta Latvijā un desmitā lielākā
Baltijas valstīs. 2014. gada 1. janvārī Liepājā dzīvoja 43 184 latvieši, 25 131
krievs, 4045 ukraiņi, 2698 baltkrievi, 2461 lietuvietis, 849 poļi, kā arī 1627
citu tautību iedzīvotāji.

Villa Liva (līvu vai Līvas ciems) Piemares kuršu zemē pirmoreiz minēta 1253.
gada 4. aprīļa līgumā, ko noslēdza Kurzemes bīskaps Heinrihs un Livonijas ordeņa
mestrs. Nosaukums "Lyva" dažādos vēstures avotos minēts līdz pat 16. gadsimtam.
Pēc gada — 1263. gadā — pirmo reizi vēstures avotos minēta Līvas osta. Vēl
vairākus gadsimtus pēc 1253. gada Līva bija liels zvejniekciems, Grobiņas
fogtijas piedēklis ar nedaudziem vācu tautības ordeņa vasaļiem un daudziem kuršu
zvejniekiem.

No Prūsijas uz Rīgu ceļojošais bruņinieks un diplomāts Žilbērs de Lanuā savās
piezīmēs Līvas ciemu 1413. gadā aprakstīja šādi: "Un tā, tai [Žemaitijai] cauri
ceļojot, es nonācu Kurzemē (Corelant), kas pieder Livonijas kungiem, kas to ir
iekarojuši Prūsijas kungiem; tā es nonācu kādā pilsētā, vārdā Līva (une ville
nommée le Live), kas atrodas pie Līvas upes, kas dala Kurzemi no Žemaitijas. Un
ir divpadsmit jūdzes no minētās Klaipēdas līdz Līvai".

Līva gan bija nozīmīgs punkts ceļā no Vācu ordeņa rezidences Marienburgā uz
Livonijas ordeņa mestra sēdekli Rīgā, taču tirdzniecība šajā ostā vēl bija visai
pieticīga un 15. gadsimtā aprobežojās ar koka, gaļas, zivju un sviesta izvešanu
uz dažām ziemeļaustrumu Vācijas pilsētām. Tā kā Līva nebija nocietināta un
atradās tuvu kareivīgajiem lietuviešiem — ordeņa senseniem ienaidniekiem — tad
tā nevarēja gaidīt un cerēt uz strauju iedzīvotāju pieplūdumu. Pat vēl 1418.
gadā leišu uzbrukuma laikā Līvas ciems tika nodedzināts.

Smagas varas pārmaiņas Līvu jeb Libow piemeklēja līdz ar ordeņa laika beigām.
Pēdējais ordeņa mestrs un pirmais Kurzemes hercogs Gothards Ketlers 1560. gadā
Grobiņu ieķīlāja Prūsijas hercogam Albrehtam. Nepilnos 50 gados, kad novads bija
Prūsijas pārvaldījumā, Liepāja jeb Libow piedzīvoja savu pirmo uzplaukumu. 16.
gadsimta beigu dokumenti liecina, ka Liepājā bija 60 vācu ģimenes, tātad 16. —
17. gadsimtu mijā vācu iedzīvotāju skaits bija 250 — 300 personas, un tas
turpināja palielināties. 1581. gadā prūšu mērnieks Vozegīns Liepāju, kuru pats
nodēvēja par miestu, uzmērīja un sastādīja tā aprakstu. Vezegīns minēja 28
apbūves gabalus. Kurzemes hercogistes paspārnē Liepāja līdz ar visu Grobiņas
novadu atgriezās 1609. gadā.

1625. gada 18. martā, Kurzemes hercogam Frīdriham atrodoties Grobiņas pilī, viņš
dāvāja Liepājai pilsētas tiesības un 20. martā tās robežu apstiprināšanas aktu.
1626. gadā Liepājas pilsētas tiesību dokumentu apstiprināja Polijas karalis
Sigismunds III Vāsa. Liepājas saimnieciskā uzplaukuma laiks bija 17. gadsimta
vidus un otrā puse, kad notika ostas izbūve. 1646. un 1661. gadā pilsētu
apdraudēja mēris, rāte un tirgoņi pieņēma Mēra reglamentu. Otrā Ziemeļu kara
laikā (1655—1660) pilsētu vairāk novājināja ar maksājumiem, mazāk — postījumiem.
Lielāka traģēdija notika 1698. gada novembrī, kad pilsēta izdega nepieredzēti
lielā un spēcīgā ugunsgrēkā. Lielā Ziemeļu kara laikā (1700—1710) Liepāja kļuva
par regulāru pieturas un caurbraukšanas punktu un karadarbībai nepieciešamo
kontribūciju iekasēšanas vietu, pēc tam to piemeklēja Lielais mēris. Pēc mēra
epidēmijas seku likvidācijas un ostas celtniecības darbu pabeigšanas (Liepājas
ostā varēja ienākt arī lielie kuģi), 1730. gados Liepāja iegāja jaunā attistības
posmā. 18. gadsimtā Kurzemes hercogiste kā daļēji patstāvīga valsts sāka ieņemt
izdevīgo starpnieka vietu starp Poliju, Lietuvu, Prūsiju un Vidzemi.
Tirdzniecības apjoms kļuva aizvien plašāks un daudzveidīgāks. Ja 18. gadsimta
sākumā pēc ostas izbūves Liepāju ik gadus apmeklēja apmēram 100 kuģu, tad laikā
no 1739. — 1794. gadam ostā ik gadus caurmērā ienāca vairāk nekā 200 kuģu.
Ievērojama loma Liepājas saimnieciskajai dzīvē bija amatniecībai. Tā izauga līdz
ar pilsētu, sākotnēji kalpojot tikai vietējo vajadzību apmierināšanai, bet 1799.
gadā pilsētā jau bija 33 amati, ieskaitot kuģu būvi un mucu izgatavošanu
izvedprecēm. 1795. gada 18. martā Kurzemes bruņniecība savā manifestā prasīja
atdalīšanos no Polijas-Lietuvas kopvalsts, un 27. maijā Kurzemes un Zemgales
hercogiste tika inkorporēta Krievijas impērijā kā Kurzemes guberņa.

Ap 1795. gadu pilsētā bija 456 dzīvojamie nami, 453 cita rakstura celtnes, tajā
dzīvoja 848 ģimenes, pavisam 4548 iedzīvotāji. 19. gadsimtā gaitā Liepāja kļuva
par industriāli attīstītu centru. 1823. gadā D. F. Zagers nodibināja pirmo
Liepājas tipogrāfiju, 1825. gadā F. Hagedorns pilsētā atvēra krājkasi. No 1869.
līdz 1876. gadam noritēja Liepājas— Romnu dzelzceļa līnijas izbūve, kas
savienoja Liepāju ar Romniem Poltavas guberņā. Tiešie dzelzceļa sakari ar
Krievijas impērijas iekšējo tirgu un Liepājas ostas uzlabošana un paplašināšana
1870.—1880. gados sekmēja rūpniecības izaugsmi pilsētā. Metālapstrādes nozarē
strādāja ap 50% pilsētas strādnieku, otro lielāko Liepājas uzņēmumu grupu
veidoja kokapstrādes uzņēmumi. 1880. gadā tika apstiprināti Liepājas Biržas
komitejas statūti. 1899. gadā sāka Liepājas elektriskā tramvaja satiksmi. 1843.
gadā dibināja jūrskolu, kas sākotnēji bija privāta, bet kopš 1876. gada valsts
jūrskola.

Baltijas rusifikācijas laikā arī uz Liepāju attiecināja Krievijas impērijas
1870. gada pilsētu nolikumu, kas paredzēja vēlētu pilsētas domi un pilsētas
valdi, kuras locekļu skaitu brīvi noteica dome. Domes un valdes priekšsēdētāja
amatu apvienoja domes ievēlēts pilsētas galva, kura pilnvaru laiks bija četri
gadi. 1878. gadā no 16. janvāra līdz 13. februārim Liepājā notika pirmās domes
vēlēšanas, kurās no 54 domnieku vietām vācbaltieši ieguva 44, ebreji septiņas,
poļi divas un latvieši vienu domnieka vietu. Liepājas pilsētas galva no 1886.
līdz 1902. gadam bija Hermanis Adolfi (1841-1924). 1899. gada pavasarī
apstiprināja Liepājas jūras cietokšņa būves projektu un nākamās desmitgades
laikā uzbūvēja kara ostu, ierīkoja 8 krasta baterijas un sauszemes
nocietinājumus. Kā impērijas pilsēta ar modernu ostu, attīstītu rūpniecību un
pievedceļiem Liepāja ieņēma nozīmīgu vietu Krievijas Impērijas armijas
ģenerālštāba militāri stratēģiskajos aprēķinos.

Rūpniecība un tranzīttirdzniecība bija Liepājas 20. gadsimta sākuma ekonomiskās
dzīves balsti. 1910. gadā Liepājas 52 lielrūpniecības uzņēmumos bija nodarbināti
7810 strādnieki, kas veidoja 8,4% no visa Latvijas strādnieku skaita. Tiešo
satiksmi ar Ņujorku sākumā — no 1906. gada jūnija uzturēja četri kuģi, tad
deviņi, visbeidzot — 11. 1907. gadā caur Liepāju izbrauca 56,5 tūkstoši, bet
1913. — 70,1 tūkstoši emigrantu. 1914. gadā Liepājā dzīvoja ap 94 000
iedzīvotāju, bet skaitot kopā ar Karostu — vairāk nekā 100 000. Pirmais pasaules
karš 1914. gada 2. augustā sākās ar Liepājas ostas apšaudi, bet Vācijas
impērijas karaspēks Liepāju okupēja 1915. gada maijā.

Latvijas brīvības cīņu laikā 1919. gada 7. janvārī Liepājā ieradās Latvijas
Pagaidu valdība ar K. Ulmani priekšgalā un līdz 1919. gada jūlijam Liepāja bija
Latvijas valdības uzturēšanās vieta, 27. februārī tā izdeva rīkojumu par
bezzemnieku apgādāšanu ar zemi. 1919. gada 16. aprīlī Liepājā notika Aprīļa
pučs, kura rezultātā pie varas nāca pučistu izveidotais Brimmera-Borkovska
kabinets, bet 10. maijā Andrieva Niedras Latvijas Pagaidu valdība. Likumīgā
Pagaidu valdība līdz 27. jūnijam pārcēlās uz tvaikoni "Saratova", kas angļu
militārajā aizsardzībā stāvēja Liepājas ostā.

1919. gada 5. jūlijā Liepāju pasludināja par Lejaskurzemes apgabala pilsētu, par
tās priekšnieku iecēla Liepājas domes priekšsēža biedru A. Bērziņu, bet par kara
gubernātoru angļu pulkvedi-leitnantu Rovan-Robinsonu. 21. jūlijā Lejaskurzemes
apgabala priekšnieks Andrejs Bērziņš izdeva rīkojumu par latviešu valodas
lietošanu sludinājumos un uz izkārtnēm. Bermontiādes laikā 1919. gada 27.
septembrī Liepājas un Aizputes apriņķos izsludināja Latvijas bruņoto spēku
mobilizāciju. Rietumkrievijas armijas daļas nocietinājās Skrundas un Priekules
apkārtnē, bet no Jelgavas sāka uzbrukumu Tukuma un Kandavas virzienā. 30.
oktobrī Liepājas dzelzceļa darbnīcas nodeva Liepājas garnizonam pirmo
bruņuvilcienu "Kalpaks". Kad 2. novembrī sākās Bermonta armijas uzbrukums
Liepājai, tajā izsludināja aplenkuma stāvokli. Angļu eskadras komandieris
paziņoja, ka militāri atbalstīs Liepājas garnizonu. 3. novembrī Rietumkrievijas
armijas 2. prūšu gvardes pulks kopā ar Kuldīgas jēgeru pulku, jātnieku eskadronu
un artilērijas daļām sāka uzbrukumu Liepājai un 4. novembrī sasniedza pilsētas
nocietinājumus. Lielā salā Liepājas aizstāvēšanas kaujas turpinājās līdz 14.
novembrim, bet līdz 27. novembrim ienaidnieku padzina no Lejaskurzemes pāri
Latvijas-Vācijas robežai. 29. novembrī Lejaskurzemes apgabalā atcēla aplenkuma
stāvokli. Pēc Andreja Bērziņa iecelšanas 1020. gada 5. februārī par Latgales
apgabala priekšnieku, par Lejaskurzemes apgabala priekšnieku kļuva Jānis
Goldmanis. Apgabalu likvidēja 1920. gada augustā. Lejaskurzemes apgabalu
pārdēvēja par Kurzemes apgabalu.

Pēc kara beigām, salīdzinot ar 1913. gadu, kravu apgrozījums Liepājas ostā bija
samazinājies vairāk nekā 12 reizes, tomēr saimnieciskā un kultūras dzīve
pakāpeniski atjaunojās. 1920. gadā darbību uzsāka Valsts Liepājas tehnikums,
1921. gadā Liepājas reālģimnāzija kļuva par Valsts Liepājas vidusskolu, 1926.
gadā atvēra Latvijā pirmo mākslas amatniecības skolu. 1922. gadā nodibināja
Liepājas operu, latviešu dramatiskais teātris pilsētā pastāvēja jau kopš 1907.
gada. 1922. gadā nodibināja Liepājas konservatoriju, 1927. — Liepājas
filharmoniju. Sākot ar 1928. gadu visi Kurzemes kori pulcējās Lejaskurzemes
dziesmu svētkos Liepājā. Liela nozīme pilsētas ekonomikas stabilizēšanā bija
1929. gadā atklātajai Liepājas-Glūdas (Jelgavas) dzelzceļa līnijai. 1931. gada
22. septembrī sāka būvēt noliktavas Liepājas brīvostā. Pēc 1935. gada
rūpniecības un tirdzniecības uzņēmumu skaitīšanas datiem Liepājā bija 267
uzņēmumi ar mehanizētu dzinējspēku vai vismaz 5 algotiem strādniekiem un 1576
uzņēmumi bez mehāniskā dzinējspēka ar vismaz 4 strādniekiem. 1937. gada 15.
jūnijā Liepāju ar Rīgas Spilves lidostu savienoja regulāra gaisa satiksme.

Pēc 1939. gada Savstarpējās palīdzības pakta starp Latviju un PSRS noslēgšanas
Liepājā izvietoja ap 15 000 padomju karavīru. Jau 1939. gada oktobra beigās
Liepājas pilsētas komandants paziņoja, ka "satiksme caur Tosmari privātām
personām līdz turpmākam rīkojumam būs slēgta." 1939. gada 22. oktobrī Liepājas
ostā ieradās padomju kara flotes kreiseris "Kirovs", kas Ziemas kara laikā 1.
decembrī no Liepājas veica uzbrukumu Somijas krasta apsardzes baterijai Rusāres
salā, sagraujot piestātni, kazarmas un bāku.

1940. gadā sākās nekontrolējams PSRS militārpersonu ieplūdums Liepājā, daļa no
tiem ir NKVD aģenti ar uzdevumu graut pastāvošo iekārtu un gatavot Latvijas
okupāciju. 1941. gada deportācijas laikā 14. un 15. jūnijā uz Sibīriju un
Padomju Savienības attālajiem arktiskajiem apgabaliem no Liepājas apkārtnes
deportēja aptuveni divus tūkstošus civiliedzīvotāju. 1941. gada 23. jūnijā sākas
kauja par Liepāju, kuras laikā tiek iznīcināta liela daļa pilsētas centra
apbūves.

Otrā pasaules kara beigu daļā 1944. gada oktobra sākumā Sarkanā armija sasniedza
Baltijas jūras piekrasti Lietuvas teritorijā un Kurzemē iesprostoja apmēram 200
000 Vērmahta karavīru un ap pusmiljonu civiliedzīvotāju, ieskaitot bēgļus.
Oktobrī Liepāju pārpludināja kilometriem garas bēgļu rindas: cilvēki, pajūgi,
automobiļi. Kaujas par tā dēvēto Kurzemes cietoksni turpinās septiņus mēnešus.
Pilsētu sistemātiski un nežēlīgi bombardēja. Tikai 1945. gada 9. maijā pulksten
14:00 padomju radio paziņoja "Padomju Latvija brīva". Pēc kara Liepājas
ekonomiskā attīstība bija pakārtota vienotam Padomju Savienības tautsaimniecības
plānam. 1946. gadā nodibināja Liepājas zvejnieku arteli "Boļševiks", bet 1964.
gadā izveidoja Okeāna zvejas flotes Liepājas bāzi. 1965. gadā sākās jauna
mikrorajona celtniecība pilsētas dienvidrietumu daļā. 1974. gada decembrī
pilsētas iedzīvotāju skaits pārsniedza 100 000.

1987. gada novembrī notika pirmā grupas "Helsinki-86" organizētā akcija pie
Ziemeļu kapsētas, kas tika brutāli izklīdināta. 1991. gada Augusta puča laikā
notika Liepājas pilsētas padomes ārkārtas sēde, kas aicināja iedzīvotājus
izrādīt pilsonisko nepakļaušanos gadījumā, ja varu sagrābtu militāri civilā
komiteja. Liepājas uzņēmumos sākās streiks, pārtrauca tramvaju un autobusu
satiksmi, nākamajā dienā streiku pārtrauca. 23. augustā LTF valdes locekļi,
milicija un prokuratūras darbinieki pārņēma LKP īpašumu Graudu ielā 50,
demontēja Ļeņina pieminekli. Tikai 1994. gada 31. augustā likvidēja Krievijas
jūras kara flotes bāzi. 1997. gada 18. februārī Saeima pieņēma Liepājas
speciālās ekonomiskās zonas likumu.

1941. gada jūlijā, nostiprinoties nacistiskās Vācijas okupācijas režīmam
Liepājā, vācieši sāka ieviest savu "jauno kārtību", kas paredzēja pilnīgu ebreju
kopienas iznīcināšanu. Jau 1941. gada vasarā Liepājas komandants izdeva īpašu
rīkojumu visiem ebrejiem Liepājā. Tas paredzēja pārvietošanās brīvības
ierobežošanu, sadzīves tehnikas nodošanu vācu varas iestādēm, kā arī īpašo
atšķirības zīmju nēsāšanu uz apģērba. Sākās arī pirmās masu slepkavības. Ebreji
tika nogalināti Liepājas ostas rajonā, Raiņa parka teritorijā un citās vietās.
Visbaisākās masu slepkavības notika 1941. gada no 15. līdz 17.decembrim Šķēdes
kāpās, kur nacisti iznīcināja apmēram 7000 ebreju. Dzīvi palikušos ebrejus
ievietoja Liepājas geto, kas atradās pilsētas centrā kvartālā starp Apšu, Kungu
un Bāriņu ielām. Geto tika likvidēts 1943. gada oktobrī. Tur esošos ebrejus
pārvietoja uz Mežaparka koncentrācijas nometni.

Liepājā darbojas gan valsts, gan pašvaldības dibinātās institūcijas, gan arī
Liepājas Universitātes un privāti finansēti mākslinieciskie kolektīvi un
struktūrvienības. "Liepāja — lepna, radoša un aktīva pilsēta jūras krastā, kurā
cilvēki vēlas dzīvot un strādāt!" — šādi ir formulēta 2007. gadā radītā Liepājas
pilsētas attīstības vīzija. Liepāja ir pilsēta ar bagātām kultūras un radošuma
tradīcijām. Liepājā var redzēt visdažādākā vecuma ēkas un arhitektūras stilus.
Liepāja ir raksturīga ar plašiem mūzikas un mākslas festivāliem, ar savu
simfonisko orķestri un ērģelēm, karostas cietumu. Iespējams tieši radošums un tā
līdzgaitniece — brīvdomība — ir Liepājas zīmola būtiskākās sastāvdaļas. Liepājai
ir ļoti būtiska vieta Latvijas un visa reģiona kultūrainavā — Liepājā dibināta
pirmā filharmoniskā biedrība Baltijā, darbojas profesionāli teātri un orķestris.
Liepāja dzīvo līdzās bagātīgam kultūras mantojuma klāstam — bibliotēkas, muzeji,
vēstures un kultūras pieminekļi, prasmes un tradīcijas. Liepājā lielā mērā
dzimusi un uzplaukusi latviešu rokmūzika, Liepājā ik gadus norit būtiski
kultūras un izklaides dzīves notikumi, kam ir nacionāla un nereti starptautiska
nozīme. Liepāja daudzās jomās ir devusi spožus, savdabīgus, daudzveidīgus
talantus Latvijas radošuma attīstībai.

Liepājā ir bagātīgs dažādu kultūras jomu klāsts. Īpaši spēcīgas ir skatuves un
izpildītājmākslas tradīcijas, gan tās profesionālajās, gan populārajās un
amatiermākslas izpausmēs. Liepāja var lepoties ar izcilu mantojumu — gan
vēsturiskās kultūrvides, ēku, pieminekļu ziņā, gan vizuālās mākslas kolekciju,
muzeju un bibliotēku ziņā. Spēcīgas ir nemateriālā kultūras mantojuma
tradīcijas — amatniecība, tautas māksla, tradicionālā kultūra — gan latviešu,
gan mazākumtautību grupās. Attīstās kultūrtūrisms un radošās industrijas. Ir
stipra kultūrizglītības bāze (tās profesionālajās izpausmēs). Atsevišķas nozares
Liepājā ir salīdzinoši mazāk attīstītas (tēlotāja māksla, literatūra, panīcis
kino utt.), tomēr piedāvājums ir plašs un būtiskākās kultūras apakšnozares
pārstāvētas — ir visi priekšnoteikumi attīstīt bagātīgu un daudzveidīgu
kultūrvidi. Liepāja piedalījās konkursā par Eiropas kultūras galvaspilsētas
(EKG) statusu 2014. gadā, tomēr 2009. gada 15. septembrī Eiropas Komisijas
žūrija ieteica šo statusu Latvijā piešķirt Rīgai.

1998. gadā Liepājā tika atvērta pirmā neatkarības gados uzbūvētā hokeja halle
Latvijā. Par Olimpiskās ledus halles mājinieci kļuva HK Liepājas Metalurgs.
Komandas pastāvēšanas gaitā tā astoņas reizes izcīnīja Latvijas čempionāta zelta
medaļas, komanda svinēja uzvaru arī 2002. gada Austrumeiropas hokeja līgas
turnīrā. Metalurģijas uzņēmuma problēmu dēļ hokeja komanda 2013. gada vasarā
darbību pārtrauca. 2014. gadā tika nodibināts Hokeja klubs "Liepāja". Futbola
klubs "Liepājas Metalurgs" pārtrauca darbību 2014. gada janvārī un tā vietā tika
nodibināts Futbola klubs "Liepāja", kurš 2015. gadā kļuva par Latvijas
čempioniem.

2009. gada Eiropas čempionāta basketbolā sievietēm A un B apakšgrupas spēles
tika aizvadītas Liepājas Olimpiskajā centrā.

Atšķirībā no lielākās daļas Latvijas un pasaules pilsētu, Liepājā apskates
objekti nav izvietoti tikai pilsētas centrā, bet arī ļoti īpašā pilsētas daļā —
Karostā, kas radusies un attīstījusies pilnīgi atsevišķi no pārējās Liepājas
sākot ar 1890. gadu. Karostas pirmais nosaukums bija Aleksandra III osta un tā
bija bija pilnīgi autonoma apdzīvota vieta ar savu infrastruktūru, elektrisko
spēkstaciju un ūdensapgādi, baznīcu un skolām.

Viens no populārākajiem apskates objektiem šajā pilsētas daļā ir Karostas
cietums jeb virssardzes komplekss. Ievērības cienīgi ir arī skaistie Liepājas
cietokšņa kompleksi jeb forti, no kuriem vairāki atrodas arī Karostā, bet
pārējie — visapkārt pilsētai. Karostas tuvējo fortu Krasta ielas galā ainava ir
ļoti īpatnēja un mežonīga, kas piesaista daudz apmeklētāju. Karostas centrālā
arhitektūras pērle ir Liepājas Svētā Nikolaja pareizticīgo Jūras katedrāle,
turpat netālu Nacionālo Bruņoto spēku vienību teritorijā (Atmodas bulvāris 9)
atrodas arī Virsnieku pils, kas plašākai apskatei pagaidām nav pieejama. Karostā
atrodama arī zirgu izjāžu un ģimnastikas manēža, kura cieta Otrā pasaules kara
laikā. Manēžas mūri Zemgales ielā tiek izmantoti dažādu izstāžu rīkošanai.

Īpašs apskates objekts ir 1906. gadā atklātais izgriežamais Kalpaka tilts, kas
savā pastāvēšanas vēsturē vairākas reizes cietis sadursmē ar kuģiem pēdējā —
notika 2006. gada vasarā, kad tilta Karostas puses posmā ieskrēja Gruzijas
kravas kuģis "Anna". Tilts ir atjaunots un 2009. gada 28. augustā tika svinīgi
atklāts, padarot ceļu no Liepājas centra uz Karostu divreiz īsāku, jo vairs nav
vajadzības braukt apkārt Tosmares kanālam, izņemot, protams, brīžus, kad tilts
būs izgriezts, lai ielaistu kuģus kanālā vai izlaistu no tā.

Lielākais dendroloģiskais parks valstī, apmēram 70 ha lielais parks tika veidots
pakāpeniski no 1870. gada līdz 20. gadsimta sākumam. Parkā aug vairāk nekā 140
dažādu šķirņu koki un krūmi. Mūsdienās Jūrmalas parks ir populāra pastaigu
vieta, parka zonā ir stadions, tenisa korti, koncertdārzs "Pūt, vējiņi!",
vasaras kafejnīcas, minigolfa laukums, boulinga centrs "Dzintara boulings",
bērnu laukums un lielākais atklātais skeitparks valstī. Parkā arī atrodas
piemineklis bojā gājušiem zvejniekiem un jūrniekiem. 19./20. gadsimtu mijā
Dzintaru un Liepu ielā veidojās greznu villu apbūve. Gandrīz katra ēka te ir
ievērības cienīga, vienā no lepnākajām jūgendstila savrupmājām Liepu ielā 27
tagad atrodas Krievijas ģenerālkonsulāts.

18. gadsimtā Rožu laukuma vietā atradās Jaunais tirgus laukums, bet pēc tirgus
laukuma pārcelšanu 1910. gadā uz tagadējo tā atrašanās vietu, pilsētas dome
nolēma vecā tirgus laukuma vietā veidot apstādījumus. Tika izveidots atklāts
rožu dārzs. 2000. gadā Rožu laukuma rekonstrukcijas laikā, rožu dobes apmalē
tika iestrādāti Liepājas sadraudzības pilsētu piemiņas zīmes.

Liepājas pludmale kā populāra peldvieta pazīstama kopš 19. gadsimta un to
apmeklējis arī Krievijas imperators Nikolajs II ar ģimeni. Pludmalei kopš 2001.
gada ir piešķirts zilais karogs, kuru piešķir pludmalēm, izvērtējot tās pēc 29
kritērijiem, tai skaitā ūdens kvalitātes, vides informācijas un izglītības,
labiekārtojuma un servisa jomās. Pludmales josla bezvēja laikā ir aptuveni 50 —
80 metrus plata, un tās garums ir apmēram 8 km. Liepājas pludmale ir vienīgā
Baltijas reģionā, kas labiekārtota peldēšanai arī cilvēkiem ar invaliditāti.

Liepājas Muzeja ēka Kūrmājas prospektā 16 būvējis slavenais arhitekts Pauls
Makss Berči un tas ir lielākais muzejs Kurzemē, tajā ir gandrīz 100 000
eksponātu. Muzeja pastāvīgajās ekspozīcijās var iepazīties ar Liepājas vēsturi
no tās pirmsākumiem, ar Dienvidkurzemes etnogrāfiju, īpašu alvas priekšmetu
kolekciju un ekspozīciju, kas veltīta zvejnieka, tēlnieka un kokgriezēja Miķeļa
Pankoka dzīvei un daiļradei. Muzejā regulāri tiek rīkotas mākslas izstādes.

Muzeja filiāle "Liepāja okupāciju režīmos" atrodas namā (K. Ukstiņa ielā 7/9),
kas Atmodas laikā bija Latvijas Tautas frontes Liepājas nodaļas mītne. Filiāle
atklāta 2001. gada 21. janvārī. Pamatekspozīcija atspoguļo 1939. gada
starptautisko līgumu (Molotova—Ribentropa pakta un PSRS un Latvijas savstarpējās
palīdzības līguma) ietekmi uz Liepājas novada sabiedriski politisko, ekonomisko
un kultūras dzīvi — vācbaltiešu repatriāciju, 1940./1941. gada notikumus —
padomju okupācijas režīma sākumu, Liepāju Otrā pasaules kara gados, 1941. un
1949. gada deportācijas, gulagu, Trešo Atmodu, t. i. laika periodu no 1939. līdz
1991. gadam. Te atrodas arī J. Lādīša fotokolekcijas ekspozīcija un tiek rīkotas
tematiskas muzeja krājuma un mākslas izstādes.

Liepājas teātris ir vecākais latviešu profesionālais teātris, kas dibināts 1907.
gadā. 1918. gadā Liepājas teātrim tika piešķirts nepabeigtā un tukšā vācu
teātrim celtais nams Hāgedorna ielā (mūsdienās- Teātra ielā 4). 2011. gadā
noslēdzās teātra nama rekonstrukcija. Teātra zālē ir 468 sēdvietas.

Luterāņu dievnams. Celts no 1742. līdz 1758. gadiem, pilnībā pabeigts tikai
1775. gadā. 19. gadsimta beigās notika liela ēkas pārbūve. Baznīcā regulāri
notiek ērģeļmūzikas koncerti.

Sv. Annas baznīca ir senākais Liepājas pilsētas dievnams, kas pirmo reizi
rakstos pieminēta jau 1508. gadā. Baznīcas ēka un tornis ir vairākkārt
pārbūvēti. Pēdējā pārbūve notika 19.gadsimtā, un tās autors ir Liepājas visu
laiku ievērojamākais arhitekts Pauls Makss Berči. Sv. Annas baznīca par savu
lielāko dārgumu var uzskatīt kokgriezēja Nikolasa Sēfrensa 1697. gadā darināto
9,7 m augsto un 10,5 metrus plato altāri. Šis baroka laika šedevrs ir viens no
Austrumeiropas tā laika izcilākajiem mākslas darbiem. Sv. Annas baznīca var
lepoties arī ar savām ērģelēm, kuras tika būvētas pēc ievērojamā latviešu
komponista Alfrēda Kalniņa skices un ir trešās lielākās ērģeles Latvijā aiz
Liepājas Sv. Trīsvienības katedrāles un Rīgas Doma baznīcas ērģelēm. Apmeklētāji
var uzkāpt baznīcas tornī un paskatīties Liepājas panorāmu no augšas.

Koncertzāles tehniskais projekts tika apstiprināts 2012. gada janvārī, bet no
2013. gada vidus Jūras un Radio ielas krustojumā notika daudzfunkcionālā centra
"Lielais dzintars" (kopējā platība — 14 126 m2) būvniecība, ko atklāja 2015.
gada oktobrī. Ēkā ir divas zāles — Lielā zāle ar 1080 sēdvietām un 128 koristu
vietām (platība — 1188,5 m2), kā arī Kamerzāle ar 200 skatītāju vietām.
Daudzfunkcionālais centrs ir mājvieta arī Liepājas Simfoniskajam orķestrim un
Liepājas Mūzikas vidusskolai. 2015. gadā koncertzāle tika nodota ekspluatācijā.

Liepājas transporta sistēma sastāv no 31 autobusu līnijas (no tām 5 maršruti
savietoti ar Grobiņu), kā arī vienas Liepājas tramvaja līnijas, kuras garums ir
7 kilometri. 2013. gadā tramvaja līniju pagarināja par 1,7 km no Dienvidrietumu
mikrorajona (Klaipēdas ielas) līdz Ezerkrasta mikrorajonam ar apgriešanās apli
Mirdzas Ķempes ielas galā. Liepājai ir tiešie autobusu maršrutu savienojumi ar
Rīgu, Rīgas Starptautisko lidostu, Ventspili, Jelgavu, Klaipēdu un citiem
galapunktiem.

Akciju sabiedrība "Pasažieru Vilciens" nodrošina pasažieru satiksmi ar vilcienu
Liepāja — Rīga. Dzelzceļa līnijā Liepāja — Ventspils 2009. gadā tika demontētas
sliedes, arī dzelzceļa līnija uz Vaiņodi netiek izmantota. 7 kilometrus uz
austrumiem no Liepājas atrodas starptautiskā lidosta "Liepāja". 2008. gada
augustā Liepājas starptautiskā lidosta nodrošināja gaisa savienojumus ar četrām
pilsētām — Rīgu, Kopenhāgenu, Hamburgu un Maskavu, bet finanšu un pārvaldes
krīzes laikā regulāros lidojumus no Liepājas lidostas pārtrauca. Pašreiz lidostu
atjauno.

Pēc Pilsonības un migrācijas lietu pārvaldes ziņām 2016. gada 1. janvārī pilsētā
bija 78 144 iedzīvotāji.

Liepāja atrodas mērenajā jūras klimata joslā. Galvenais klimatu veidojošais
faktors — jūras gaisa izplūde, kas veido šiem platuma grādiem neatbilstošas
zemas vasaras un augstas ziemas gaisa temperatūras. Vidējais vēja ātrums Liepājā
ir 5,8 m/sek. Ziemā raksturīgākais vēja virziens ir dienvidu vējš, savukārt
vasarā — rietumu.

Liepāja ir trīs oficiāli apstiprināti simboli: ģerbonis, karogs un himna.Tajos
atspoguļojas pilsētas tradīcijas un spēks. Savu ģerboni Liepāja ieguva līdz ar
pilsētas tiesību piešķiršanu — 1625. gadā, savukārt karogs pirmo reizi oficiāli
tika pasludināts 1938. gadā ar "Likumu par Liepājas pilsētas karogu". Atšķirībā
no pilsētas karoga un ģerboņa, himna "Pilsēta, kurā piedzimst vējš" ir
apstiprināta 1999. gadā un savu pirmatskaņojumu piedzīvoja 2000. gada pirmajā
stundā. Dziesmu "Pilsēta, kurā piedzimst vējš" Imants Kalniņš sarakstījis jau
1973.gadā veltīdams to Liepāja un liepājniekiem, bet teksta autors ir Māris
Čaklais. Pirmā to izpildījusi Austra Pumpure, jau tad šī dziesma ieguvusi
neoficiālas liepājnieku himnas statusu. Liepājai ir arī savs nacionālais ēdiens
"Liepājas menciņi" (apdūmota, vītināta menca ar kartupeļiem, sīpoliem un dillēm
saldajā krējumā, sacepta keramikas podiņā). Kaltētas, arī apdūmotas vai viegli
žāvētas mencas Kurzemes piekrastes iedzīvotāju -lībiešu un kuršu — uzturā
lietotas vēl pirms vācu kolonistu ierašanās 13. gadsimtā. Arī vēlāk Hanzas
pilsētu eksportējamo preču sarakstos sastopama kaltēta menca. Livonijas ordeņa
un Kurzemes hercogistes laikā šo produktu uzturā lietojuši bieži, un menca
bijusi gan bruņinieku, garīdznieku un mūku, gan baronu, grāfu un hercogu, gan
arī zvejnieku, jūrnieku un zemnieku galdā. Kaltēta menca lietota kā uzkoda,
pamatēdiens vai piedeva. Bieži vien tikai ar kaltētu mencu azotē ceļinieks,
jūras laupītājs vai zvejnieks varēja iztikt vairākas dienas. Par kaltētas mencas
uzturvērtību iedzīvotāji zinājuši jau sen, jo bija novērots, ka piekrastes
ļaudis daudz retāk cieta no slimībām. Tas — pateicoties Baltijas mencās esošo
joda sāļu lielākai koncentrācijai. Liepājas simbolikas lietošanu nosaka domes
1999. gada 25. februārī pieņemtie saistošie noteikumi.



https://lv.wikipedia.org/wiki/%C5%A0veice

Šveice (vācu: Schweiz, franču: Suisse, itāļu: Svizzera, retoromāņu: Svizra),
oficiāli Šveices Konfederācija (latīņu: Confoederatio Helvetica, saīsinājumā
CH), ir federāla valsts Rietumeiropā, kuru veido 26 kantoni. Šveicei juridiski
nav galvaspilsētas, lai gan faktiski tā ir Berne, kur atrodas vairums valsts
iestāžu. Šveicei nav robežas ar jūru; ziemeļos tā robežojas ar Vāciju, austrumos
ar Lihtenšteinu un Austriju, dienvidos ar Itāliju, bet rietumos robežojas ar
Franciju.

Šveice atrodas starp Alpu un Juras kalniem; tās kopējā platība ir 41 284 km².
Šveicē dzīvo aptuveni 8 miljoni iedzīvotāju, no kuriem lielākā daļa ir
apmetušies valsts centrālajā daļā. Šeit atrodas arī lielākās valsts pilsētas. No
šīm pilsētām ļoti nozīmīgas ne tikai Šveicē, bet arī visā pasaulē ir Ženēva un
Cīrihe. Pēc iekšzemes kopprodukta uz vienu cilvēku Šveice ir viena no
bagātākajām valstīm pasaulē. Cīrihe un Ženēva attiecīgi ir novērtētas kā
pilsētas ar otro un trešo augstāko dzīves kvalitāti pasaulē.

Kopš 1815. gada Šveice ir neitrāla valsts un nav iesaistījusies karos, kas
norisinājušies Eiropā. Šajā valstī atrodas vairāku starptautisku organizāciju
galvenās mītnes, piemēram, Sarkanā Krusta galvenā mītne. Valsts daudzējādā ziņā
ir vienota un, apzinot savus nelielos resursus, radījusi plaukstošu saimniecību.
Šveice ir kļuvusi par svarīgu finanšu centru.

Šveice ir multilingvāla valsts, tajā ir četras oficiālās valodas: vācu, franču,
itāļu un retoromāņu. Par valstiskās neatkarības sākumu ir uzskatāms 1291. gads,
kad Šveice izveidojās, apvienojoties vairākām zemēm un veidojot kantonus. Par
Konfederāciju tā kļuva 1848. gadā, kad tika izstrādāta Šveices konstitūcija.
Šveicē vidējais iedzīvotāju mūža ilgums ir 79 gadi. Valsts oficiālā naudas
vienība ir Šveices franks.

Valsts nosaukums "Šveice" ir cēlies no Švīces kantona nosaukuma, kas atrodas
valsts vidienē. Švīce bija viens no kantoniem, kas 1291. gadā parakstīja
Federatīvo hartu, un dibināja Seno Šveices Konfederāciju. Savukārt Švīces
kantona nosaukums ir datēts ar 972. gadu. Tā izcelsme tiek saistīta ar
senaugšvācu vārdu Suittes, kas nozīmē "sadedzināt". Šads nosaukums visticamāk ir
saistīts ar mežu izdedzināšanu, kur pēc tam cēla mājas. Visu valsti pakāpeniski
par "Šveici" sāka saukt tikai pēc Švābu kara, kas norisinājās 1499. gadā.

Valsts antīkais nosaukums ir "Helvētija" (latīņu: Helvetia), kas cēlies no ķeltu
cilts helvētu nosaukuma, kuri dzīvoja mūsdienu Šveices teritorijā pirms to
iekaroja romieši. Rakstiskajos avotos šī cilts pirmo reizi ir pieminēta ap 300.
gadu p.m.ē. Balstoties tieši uz šo agrīno nosaukumu Šveices oficiālais nosaukums
arī mūsdienās latīņu valodā ir Confoederatio Helvetica, un tieši tāpēc tās
starptautiskais ISO kods ir latīņu nosaukuma pirmie burti CH.

Senākās zināmās ciltis, kas dzīvoja Šveices teritorijā, ir no Hallštates un
Latenes kultūrām. Starp citu, Latenes kultūras nosaukums ir cēlies no Latenes
(La Tène) arheoloģisko izrakumu vietas, kas atrodas netālu no Neišateles ezera.
58. gadā p.m.ē. Jūlija Cēzara vadītā armija sakāva helvētus kaujā pie Bibraktas.
15. gadā p.m.ē. Tibērijs, kas vēlāk kļuva par Romas imperatoru, un Nērons
Klaudijs Drūzs (Nero Claudius Drusus) iekaroja Alpus un pievienoja šo teritoriju
Romas impērijai. 1291. gada Federālā harta, kuru parakstīja lauku kopienas no
Ūrī, Švīces un Untervaldenes, tiek uzskatīts par pamatdokumentu konfederācijas
dibināšanai, lai gan ir iespējams, ka līdzīgas savienības bija izveidojušās jau
iepriekšējos gadu desmitos. 1353. gadā trīs sākotnējiem kantoniem pievienojās
Glarusa un Cūga, kā arī Lucernas, Cīrihes un Bernes pilsētu kantoni. Šī astoņu
kantonu konfederācija pastāvēja līdz 15. gadsimta beigām. Līdz 1460. gadam
Konfederācijas kontrolē bija nonākusi lielākā daļa no teritorijas, kas atrodas
starp Reinu un Alpiem. 1499. gadā Šveice ar uzvaru Švābu karā pret Švābu
savienību un Habsburgiem de facto ieguva neatkarību no Svētās Romas impērijas.
Tikai 1648. gadā, vairāk nekā gadsimtu pēc šiem kariem, Johans Rūdolfs Vetstains
(Johann Rudolf Wettstein) kā Šveices Konfederācijas sūtnis veiksmīgu pārrunu
rezultātā parakstīja Vestfālenes līgumu, saskaņā ar kuru oficiāli tika atzīta
Šveices neatkarība attiecībā pret Svēto Romas impēriju un tās neitralitāti
karos. 2002. gadā Šveice kļuva par pilntiesīgu Apvienoto Nāciju biedru. Šveice
nav iestājusies Eiropas Savienībā.

Šveices platība ir 41 290 km², iedzīvotāju skaits ap 7,7 miljoni, apdzīvotības
blīvums ir 187 cilvēki uz kvadrātkilometru. Tā kā Šveicei nav tiešas pieejas
jūrai un ir salīdzinoši maz dabas resursu, tai ir bijis jāuztur labas attiecības
ar savām kaimiņvalstīm un jāattīstās specifiskās saimniecības nozarēs. Šveice
robežojas ar Vāciju, Lihtenšteinu, Franciju, Austriju un Itāliju.

Šveici var iedalīt trīs ģeogrāfiskos reģionos — Šveices Alpos, Šveices
plakankalnē un Juras kalnos. Alpi atrodas valsts centrālajā daļā un dienvidos.
Augstākā virsotne Šveicē ir Difūra smaile (4634 m v.j.l.) valsts dienvidos uz
robežas ar Itāliju. Alpos ir neskaitāmi daudz ieleju ar šļūdoņiem un
ūdenskritumiem. Šveice ir bagāta ar ezeriem, daudzos kalnu ieskautajos,
gleznainajos ezeros sākas upes. Cauri lielākajam Šveices ezeram Ženēvas ezeram
tek Rona. Citi lielākie ezeri ir Bodenezers, Neišateles ezers,
Frīvaldšteterezers, Cīrihes ezers. Šveicē atrodas arī Reinas, Āres, Innas un
Tičīno iztekas.

Apdzīvotākā Šveices daļa ir vidiene - tā ir kalnaina, bet daudz līdzenāka par
Alpiem un Juru. Tur ir daudz mežu un pļavu, šeit ir auglīgas upju ielejas, kuras
izmanto augļu koku un vīnogulāju audzēšanai. Dominējošā lauksaimniecības nozare
ir piena lopkopība. Siltajos mēnešos liellopi, aitas un kazas ganās augstkalnu
pļavās, bet ziemā viņus nodzen zemāk ielejās. Pienu izmanto dažādu siera šķirņu
ražošanai, viens no pazīstamajiem Šveices sieriem ir Ementāles siers.

Šveicē ir ļoti populāri ziemas sporta veidi. Ļoti daudz šveicieši nodarbojas ar
slēpošanu un alpīnismu. Arī salīdzinoši daudz tūristi no visas pasaules dodas uz
Šveices Alpiem nodarboties gan ar kalnu slēpošanu, gan ar alpīnismu, jo kalnus
regulāri klāj sniega kārta. Valsts ir organizējusi vairākus ziemas sporta veidu
pasaules čempionātus un citas pasaules mēroga sacensības. 1928. un 1948. gadā
Šveices pilsētā Sanktmoricā notika Ziemas Olimpiskās spēles. Katru gadu
nozīmīgas sacensības tramplīnlēkšanā norisinās Engelbergā.

Tāpat kā daudzās citās Eiropas valstīs, arī Šveicē iemīļots sporta veids ir
futbols. Šveices futbola izlase pēdējā desmitgadē regulāri piedalās FIFA
Pasaules kausa izcīņā un Eiropas čempionāta finālturnīros. Par futbolu valstī
atbild Šveices Futbola asociācija. Futbols popularitāti ieguva 1920. gados, bet
kulmināciju sasniedza, kad Šveicē tika organizēts 1954. gada FIFA Pasaules
kauss. Pēc šī kausa sekoja vairāku gadu stagnācijas periods (Šveice
nekvalificējās Pasaules kausam no 1970. līdz 1990. gadam). Pēc tam, kad Šveices
futbola izlase veiksmīgi bija startējusi 1994. gada FIFA Pasaules kausā, valstī
atkal pieauga šī sporta veida popularitāte. Šveice ir piedalījusies astoņos
Pasaules kausa finālturnīros, un augstākais sasniegums ir bijis iekļūšana
ceturtdaļfinālā. Šveice kopā ar Austriju organizēja 2008. gada Eiropas
čempionātu. Eiropas čempionātu finālturnīros Šveices futbola izlase ir
startējusi trīs reizes, un vēl nevienu reizi nav tikusi ārā no grupu turnīra.
Valsts futbola klubu čempions tiek noskaidrots Šveices Superlīgā.

Ļoti daudz šveicieši fano arī par hokeju un ir kāda no 12 A līgas hokeju klubu
atbalstītājiem. 2010. gada Pasaules čempionāts hokejā būs jau vienpadsmitais,
kurā piedalās Šveices hokeja izlase.

Plašs atbalstītāju loks ir arī riteņbraukšanā. Šveicē tiek organizētas tādi
daudzdienu velobraucieni kā Tour de Suisse un Tour de Romandie. Šveicē
vairākkārt notikuši Pasaules čempionāti šosejas riteņbraukšanā. Starp panākumiem
bagātākajiem riteņbraucējiem ir Fabians Kančellāra, Alekss Cille un Tonijs
Romingers. Šveicē atrodas arī Starptautiskās riteņbraukšanas savienības galvenā
mītne.

Slavenākie šveiciešu tenisisti kā Rodžers Federers un Martina Hingisa ir
ieguvuši slavu ne tikai Šveicē, bet arī visā pasaulē.



https://lv.wikipedia.org/wiki/Malta

Malta (maltiešu: Malta, angļu: Malta), oficiāli Maltas Republika (Repubblika ta'
Malta, Republic of Malta), ir maza salu valsts Dienvideiropā. Malta atrodas
Vidusjūras centrālajā daļā uz arhipelāga, kuru veido piecas salas. De facto
Maltas galvaspilsēta ir Valleta, bet lielākā pilsēta ir Birkirkara. Malta aizņem
316 km² lielu teritoriju, tādēļ tā ir viena no Eiropas mazākajām valstīm.

1964. gada 21. septembrī Malta ieguva neatkarību no Apvienotās Karalistes. Tajā
pašā gadā Malta kļuva par ANO dalībvalsti, bet 2004. gadā kļuva par Eiropas
Savienības dalībvalsti.

Malta atrodas Vidusjūras centrālajā daļā uz arhipelāga, kuru veido piecas salas.
Trīs no tām ir apdzīvotas. Tās ir Malta (lielākā sala), Audeša jeb Goco un
Kemnuna jeb Komino. Atlikušās divas salas Kemnuneta un Filfla ir neapdzīvotas.
Arhipelāgam vistuvāk atrodas Itālijai piederošā Sicīlija (93 km uz ziemeļiem no
arhipelāga). 300 km uz dienvidiem atrodas Āfrikas valsts Lībija, un aptuveni 288
km uz rietumiem atrodas Tunisija.

Maltā ir Subtropu-Vidusjūras klimats, ar siltām ziemām un karstām vasarām.
Lietus visbiežāk iespējams ziemā, vasaras lielākoties ir sausas. Gada vidējā
temperatūra ir 22 līdz 23 °C (72—73 °F) dienas laikā, savukārt naktī 15 °C (59
°F). Gada aukstākais mēnesis ir janvāris, temperatūra svārstās no 12 līdz 20 °C
(54-68 °F) dienas laikā un no 7 līdz 12 °C (45-54 °F) nakts laikā. Siltākais
mēnesis ir augusts, tajā temperatūra svārstās no 28 līdz 34 °C (82-93 °F) dienas
laikā, savukārt naktī no 19 līdz 24 °C (66-75 °F) naktī. Salīdzinot ar citām
Eiropas valstu galvaspilsētām, Maltas galvaspilsētā Vallettā ir siltākās ziemas.
Vidējā gaisa temperatūra laika periodā no janvāra līdz februāris svārstās no 15
līdz 16 °C (59—61 °F) dienā un no 9 līdz 10 °C (48—50 °F) naktī. Lielas gaisa
temperatūras svārstības Maltā ir retas. Malta ir viena no retajām vietām Eiropā,
kas visu gadu ir zaļa. Maltā saule spīd 3000 stundas gadā, vidēji dienā vismaz 5
saulainas stundas decembrī un vismaz 12 saulainas stundas dienā jūlijā.



https://lv.wikipedia.org/wiki/Kristaps_Porzi%C5%86%C4%A3is

Kristaps Porziņģis (dzimis 1995. gada 2. augustā Liepājā) ir latviešu
basketbolists, spēlē spēka uzbrucēja pozīcijā. Pašlaik (2016) pārstāv NBA klubu
Ņujorkas "Knicks", kas spēlētāju kā ceturto izvēlējās 2015. gada NBA draftā.

Par Kristapu 13 gadus vecākais brālis Jānis Porziņģis arī ir basketbolists.
Basketbolu spēlējis arī brāļu tēvs Tālis Porziņģis, kas divās sezonās
(1992—1993) pārstāvēja LBL komandu "Liepājas Metalurgs".

Basketbolā sācis trenēties Liepājas sporta skolā. 2012. gadā 17 gadu vecumā
debitēja Spānijas basketbola līgas kluba Seviljas "Cajasol" sastāvā. 2012.—2013.
gada sezonā klubs startēja arī ULEB Eirokausā. Eirokausā kluba sastāvā startējis
arī 2014.—2015. gada sezonā, kad tika atzīts par sezonas labāko jauno spēlētāju
("uzlēcošo zvaigzni"). 2013.—2014. gada sezonā tika iekļauts Spānijas ACB līgas
labāko jauno spēlētāju simboliskajā izlasē.

Pārstāvējis Latvijas U-14, U-16, U-18 jaunatnes izlasi, 2013. gadā U-18 izlases
sastāvā izcīnīja 4. vietu U-18 čempionātā. Pats Porziņģis tika iekļauts turnīra
simboliskajā izlasē un kļuva par pārliecinoši labāko metienu bloķētāju turnīrā.

2014. gada aprīlī K. Porziņģis pieteicās 2014. gada NBA draftam, tomēr vēlāk
atteicās no iespējas tikt izvēlētam starp labākajiem jaunajiem NBA spēlētājiem.

2015. gada aprīlī apstiprināja dalību 2015. gada NBA draftā. Draftā K. Porziņģi
ar 4. numuru izraudzījās Ņujorkas "Knicks", līdz ar to viņš ir visaugstāk
izvēlētais starp visiem Latvijas un Baltijas valstu basketbolistiem (līdz tam
augstākā izvēle bija 2011. gadā ar 5. numuru izraudzītais lietuvietis Jons
Valančūns).

2015.—2016. gada sezonu sāka, debitējot NBA "Knicks" sākumsastāvā. Debijas spēlē
guva 16 punktus un izcīnīja 5 atlēkušās bumbas aizvadītajās 24 minūtēs. K.
Porziņģis kļuva par trešo latvieti, kas spēlējis NBA pēc Gundara Vētras un Andra
Biedriņa, bet pirmo, kas debitējis komandas sākumsastāvā un jau pirmajā spēlē
izcēlies ar rezultatīvu sniegumu. Savā ceturtajā spēlē pret Sanantonio "Spurs"
sasniedza pirmo double double NBA karjerā (13 punkti un 14 atlēkušās bumbas).
17. novembra spēlē pret Šarlotas "Hornets" guva 29 punktus. Trīs reizes atzīts
par labāko debitantu Austrumu konferencē (oktobris—novembris, decembris,
janvāris). Saņēma vairāk nekā 473,5 tūkstošus balsu 2016. gada NBA Visu zvaigžņu
spēles starta piecinieku balsojumā — starp Austrumu konferences uzbrucējiem un
centra spēlētājiem ierindojās 6. vietā. Piedalījās uzlēcošo zvaigžņu spēlē 2016.
gada NBA Visu zvaigžņu spēles nedēļas nogalē, kurā bija viens no
rezultatīvākajiem spēlētājiem ar 30 gūtajiem punktiem. 2016. gada martā kļuva
par pirmo NBA spēlētāju, kas debijas sezonā guvis vairāk nekā 1000 punktu,
savācis vismaz 500 atlēkušās bumbas, iemetis 75 trīspunktniekus un bloķējis
vairāk nekā 100 pretinieku metienus. Kopumā debijas sezonā piedalījās 72 no 82
regulārās sezonās spēlēm, visas sāka sākumsastāvā. Vidēji spēlē guva 14,3
punktus, savāca 7,3 atlēkušās bumbas, atdeva 1,3 rezultatīvas piespēles. Sezonas
noslēgumā K. Porziņģis tika atzīts par sezonas otro labāko debitantu pēc 2015.
gada drafta 1. numura Karla Entonija Taunsa un tika iekļauts sezonas debitantu
simboliskajā pirmajā izlasē.

Pirms 2016.—2017. gada NBA sezonas K. Porziņģis noslēdza ilgtermiņa reklāmas
līgumu ar sporta preču ražotāju Adidas, kura summa ir robežās starp 3 un 6
miljoniem dolāru. Šis ir lielākais darījums, kādu noslēdzis kāds Eiropas
basketbolists ar sporta apavu ražotāju. 2016. gada oktobrī tika izdota sporta
žurnālista Armanda Pučes un basketbolista brāļa Jāņa Porziņģa sarakstītā grāmata
"Brālis".

2016. gada 16. novembra uzvarā pār Detroitas "Pistons" (105—102) K. Porziņģis
uzlaboja savu karjeras rezultativitātes rekordu līdz 35 punktiem, kas ir
Latvijas basketbolistu rekords un Baltijas basketbolistu atkārtots rekords vienā
spēlē gūtajos punktos NBA. 2016. gada decembrī pirmoreiz karjerā ticis izvirzīts
NBA mēneša labākā konferences spēlētāja balvai. K. Porziņģis tika atzīts par
2016. gada Latvijas gada labāko sportistu, vēl basketbolists uzvarēja "Sporta
Avīzes" 2016. gada ekspertu gada labākā sportista aptaujā, New York Post
laikraksta versijā nosaukts par 2016. gada labāko sportistu starp Ņujorkas
augstākā līmeņa sporta klubu pārstāvjiem.

2017. gada NBA Visu zvaigžņu spēles nedēļas nogalē K. Porziņģis piedalījās
uzlēcošo zvaigžņu spēlē, kurā guva 24 punktus. Viņš uzvarēja NBA Visu zvaigžņu
spēles meistarības konkursā.



https://lv.wikipedia.org/wiki/J%C5%ABrmala

Jūrmala ir Latvijas lielākā kūrortpilsēta, kura atrodas Vidzemē, apmēram 25
kilometrus uz rietumiem no Rīgas. Pilsētas platība ir 100 km2. Jūrmala 24 km
garumā stiepjas gar Rīgas līci un Lielupi. 2016. gada 1. janvārī bija 57 371
iedzīvotāji.

Pilsēta tradicionāli sastāv no atsevišķām daļām (uzskaitītas virzienā no
rietumiem uz austrumiem): Ķemeri, Jaunķemeri, Sloka, Kauguri, Vaivari, Asari,
Valteri, Melluži, Pumpuri, Jaundubulti, Dubulti, Majori, Dzintari, Bulduri,
Lielupe un Priedaine.

Peldvietas un dziednīcas Jūrmalā sāka iekārtot 19. gadsimta pirmajā pusē.
Krievijas impērijas laikā Ķemeri, Kauguri, Melluži, Dubulti, Majori, Dzintari un
Bulduri izveidojās par atsevišķiem populāriem kūrortiem, kurus pēc neatkarīgās
Latvijas nodibināšanas apvienoja Rīgas Jūrmalas, Slokas un Ķemeru pilsētās.
Tagadējās robežas Jūrmala ieguva pēc Otrā pasaules kara, kad kļuva par vienu no
populārākajām kūrotpilsētām PSRS. Mūsdienās Jūrmala ir ne tikai kūrortpilsēta,
bet arī prestižs dzīvojamais rajons Rīgā un citur strādājošajiem.

Bīskapa Alberta (1165-1229) laikā mežiem klātā pussala, uz kuras šobrīd atrodas
Jūrmalas pilsēta, atradās Zemgales teritorijā, bet Lielupes ieteka Daugavā ir
viena no Indriķa hronikā minētās "Zemgales ostas" atrašanās vietām 1219. gada
vasarā Sēlijas bīskaps Bernhards no Lipes grasījās savu rezidenci no Sēlpils
pils pārcelt uz Mežotni, taču zemgaļu uzbrukuma dēļ tas neizdevās, un Lielupes
labajā krastā iepretī tagadējai Jūrmalai tika uzcelta Babītes pils (tagadējā
Bražciema tuvumā), no kuras bīskaps pārvaldīja visu Lielupes lejteci. 1255. gadā
Lielupes lejteces kreiso krastu ieguva Livonijas ordenis, bet pēc Livonijas kara
tas tika iekļauts Kurzemes un Zemgales hercogistes teritorijā. Poļu-zviedru kara
laikā Jūrmalas teritoriju ieņēma zviedru karaspēks, pie Slokas 1605.-1608. gadā
tika uzcelti nocietinājumi. Savukārt 1622. gadā poļu-lietuviešu karaspēks
ierīkojis kara nometni Babītes pilskalnā, kas tādēļ tiek dēvēts arī par Poļu
kalnu.

Kurzemes saimnieciskā uzplaukuma periodā hercogs Jēkabs vēlējās izveidot ar Rīgu
konkurējošu eksporta ostu Slokā, kur tika izveidotas stikla fabrikas un vara
ceplis. Viņš pavēlēja izbūvēt kanālu, kas savienotu Slokas ostu pie Lielupes ar
Baltijas jūru pa tagadējo Vecslocenes upīti un Slokas ezeru, tādējādi nodrošinot
kuģu ceļu no Jelgavas līdz jūrai. Dažādu iemeslu dēļ tas netika paveikts.

Hercogs Pēteris Bīrons Krievijas ķeizarienes Katrīnas II politiskā spiediena
ietekmē bija spiests piekrist virzīt visu hercogistes ārējo tirdzniecību caur
Rīgu un 1783. gada 10. maijā apstiprināja Slokas novada (tagadējās Jūrmalas
pilsētas teritorijas) atdalīšanu no Kurzemes un Zemgales hercogistes un
pievienošanu Krievijas impērijai.

Slokai 1785. gadā piešķīra miesta, bet 1878. gadā - pilsētas tiesības. Slokas
attīstību veicināja 1896. gadā uzceltā papīrfabrika, kura darbojās līdz 1990.
gadiem.

Pirmās peldu vietas sāka veidoties Dubultos. Tāpat kā Dubulti, kopš 19. gadsimta
zvejnieku ciematiņi (tagad pilsētas daļas) Jūrmalas teritorijā kļuva par
kūrortiem. Dažu kūrortu sākotnējie vāciskie nosaukumi ievērojami atšķīrās no
mūsdienu, piemēram, Edinburga (Dzintari) vai Karlsbāde (Melluži). Saistībā ar
Ķemeros atrastajām ārstniecisko dūņu un minerālūdens atradnēm 1838. gadā tur
tika izveidots valsts kūrorts. Ķemeru sērūdeņu ķīmisko analīzi veica latviešu
izcelsmes Rīgas aptiekārs, botāniķis un ķīmiķis Dāvids Hieronīms Grindelis.

Jūrmalas peldvietu veidošanās sākumā satiksme ar Rīgu tika uzturēta ar zirgiem.
Regulāra prāmja līnija vasaras laikā no Rīgas uz Lielupi tika izveidota 1833.
gadā, bet pasažieru tvaikoņa līnija Rīga-Dubulti tika atklāta 1843. gadā. Tas
ļāva 1848. gadā atklāt arī citas Jūrmalas peldvietas - Majorus, Edinburgu,
Mellužus un Asarus. Vēl vieglāk sasniedzamas tās kļuva, kad 1877. gadā tika
atklāta Rīgas-Tukuma dzelzceļa līnija, bet 1905. gadā tika uzsākta arī satiksme
pa Rīgas-Jūrmalas šoseju.

Līdz Pirmajam pasaules karam katrā Jūrmalas daļā izveidojās gana atšķirīgas
vasarnieku kopienas, tā klusajā Buļļuciemā mēdza dzīvot skatuves mākslinieki,
Bulduros Rīgas vācbaltu patriciešu ģimenes, Dzintaros jaunbagātnieki, Majoros
rosīgas dzīves piekritēji, Dubultos ebreji, Mellužos skolotāji, Asaros mācītāji
un citi mierīgas atpūtas mīļotāji.

Latvijas brīvības cīņu laikā 1919. gada 18. maijā pēc uzvaras kaujā pret Padomju
Latvijas armiju pie Kaugurciema Latviešu atsevišķās brigādes vienības atbrīvoja
tagadējās Jūrmalas teritoriju. Savukārt Bermontiādes laikā Latgales divīzijas 9.
Rēzeknes pulks 1919. gada 8. novembrī kaujās pret Rietumkrievijas armijas krievu
vienībām ieņēma Bulduru tiltu un Jūrmalu līdz Dubultu šaurumam, kur tos kaujā
atbalstīja bruņoti kuteri no Lielupes. 14. novembrī Rēzeknes pulks izdzina
ienaidnieku no Mellužiem un Asariem, un pēc nelielas cīņas ieņēma Slokas
pilsētu, 15. novembrī Ķemerus.

1920. gada 2. martā Latvijas valdība no esošajiem peldu miestiem izveidoja Rīgas
Jūrmalas pilsētu. 1946. gada sākumā Latvijas PSR valdība Rīgas Jūrmalu iekļāva
Rīgas sastāvā kā atsevišķu rajonu, kuram 1949. gadā pievienoja Priedaini.
Visbeidzot 1959. gada 11. novembrī Latvijas PSR AP Prezidijs pieņēma lēmumu par
Jūrmalas pilsētas izveidošanu, apvienojot Rīgas pilsētas Rīgas Jūrmalas rajonu,
Sloku un Ķemerus.

Jūrmalas pašvaldība ir Jūrmalas pilsētas dome. Domes priekšsēdētāja no 2017.
gada 13. janvāra ir Rita Sproģe, priekšsēdētāja vietnieks - Jānis Lediņš,
izpilddirektora p.i. - Arturs Grants.

Pirmais Jūrmalas pilsētas ģenerālplāns tika izstrādāts 1971. gadā. Tajā
centralizēti tika noteikti pilsētas attīstības galvenie parametri, iedzīvotāju
skaits, atpūtas iestāžu skaits, rūpniecības produkcijas apjomi. Tika veidotas
divas galvenās atpūtas zonas: galvenokārt atpūtniekiem no visas PSRS paredzētā
kūrorta zona Ķemeri-Jaunķemeri un rīdzinieku masveidīgas atpūtas zona
Priedaine-Vaivari. Tomēr vēlāk sanatorijas un atpūtas nami vasarniekiem no PSRS
republikām tika būvēti visās Jūrmalas daļās. Starp šīm zonām attīstīja galveno
Jūrmalas daudzstāvu ēku dzīvojamo rajonu Kaugurus. Rūpniecības zonas bija
paredzētas izveidot Dubultos, Slokā, un Kūdrā.

Pēc tam izstrādāja šādas attīstības programmas: Jūrmalas pilsētas tūrisma
attīstības stratēģiju 2007.-2018. gadam; Jūrmalas pilsētas sporta un aktīvās
atpūtas stratēģiju 2008.-2020. gadam; Jūrmalas pilsētas kultūrvides stratēģiju
2008.-2020. gadam; Jūrmalas pilsētas kūrorta koncepciju 2009.-2018. gadam;
Jūrmalas pašvaldības mājokļu attīstības programmu 2006.-2011. gadam; Jūrmalas
pilsētas attīstības stratēģija 2010-2030.

Atpūtnieku skaits Rīgas Jūrmalā 1940. gadā bija apmēram 50 000, bet pēc Otrā
pasaules kara tas strauji palielinājās un 1980. gados Jūrmalas viesu kopskaits,
summējot tūristus un īslaicīgos atpūtniekus, vasaras sezonā atsevišķās dienās
sasniedza pat 260 000. Pēc 1986. gada sākās Jūrmalas masu tūrisma lejupslīde,
kas turpinājās līdz pat 21. gadsimta sākumam, kad tūrismu plūsmas atkal pamazām
pieauga, sasniedzot 124 638 viesus 2006. gadā. Pēc finašu krīzes 2011. gadā
Jūrmalu apmeklējušo reģistrēto tūristu skaits samazinājās līdz 108 975, kas
tomēr divas reizes pārsniedza pilsētas pastāvīgo iedzīvotāju skaitu. Vidējais
nakšņojumu skaits bija 3 naktis. Ārvalstu tūristi pamatā bija no Krievijas
(15%), Igaunijas (13%) un Lietuvas (12%).

2011. gada beigās Jūrmalā bija reģistrētas 44 naktsmītnes ar kopējo vietu skaitu
– 3813, no tām trešā daļa sanatorijās, bet 223 vietas laikā treileru Vaivaru
kempingā „Nemo”. 2010. gadā sanatoriju piepildījums bija vidēji gadā 44%,
kūrorta viesnīcās - 38%. Atpūtas kompleksu aizpildījums ir sezonāls un
nepārsniedz 50% jūlija mēnesī. 2008. gadā dzelzceļa līnijā Rīga–Tukums kopumā
pārvadāja 9,3 miljonus pasažieru, t.sk. posmā Rīga-Ķemeri 8,6 miljonus, no tiem
posmā Rīga-Dubulti 6 miljonus un Jaundubulti-Ķemeri tikai 0,2 miljonus. 2008.
gadā bija izsniegtas apmēram 1,5 miljonus vienas dienas iebraukšanas caurlaides.

Jūrmalas 24 km garo liedagu veido smalkas baltas kvarca smiltis, ko gadu
tūkstošiem sanesusi piekrastes straume. Vētru laikā krastā tiek izskaloti
dzintara gabaliņi un daudz gliemežvāku. Janvāra beigās — februāra sākumā Rīgas
jūras līcis parasti aizsalst, bet pludmalē bieži veidojas milzīgi ledus krāvumi
(torosi). Rīgas līča vidējais dziļums ir 26 m, dziļākā vieta — 60 m. Piekrastē
ūdens ir sekls, tāpēc šeit var atpūsties ar bērniem. Līča gultni klāj
galvenokārt smiltis. Pūšot stipram rietumu vējam, tas piekrastē atnes siltu
ūdeni, kā arī līča centrālajā daļā veido līdz 5 m augstus viļņus. Ūdens sāļums
līcī ir divreiz mazāks nekā Baltijas jūrā. Piekrastes kāpa, kas atdala 60 m garo
pludmali no mežu joslas stiepjas paralēli krastam, paceļoties līdz 17 m virs
jūras līmeņa tā izsargojot kūrortu no stiprajiem vējiem.

Jūrmalas pilsētā ir 11 peldvietas – Lielupe, Bulduri, Dzintari, Majori, Dubulti,
Pumpuri, Melluži, Asari, Vaivari, Kauguri un Jaunķemeri. Majoru un Bulduru
peldvietas laika posmā no 1998. gada vairākkārt ir ieguvušas starptautisko Zilā
karoga godalgu kā apliecinājumu pludmales drošībai un ūdens kvalitātei, kura
tiek pārbaudīta katru nedēļu. Šeit var iznomāt ūdens velosipēdus un atpūsties
pludmales kafejnīcā. Dubultos notiek sporta sacensības. Pumpuros var iziet
apmācību kaitsērfingā un vindsērfingā.

Skatīt arī: Valsts aizsargājamie kultūras pieminekļi Jūrmalā (Ķemeri–Sloka -
Vaivari–Jaundubulti - Dubulti–Lielupe - Priedaine)

2007. gadā Jūrmalā bija 558 kultūras pieminekļi, tai skaitā 11
pilsētbūvniecības, 408 arhitektūras, 133 mākslas, 5 vēstures un 1 arheoloģijas
piemineklis (Babītes pilskalns). Kā pilsētbūvniecības pieminekļi ir reģistrēti:

1935. gadā visu triju vēlāk Jūrmalā apvienoto pilsētu (Rīgas Jūrmalas, Slokas un
Ķemeru) iedzīvotāju kopīgais skaits bija 13,7 tūkstoši (latvieši 86,9%), bet pēc
kara tas strauji pieaugu un pēc apvienošanas 1959. gadā Jūrmalā dzīvoja 38
tūkstoši pastāvīgo iedzīvotāju. Galvenokārt Kauguru un Dubultu daudzstāvu
dzīvojamo māju kvartālu celtniecības rezultātā 1970. gadā iedzīvotāju skaits
sasniedza 53,8 tūkstošus, bet 1979. gadā 61 tūkstoti. Pēc Latvijas neatkarības
atjaunošanas iedzīvotāju skaits zemās dzimstības un emigrācijas dēļ atkal
samazinājās un 1998. gadā pilsētā dzīvoja 59 tūkstoši, bet 2011. gadā — 56
tūkstoši pastāvīgo iedzīvotāju.



https://lv.wikipedia.org/wiki/ISO_8601

ISO 8601 ir starptautisks standarts datuma un laika pierakstam, ko izdevusi
Starptautiskā standartu organizācija (International Organization for
Standardization, ISO). Oficiāli standarts ir nosaukts par "Data elements and
interchange formats — Information interchange — Representation of dates and
times" ("Datu elementi un apmaiņas standarti — informācijas apmaiņa - datumu un
laika attēlojums"). Galvenā ISO 8601 standarta īpašība ir datuma un laika
pieraksts, kurā vērtības tiek pierakstītas secībā no svarīgākā uz mazsvarīgāko
jeb no lielākā (gads) uz mazāko (sekunde).

Standarta ISO 8601 pirmā redakcija tika publicēta 1988. gadā. Tā unificēja un
aizstāja vairākus vecākus ISO datuma un laika pieraksta standartus: ISO 2014,
ISO 2015, ISO 2711, ISO 3307 un ISO 4031. 2000. gadā tā tika aizstāta ar otro
redakciju, un pašreizējā trešā redakcija, ISO 8601:2004, tika publicēta
2004-12-03.

ISO 2014 standartā tika ieviests datuma pieraksts [GGGG]-[MM]-[DD]. ISO nedēļu
numerācija pirmoreiz parādījās ISO 2015, un dienu identifikācija pēc kārtas
datumiem tika ieviesta ISO 2711.

Pieraksts var tikt veikts vienā no diviem formātiem: pamatformātā ar minimālu
atdalītāju skaitu vai paplašinātā formātā ar atdalītājiem, kas uzlabo lasāmību.
Standarts pieļauj defises atdalītāju starp datuma vērtībām (gadu, mēnesi, nedēļu
un dienu) un kolu kā atdalītāju starp laika vērtībām (stundu, minūti un
sekundi). Piemēram, 2009. gada 1. mēneša 6. dienu var pierakstīt kā "2009-01-06"
paplašinātajā formātā vai kā "20090106" pamatformātā, kas neveido pārpratumus.
Paplašinātie formāti tomēr ir ieteicamāki, jo daži pamatformāti var radīt
pārpratumus.

Ar samazinātu precizitāti, jebkuru datuma un laika vērtību var atmest, bet
secībā "no mazsvarīgākā uz vairāk svarīgāko". Piemēram, "2009-01" ir pareizs ISO
8601 datums, kas rāda 2009. gada 1. mēnesi. Ar to nevarēs parādīt 2009. gada 1.
dienu kādā no mēnešiem.

Standarts izmanto Gregora kalendāru, ko plaši izmato pasaulē, un kas ir kļuvis
par de facto standarta kalendāru dažādās starptautiskajās jomās.

ISO 8601 par atskaites punktu ir fiksēts Gregora kalendāra datums 1875-05-20 kā
datums, kad Parīzē tika noslēgta Metriskā konvencija. Šis atskaites datums ļauj
ISO datumus konvertēt uz "Hronoloģiskajiem juliāna dienas skaitļiem"
(Chronological Julian Day Numbers, CJDN) aprēķiniem ar datumiem, kur 1875-05-20
atbilst precīzi CJDN 2406029. ISO datumi arī pirms Konvencijas ir savietojami
līdz pat Gregora kalendāra ieviešanas datumam 1582-10-15.

ISO 8601 pierakstā minimālā prasība ir četru ciparu gads [GGGG], lai novērstu
2000. gada problēmu.

Kalendāro datumu pieraksta ar gadu, mēnesi un dienu. [GGGG] ir četru ciparu
gads, [MM] ir gada divu ciparu mēnesis (no 01 līdz 12), un [DD] rāda mēneša divu
ciparu dienu (no 01 līdz 31). Piemēram, 1981. gada 5. aprīli var pierakstīt kā
"1981-04-05" paplašinātajā formātā vai "19810405" pamatformātā.

ISO 8601 standartā datumu var pierakstīt arī alternatīvā veidā — ar nedēļas
kārtas numuru gadā. Nedēļas datums sastāv no tā saucamā ISO gada [GGGG], nedēļas
kārtas numura no diviem cipariem, kuriem priekšā ir burts 'W' (angļu: week
"nedēļa"). Pēc tam seko nedēļas diena [nn], kas sastāv no viena cipara (no 1
līdz 7); nedēļa sākas no pirmdienas, beidzas ar svētdienu.

ISO gads sākas ar nedēļas '01' pirmo dienu (pirmdienu) un beidzas svētdienā
pirms jaunā ISO gada (tādējādi novēršot pārklāšanos vai pārrāvumu). Gads sastāv
no 52 vai 53 nedēļām.

Trešā datuma pieraksta sistēma ir saucamie "kārtas datumi" (angļu: Ordinal
dates), kas ir ļoti vienkārša, jo komplicētās mēnešu vai nedēļu definīcijas
aizstāj ar dienu skaitu no gada sākuma. Tas atvieglo, piemēram, datumu
salīdzināšanu dažādos kalendāros. Standarts sastāv no gada [GGGG] un gada dienas
[DDD] — no 001 līdz 365 (366 garajā gadā). Piemēram, "1981-04-05" ir arī
"1981-095".

Šo formātu daļēji izmanto vienkāršās datoraparatūras sistēmās, kurās
nepieciešama datumu sistēma, bet pilna kalendāra aprēķināšanas programmatūra var
būt nopietns traucēklis. Šīs sistēmas bieži, bet nekorekti, attiecina uz juliāna
dienu.

ISO 8601 izmanto 24 stundu pulksteņa sistēmu. Pamatformāts ir [hh][mm][ss], un
paplašinātais formāts ir [hh]:[mm]:[ss]. [hh] ir divu ciparu stunda (no 00 līdz
24), kur 24 lieto tikai, lai apzīmētu pusnakti dienas beigās. [mm] apzīmē minūti
no 00 līdz 59. [ss] ir sekunde no 00 līdz 59 (vai 60 izņēmuma gadījumos, lai
apzīmētu pievienoto lieko sekundi). Tādējādi laiku var pierakstīt "13:47:30" vai
"134730".

Decimālo daļu var pielietot jebkuram no trijiem laika elementiem. To norāda,
izmantojot decimālo atdalītāju (vai nu komatu, kuru iesaka ISO 31, vai punktu).
Decimāldaļa attiecas tikai uz precīzāko laika komponentu, pārējos komponentus
atmet. Piemēram, lai pierakstītu "14 stundas, 30 minūtes un pusminūte", nav
jāiekļauj sekundes elements: to pieraksta kā "14:30,5" vai "1430,5".

Pusnakts ir īpašs gadījums, un to var pierakstīt gan kā "00:00", gan "24:00".
"00:00" tiek attiecināts uz dienas sākumu, un to pielieto visviežāk. Lai
apzīmētu dienas beigas, izmanto "24:00". "2007-04-05T24:00" ir tas pats, kas
"2007-04-06T00:00".

Ja kopā ar laiku nav dota informācija par laika joslu, tad jāuzskata, ka laiks
ir pierakstīta lokālajā laika joslā. Lai gan to var droši lietot cilvēki
noteiktā apgabalā, sazinoties starp dažādām laika joslām var rasties pārpratumi,
tādēļ parasti tiek norādīta laika josla, izmantojot standarta pierakstu.

Ja laiks ir pēc UTC laika joslas, pēc laika vērtības tiek pievienots burts 'Z'
(no angļu: zero — "nulle", jo UTC ir 0. laika josla). Piemēram, "09:30 UTC" tiek
pierakstīts kā "09:30Z" vai "0930Z"; "14:45:15 UTC" jābūt "14:45:15Z" vai
"144515Z".

Joslas apzīmētāju citām laika joslām veido kā starpību no UTC, formātā
±[hh]:[mm], ±[hh][mm] vai ±[hh]. Tādējādi, ja ir jāpieraksta laiks, kas ir vienu
stundu priekšā UTC (laiks Berlīnē ziemā), tad joslas apzīmētājam jābūt "+01:00",
"+0100", vai vienkārši "+01". Jāņem vērā, ka joslas apzīmētājs ir tikai
atšķirība no UTC, un tas neņem vērā informāciju par vasaras un ziemas laiku.
Sekojoši pieraksti rāda vienu un to pašu laiku: "18:30Z", "22:30+04",
"1130-0700" un "15:00-03:30".

Kombinēto datuma un laika pierakstu (bez atstarpēm) veido formātā
<datums>T<laiks>, kur laika atdalītāju [T] (time — "laiks") izmato, lai parādītu
laika elementu sākumu. <datums> un <laiks> ir datuma un laika pieraksts,
atbilstoši satndartam. Vispārējā gadījumā kombinēto datumu var pieraksīt šādi:
[YYYY]-[MM]-[DD]T[hh]:[mm] (paplašinātais formāts), piemēram "2007-04-05T14:30".
Pierakstā "20071023T1200Z" lietots pamatformāts [YYYY][MM][DD]T[hh][mm]Z.

Lai cilvēkam būtu vieglāk lasīt, visbiežāk datuma un laika daļas tiek atdalītas
ar atstarpi vai citu simbolu. Sajā gadījumā sistēmā tas aizņem divus atsevišķus
laukus, atšķirībā no kombinēta pieraksta viena lauka. ISO 8601 standartā ir
pieļaujami atsevišķi datuma un laika pieraksti. Piemēram, "2007-04-05 14:30".

Atkārtojošies intervāli tiek veidoti, intervāla izteiksmes sākumā pievienojot
"R[n]/", kur 'R' ir atkārtošanās pazīme (repeat — atkārtot), un [n] ir
atkārtojumu skaits. Izlaists [n] nozīmē bezgalīgu atkārtošanos. Piemēram, lai
pierakstītu, "P1Y2M10DT2H30M" piecas reizes, sākot ar "2008-03-01T13:00:00Z",
jālieto "R5/2008-03-01T13:00:00Z/P1Y2M10DT2H30M".

Standarta redakcija ISO 8601:2000 ļāva nogriešanu (ja ir vienošanās), kur
vadošos datuma vai laika komponentus varēja atmest. Tas pieļāva izmantot divu
ciparu gadus: YY-MM-DD un YYMMDD. Šis pretrunīgais formāts tika atcelts ISO
8601:2004.



https://lv.wikipedia.org/wiki/Futbols

Futbols ir komandu sporta veids, kurā piedalās divas komandas, katrā uz laukuma
pa vienpadsmit spēlētājiem, izmantojot futbolbumbu. Futbols ir vispopulārākais
futbola veids pasaulē, kā arī nereti tiek saukts par vispopulārāko sporta veidu.

Futbols ir spēle, kuru spēlē uz taisnstūrveida zālāja vai mākslīgā zāliena
laukuma ar vārtiem katrā laukuma galā. Spēles mērķis ir gūt pēc iespējas vairāk
vārtus, raidot bumbu pretinieku komandas vārtos. Vārtsargs ir vienīgais
spēlētājs, kuram spēles laikā ir atļauts pieskarties bumbai ar plaukstām vai
rokām, lai mestu bumbu uz priekšu. Pārējiem laukuma spēlētājiem ar rokām ir
atļauts bumbai pieskarties tikai izmetot to no sānu auta vai pēc tam, kad
tiesnesis ir konstatējis pārkāpumu un ir licis spēlētājiem novietot bumbu soda
sitiena izpildīšanai. Pārējā spēles laikā laukuma spēlētāji bumbas kontrolei
izmanto kājas, precīzāk, pēdas, kā arī drīkst izmantot savu ķermeni vai spēlēt
ar galvu. Futbola spēli uzvar tā komanda, kura līdz spēles beigām ir guvusi
visvairāk vārtu. Ja rezultāts spēles beigās ir vienāds, tad tiek paziņots
neizšķirts vai seko pagarinājums un/vai 11 metru soda sitienu sērija, kas ir
atkarīgs no turnīra nolikuma.

Mūsdienu futbola spēle tika pilnveidota Anglijā pēc Anglijas Futbola Asociācijas
izstrādātajiem principiem. Tieši 1863. gadā izstrādātie spēles noteikumi lika
pamatus futbolam, kuru spēlē mūsdienās. Futbolu starptautiski pārvalda
Fédération Internationale de Football Association (Starptautiskā futbola
asociāciju federācija), parasti zināma pēc saīsinājuma FIFA. Visprestižākais
starptautiskais futbola turnīrs ir FIFA Pasaules kauss, kas notiek ik pēc
četriem gadiem. Šis turnīrs ir visskatītākās sacensības pasaulē, FIFA Pasaules
kauss piesaista divreiz vairāk skatītāju nekā Vasaras Olimpiskās spēles.

Futbolu spēlē saskaņā ar noteikumu kopumu, kas pazīstami kā spēles likumi. Spēli
spēlē izmantojot vienu lodveidīgu bumbu, zināmu kā futbolbumba. Divas komandas
no vienpadsmit spēlētājiem sacenšas, lai dabūtu bumbu pretinieku komandas vārtos
(starp stabiem un zem vārtu pārlikņa), tādējādi gūstot vārtus. Spēles beigās
uzvar komanda, kur ir guvusi visvairāk vārtus; ja abas komandas ir guvušas
vienādu skaitu vārtu, tad spēle ir neizšķirta. Katru komandu vada kapteinis.

Galvenais likums ir tas, ka spēlētāji (izņemot vārtsargus) nevar apzināti
aiztikt bumbu ar savām plaukstām vai rokām spēles laikā (kaut gan, viņi izmanto
savas rokas iemetiena laikā, lai atsāktu spēli). Lai gan spēlētāji parasti
izmanto savas kājas, lai pārvietotu bumbu, viņi var izmantot jebkuru sava
ķermeņa daļu, kas nav plaukstas vai rokas. Parastā spēlē visiem spēlētājiem ir
atļauts piespēlēt bumbu jebkurā virzienā un pārvietoties pa visu laukumu, taču
bumba nedrīkst tikt saņemta aizmugures stāvoklī.

Tipiskā spēlē spēlētāji mēģina radīt vārtu gūšanas iespējas, izmantojot
individuālo kontroli pār bumbu, piemēram, ar driblēšanu, piespēlējot bumbu
komandas biedram, kā arī izdarot sitienus uz vārtiem, kurus apsargā pretinieku
vārtsargs. Pretinieku spēlētāji var mēģināt atgūt kontroli pār bumbu pārtverot
piespēli vai mēģinot to atņemt uzbrūkot tam spēlētājam, kura īpašumā tā atrodas,
tomēr fizisks kontakts starp pretiniekiem ir ierobežots. Futbols parasti ir
brīvi tekoša spēle ar spēles apstādināšanu tikai tad, kad bumba spēlē ir
atstājusi laukumu vai tad, kad spēli aptur tiesnesis. Pēc apturēšanas spēle
atsākas ar noteiktiem atkārtojumiem.

Profesionālā līmenī vairums mačos tiek gūti tikai daži vārti. Piemēram 2005./06.
gada sezonā Anglijas Premjerlīgā vidēji vienā spēlē tika gūti 2.48 vārti. Spēles
likumi nenorāda spēlētāju pozīcijas, izņemot vārtsargu, bet vairākas
specializētās lomas ir mainījušās. Kopumā tie ietver trīs galvenās kategorijas:
uzbrucēji, kuru galvenais uzdevums ir gūt vārtus, aizsargi, kuri specializējas
novēršot viņu pretiniekus no vārtu gūšanas un pussargi, kuri atbrīvo opozīciju
un glabā bumbu savā rīcībā, lai piespēlētu to savas komandas uzbrucējam.
Spēlētājus šajās pozīcijās, sauc par laukuma attālākās daļas spēlētājiem, lai
atšķirt tos no vienīgā vārtsarga. Šīs pozīcijas ir sadalīts saskaņā ar laukuma
platību, kurā spēlētājs pavada visvairāk laika. Piemēram, ir centrālie aizsargi
un kreisās un labās malas pussargi. Desmit laukuma attālākās daļas spēlētāji var
būt izvietoti jebkurā kombinācijā. Spēlētāju skaitu jebkurā pozīcijā nosaka
komandas spēles stils; vairāk uzbrucēju un mazāk aizsargu rada vairāk agresīvu
un ofensīvi domājošu spēli, kamēr pretējais rada lēnāku, vairāk aizsardzības
spēles stilu. Lai gan spēlētāji parasti pavada lielāko daļu spēles kādā konkrētā
pozīcijā, ir maz ierobežojumu spēlētāju kustībā, un spēlētāji var mainīt
pozīcijas jebkurā brīdī. Komandas spēlētāju izkārtojums ir zināms, kā formācija.
Definēt komandas formāciju un taktiku parasti ir komandas trenera privilēģija.

Spēles, kas apgrozās ap bumbas speršanu, ir bijušas spēlētas daudzās valstīs
viscaur vēsturē. Saskaņā ar FIFA: "visagrākais spēles veids, par kuru ir
zinātniski pierādījumi, bija tieši šīs prasmīgās tehnikas vingrinājumu
iepazīšana tālajā 2. un 3. gadsimtā p.m.ē. Ķīnā (cudžu spēle)." Dažādi futbola
veidi tika spēlēti viduslaiku Eiropā, taču noteikumi ļoti atšķīrās abosk
periodos un vietās.

Kembridžas noteikumi, pirmoreiz izmantoti Kembridžas Universitātē 1848. gadā,
īpaši ietekmēja nākamo noteikumu attīstībā, ieskaitot futbolu. Kembridžas
noteikumus uzrakstīja Trīsvienības koledžā, Kembridžā pavaldības sanāksmē tās
pārstāvji no Etonas, Herovas, Ragbijas, Vinčesteras un Šrūsberijas skolām. Tie
netika vispārēji pieņemti. 1850. gadu laikā daudzi klubi, kuri nesaistījās ar
skolām vai universitātēm veidojās visā angliski runājošajā pasaulē, lai spēlētu
dažādus futbola veidus. Daži nāca klajā ar saviem atšķirīgajiem noteikumiem, jo
īpaši Šefīldas futbola klubs, kuru izveidoja bijušie privātskolas skolnieki
1857. gadā, kura rezultātā veidojās Šefīldas FA 1867. gadā. 1862. gadā Džons
Čārlzs Trings no Apingemas skolas arī izdomāja ietekmīgu daudzumu noteikumu.

Visi šie centieni veicināja Futbola Asociācijas (FA) izveidi, kura tika
nodibināta 1863. gada 26. oktobra rītā, kad Brīvmūrnieku krodziņā Lielajā
Karalienes ielā, Londonā sapulcējās vairāku klubu pārstāvji. Vienīgā skola, kas
tika pārstāvēta šajā gadījumā bija Čārterhausas skola. Brīvmūrnieku krodziņš
bija tikšanās vieta vēl piecām sanāksmēm starp oktobri un decembri, kuras galu
galā izveidoja pirmo visaptverošu noteikumu kopumu. Pēdējā sanāksmē pirmais FA
mantzinis, komisijas pārstāvis no Blekhītas, atsauca savu klubu no FA dēļ divu
projekta noteikumu aizvākšanas iepriekšējās sanāksmēs, pirmais, kas ļāva skriet
ar bumbu rokā, un otrais, traucēt skrējienu ar spērienu pa kājas lielu (sišana
pretiniekam pa apakšstilbu), paklupināšana un turēšana. Citi angļu regbija
futbola klubi sekoja šim piemēram un nepievienojās FA, vai pēc tam atstāja FA un
tā vietā, kas 1871. gadā izveidoja Regbija Futbola savienību. Vienpadsmit
atlikušo klubi, zem Ebenezera Koba Morleija uzraudzības, devās ratificēt
oriģinālos trīspadsmit spēles noteikumus. Šie noteikumi iekļāva bumbu apstrādes
ar "zīmēm" un vārtu pārlikņa neesamības noteikumus, kas padarīja tos ļoti
līdzīgus Viktorijas futbola noteikumiem, kuri tika izstrādāti tajā laikā
Austrālijā. Šefīldas FA spēlēja pēc saviem noteikumiem līdz 1870. gadiem, kad FA
absorbēja dažus no tās noteikumiem, kamēr tur bija maza starpība starp spēlēm.

Spēles likumus pašlaik nosaka ar Starptautiskā Futbola asociācijas valde (IFAB).
Valde tika izveidota 1886. gadā pēc Futbola Asociācijas, Skotijas Futbola
asociācijas, Velsas Futbola asociācijas un Īrijas Futbola asociācijas sanāksmes
Mančestrā. Pasaules vecākās futbola sacensības ir FA kausa izcīņa, kuru
izveidoja Č. V. Alkoks un tajā ir sacentušās angļu komandas kopš 1872. gada.
Pirmā oficiālā starptautiskā futbola spēle notika 1872. gadā starp Skotiju un
Angliju Glāzgovā, atkal Č. V. Alkoka dēļ. Anglija ir mājvieta pasaulē pirmajai
futbola līgai, kuru 1888. gadā Birmingemā dibināja Birmingemas "Aston Villa"
direktors Viljams Makgregors. Oriģinālais formāts ietvēra 12 klubus no Anglijas
vidienes un Ziemeļanglijas. Fédération Internationale de Football Association
(FIFA), starptautiskā futbola organizācija, tika izveidota Parīzē 1904. gadā un
paziņoja, ka tie ievēros Futbola Asociācijas spēles likumus. Starptautisko spēļu
pieaugušā popularitāte noveda pie FIFA pārstāvju uzņemšanas Starptautiskajā
Futbola asociācijas valdē 1913. gadā. Valde pašlaik sastāv no četriem FIFA
pārstāvjiem un viena pārstāvja no katras no četrām britu asociācijām.

Mūsdienās futbolu profesionālā līmenī spēlē visā pasaulē. Miljoniem cilvēku
regulāri dodas uz stadioniem, lai sekotu līdzi savas iecienītākās komandas
spēlēm, ko vēl vairāki dara, vērojot spēles televīzijā. Ļoti daudz cilvēku
nodarbojas ar futbolu arī amatierlīmenī. Saskaņā ar pētījumu, ko FIFA
publicējusi 2001. gadā, vairāk nekā 240 miljoni cilvēku regulāri spēlē futbolu
vairāk nekā 200 valstīs visā pasaulē. Tā vienkāršie noteikumi un minimālās
papildpiederumu prasības bez šaubām palielina futbola izplatību un popularitāti.

Daudzās pasaules vietās futbols liek atdzimt kaislībām, un tam ir nozīmīga loma
fanu, vietējo kopienu un pat nāciju dzīvēs; turklāt tas tiek bieži dēvēts par
vispopulārāko sporta veidu pasaulē. ESPN izplatīja apgalvojumus par to, ka
Kotdivuāras futbola izlase palīdzēja nodrošināt pamieru valsts pilsoņu karam
2005. gadā. Savukārt, futbols tiek plaši uzskatīts par galīgo tiešo izraisītāju
futbola karam 1969. gadā jūnijā starp Salvadoru un Hondurasu. Sporta veids arī
saasināja spriedzi Dienvidslāvijas karu sākumā 1990. gados, kad mačs starp
Zagrebas "Dinamo" un Belgradas "Red Star" pārvērtās nemieros 1990. gada martā.

Pavisam pastāv septiņpadsmit noteikumi oficiālajos spēles noteikumos. Tie paši
noteikumi ir izstrādāti, lai piemērotos visu līmeņu futbolam, kaut arī dažas
izmaiņas attiecībā uz grupām, piemēram, jauniešu, senioru, sieviešu un fiziska
sacensība ir atļauta. Noteikumi bieži vien ir izstrādāti plašos terminos, kas
pieļauj elastību to piemērošanā atkarībā no spēles. Papildus septiņpadsmit
noteikumiem, spēli regulē daudzi IFAB lēmumi un citas direktīvas. Spēles
noteikumus publicē FIFA, bet tos uztur Starptautiskā Futbola asociācijas valde,
nevis pati FIFA. Vissarežģītākais noteikums ir aizmugure. Aizmugures likums
ierobežo iespējas uzbrūkošajiem spēlētājiem palikt uzbrukumā (t.i. tuvāk
pretinieku vārtu līnijai) no bumbas, otrajais līdz pēdējais aizsardzības
spēlētājs (kas var ietvert vārtsargu), un viduslīnijas.

Katra komanda sastāv no ne vairāk kā vienpadsmit spēlētājiem (izņemot maiņas
spēlētājus), no kuriem vienam ir jābūt vārtsargam. Sacensību noteikumos var
norādīt minimālo spēlētāju skaitu, kas vajadzīgs, lai izveidotu komandu, kas ir
parasti septiņi. Vārtsargi ir vienīgie spēlētāji, kas drīkst spēlēt bumbu ar
savām plaukstām vai rokām, ja viņi to dara savā soda laukumā savu vārtu priekšā.
Lai gan ir dažādas pozīcijas, kurās treneris ir stratēģiski novietojis laukuma
attālākās daļas (ne vārtsargs) spēlētājus, šīs pozīcijas nav noteiktas vai
paredzētas likumos.

Galvenais ekipējums vai forma, kas ietver kreklu, šortus, zeķes, apavus un
spēlētājiem ir jāvalkā krekls, šorti, zeķes, apavus un piemērotus kājsargus,
spēlētājiem jāvalkā. Galvassega nav nepieciešama lieta galvenajā aprīkojumā, bet
spēlētāji mūsdienās var izvēlēties valkāt to, lai pasargātu sevi no galvas
traumām. Spēlētājiem ir aizliegts valkāt vai izmantot kaut ko, kas ir bīstamas
pašam vai citam spēlētam, kā, piemēram, juvelierizstrādājumi vai pulksteņi.
Vārtsargam jāvalkā apģērbs, kas ir viegli atšķirams no tā, ko nēsā citi
spēlētāji un spēles tiesneši.

Vairākus spēlētājus var aizstāt maiņas spēlētāji spēles laikā. Maksimālais maiņu
skaits, kas atļauts viskonkurētspējīgākajos starptautisko un vietējo līgu
spēles, ir trīs, lai gan atļautais skaits var būt dažāds citās sacensības vai
draudzības spēlēs. Vispārējie iemesli maiņai ir trauma, nogurums,
neefektivitāte, taktisks gājiens vai laika vilcināšana pašās spēles beigās.
Standarta pieaugušo spēlēs, spēlētājs, kurš ir ticis nomainīts vairs nevar
piedalīties spēles turpmākajā daļā.

Spēli pārrauga tiesnesis, kuram ir "visas tiesības īstenot spēles noteikumus
saistībā ar maču, kurā viņš ir iecelts" (5. likums), un kura lēmumi ir galīgie.
Tiesnesim palīdz divi tieneša asistenti. Daudzās augsta līmeņa spēles ir arī
ceturtais tiesnesis, kas palīdz tiesnesim un var aizstāt citu tiesnesi, ja rodas
vajadzība.

Tā kā likumi tika formulēti Anglijā, un sākotnēji pārvaldītas tikai ar četrām
britu futbola asociācijām no IFAB, standarta futbola laukuma izmērie sākotnēji
tika izteikti angļu mērvienībās. Likumi tagad izsaka izmērus ar aptuveniem
metriskiem ekvivalentiem (kam seko tradicionālās vienības iekavās), lai gan
tautas tiecas turpināt izmantot tradicionālās vienības angliski runājošās
valstīs ar relatīvi neseno metrisko vēsturi, kā, piemēram, Lielbritānija.

Kopš 2008. gada, lai standartizētu futbola laukuma izmēru A starptautiskajām
spēlēm, IFAB nolēma noteikt fiksētu izmēru - 105 m garš un 68 m plats (nevis
minimālo un maksimālo garumu - no 100 m līdz 110 m - un minimālo un maksimālo
platumu - no 64 m līdz 75 m - kā minēts šajā tekstā). Garākās robežu līnijas ir
laukuma malu līnijas, bet īsākās robežas (uz kurām ir novietoti vārti) ir vārtu
līnijas. Taisnstūrveida vārti ir novietoti pa vidu katrai vārtu līnijai.
Vertikālo vārtu stabu iekšējām malām jābūt 7,3 m (8 jardi) no otra, un
horizontālā pārlikņa apakšējei malai, kuru atbalsta vārtu stabi, jābūt 2,44 m (8
pēdas) virs zemes. Tīkli parasti ir novietoti aiz vārtiem, bet saskaņā ar
likumiem nav nepieciešami.

Pie katriem vārtiem ir teritorija, kas pazīstama kā soda laukums. Šī teritorija
ir iezīmēta ar vārtu līniju, divām līnijām, kas sākas uz vārtu līnijas 16,5 m
(18 jardi) no vārtu stabiem un pagarina 16,5 m (18 jardi) laukumā perpendikulāri
vārtu līnijai un līnija, kas savieno tos. Šai teritorijai ir vairākas funkcijas,
visvairāk uz āru izvirzījušais ir atzīme, kur vārtsargs var aiztikt bumbu ar
rokām, un kur kāda aizsargājošās komandas locekļa pārkāpums ir sodāms ar 11 m
soda sitienu. Citi atzīmējumi nosaka bumbas vai spēlētāja pozīciju spēļu sākuma
izspēlē, atsitienus no vārtiem un stūra sitienus.

Tiesnesim ir oficiālais spēles hronometrs, un var veikt korekciju par zaudēto
laiku, izmantojot maiņas, cietušās spēlētājus, kam jāpievērš uzmanība vai citus
pārtraukumus. Šis pievienotais laiks tiek saukts par kompensācijas laiku, un
vienīgais, kas par to lemj ir tiesnesis. Tiesnesis ir vienīgais, kas dod signālu
par mača beigām. Spēlēs, kur ir ceturtais tiesnesis, puslaika beigās tiesnesis
paziņo cik kompensācijas laika minūtes viņš paredz pievienot. Tad ceturtais
tiesnesis informē spēlētājus un skatītājus, turot gaisā tablo, norādot šo
numuru. Norādīto kompensācijas laiku var pagarināt tiesnesis. Pievienotais laiks
tika ieviests dēļ negadījuma, kas notika 1891. gada mača laikā starp Stokas
"City" un Birmingemas "Aston Villa". Atpaliekot ar 1:0 un tikai divas minūtes
līdz mača beigām, Stokas klubs saņēma iespēju sist 11 m soda sitienu. "Aston
Villa" vārtsargs aizsita bumbu prom no laukuma, un līdz brīdim, kad bumba tika
atgūta, 90 minūtes bija pagājušas un spēle bija beigusies.

Līgas sacensībās spēles var beigties ar neizšķirtu, bet dažos izslēgšanu
turnīros, ja rezultāts spēles pamatlaika beigās ir neizšķirts tas var
turpināties ar papildlaiku, kas sastāv vēl no diviem 15 minūšu periodiem. Ja
rezultāts vēljoprojām ir neizšķirts pēc papildlaika, dažās sacensības varētu
izmantot 11 m soda sitienu sēriju (pazīstama oficiālajos likumos kā "sitieni no
soda atzīmes"), lai noteiktu, kura komanda tiks tālāk uz nākamo turnīra posmu.
Papildlaika periodu laikā gūtie vārti skaitās klāt spēles galarezultātam, bet
sitieni no soda atzīmes tiek izmantoti tikai, lai noskaidrotu komandu, kas tiks
uz nākamo turnīra daļu (vārti, kas gūti 11 m soda sitienu sērijā netiek
pieskaitīti galarezultātam).

Sacensībās, kurās izmanto divas spēles vienā kārtā, katra komanda spēlē mājās
vienu reizi, kopējais vārtu daudzums divās spēlēs nosaka, kura komanda tiek
tālāk. Ja kopējais rezultāts ir vienāds, izbraukuma spēles noteikums var tikt
izmantots, lai noteiktu uzvarētāju, tādā gadījumā uzvarētājkomanda ir tā, kas
gūs visvairāk vārtus izbraukuma spēlē. Ja rezultāts vēljoprojām ir vienāds, tad
parasti uzvarētājs tiek noskaidrots pēc 11 m soda sitieniem, lai gan dažās
sacensībās spēle var tikt pārspēlēta.

1990. gadu beigās un 2000. gadu sākumā IFAB eksperimentēja ar veidiem, kā
noskaidrot uzvarētāju bez 11 m soda sitieniem, kuri bieži tika uzskatīti par
nevēlamu veidu spēles beigām. Tas iesaistīja noteikumos beigt spēli papildlaikā
ātrāk, vai nu tad, kad tika gūti pirmie vārti papildlaikā (zelta vārti) vai, ja
viena komanda notur savu pārsvaru līdz pirmā papildlaika perioda beigām (sudraba
vārti). Zelta vārti tika izmantoti 1998. un 2002. gada Pasaules kausā. Pirmā
Pasaules kausa spēle, kuru izlēma zelta vārti bija Francijas uzvaru pār
Paragvaju 1998. gadā. Vācija bija pirmā valsts, kas guva zelta vārtus svarīgā
turnīrā, pieveicot Čehiju 1996. gada Eiropas čempionātā. Sudraba vārti tika
izmantoti Euro 2004. Abus šos eksperimentus pārtrauca IFAB.

Saskaņā ar likumu divi galvenie stāvokļi spēles laikā ir bumba spēlē un bumba
ārpus spēle. Katras spēles sākumā ar izspēli līdz spēles perioda beigām, bumba
spēlē atrodas visu, izņemot gadījumus, kad vai bumba atstāj spēles laukumu vai
spēli aptur tiesnesis. Kad bumba ir ārpus spēles, spēle tiek atsākta ar vienu no
atsākšanas metodēm, atkarībā no tā, kā tā nonāca ārpus spēles:

Noteikumu pārkāpums notiek tad, kad spēlētājs izdara pārkāpumu, kas minēts
spēles likumos, kamēr bumba ir spēlē. Pārkāpumi, kas veido sodu ir uzskaitīti
12. likumā. Tīši pieskaroties bumbai ar rokām, pretinieka paklupināšana vai
pretinieka stumšana ir "soda pārkāpuma" piemēri, kas sodāmi ar tiešo brīvsitienu
vai 11 m soda sitienu atkarībā no tā, kur pārkāpums noticis. Citi pārkāpumi ir
sodāmi ar netiešo brīvsitienu.

Tiesnesis var sodīt spēlētāju vai maiņas spēlētāju pārkāpumu ar brīdinājumu
(dzeltenā kartīte) vai noraidījumu no laukuma (sarkanā kartīte). Otra dzeltenā
kartīte tajā pašā spēlē noved pie sarkanās kartes, un tāpēc pie noraidījuma no
laukuma. Spēlētājs, kam piešķirta dzeltenā kartīte ir ticis "ierakstīts",
tiesnesis ieraksta spēlētāja vārdu viņa oficiālajā piezīmju grāmatiņā.

Ja spēlētājs ir ticis noraidīts no laukuma, neviens no maiņas spēlētājiem
nedrīkst doties uz laukuma viņa vietā. Pārkāpums var rasties jebkurā brīdī, un,
kamēr ofensīvi, kas veido pārkāpumu tiek uzskaitīti, definīcijas ir plašas.
Proti, "nesportiskas uzvedības" pārkāpums var tikt izmantoti, lai cīnītos ar
vairumu notikumiem, kas sabojā spēles garu, pat ja tie nav uzskaitīti kā īpaši
pārkāpumi. Tiesnesis var pierādīt dzelteno vai sarkano kartīti spēlētājam,
maiņas vai nomainītajam spēlētājam. Spēles dalībniekiem, kas nepiedalās spēlē,
tādiem kā, trenerim un treneru personālam nevar tikt parādīta dzeltenā vai
sarkanā kartīte, bet to var izraidīt no tehniskās zonas, ja tie rīkojas
neatbildīgi.

Pazīstams starptautiskais futbola pārvaldes orgāns (un saistītu spēļu, tādu kā
telpu futbols un pludmales futbols) ir Starptautiskā Futbola asociāciju
federācija (FIFA). FIFA galvenā mītne atrodas Cīrihē.

Dažas no futbola asociācijām, kuras nav atzinis FIFA ir saistītas ar Nouvelle
Fédération-Board (NFB).

Lielākais futbola turnīrs pasaulē ir Pasaules Kauss, kuru organizē FIFA. Šis
turnīrs norisinās ik pēc četriem gadiem. Vairāk nekā 190 valstu izlases sacenšas
reģionālajos kvalifikācijas turnīros par vietu finālturnīrā. Finālturnīrā, kas
norisinās ik pēc četriem gadiem, piedalās 32 valstu izlases, kuras sacenšas
četras nedēļas. 2006. gada FIFA Pasaules kauss notika Vācijā; 2010. gadā tas
notiks Dienvidāfrikā.

Kopš 1900. gada katrās Vasaras Olimpiskajās spēlēs ir norisinājies futbola
turnīrs, izņemot 1932. gada spēles Losandželosā. Pirms Pasaules kausa
izveidošanas Olimpiskajām spēlēm (galvenokārt 1920. gadu laikā) bija tāds pats
statuss kā Pasaules kausam. Sākotnēji turnīrs bija tikai priekš amatieriem, taču
kopš 1984. gada Vasaras Olimpiskajām spēlēm profesionāli spēlētāji ir atļauti,
lai gan ar zināmiem ierobežojumiem, kas kavē valstis no sava stiprākā sastāva
savākšanas. Pašlaik Olimpisko vīriešu turnīru spēlē U-23 līmenī. Agrāk
Olimpiskajāss spēlēs atļāva ierobežotu daudzumu vecāku spēlētāju katrai
komandai, bet šis paradums tika pārtraukts 2008. gada Olimpiskajās spēlēs.
Olimpisko spēļu turnīrs netiek parasti uzskatīts par tādas pašas nozīmes un
prestiža turnīru kā Pasaules kauss. Sieviešu turnīrs tika pievienots 1996. gadā;
pretstatā vīriešu turnīram, pilns starptautisks sastāvs bez vecuma
ierobežojumiem spēlē sieviešu Olimpisko spēļu turnīru. Tādā veidā tas nes tādu
pašu starptautisku prestižu kā FIFA Sieviešu Pasaules kauss.

Pēc Pasaules kausa vissvarīgākie futbola turnīri ir kontinentālie čempionāti,
kurus rīko katra kontinenta konfederācija un sacenšas starp valstu izlasēm. Tie
ir Eiropas čempionāts (UEFA), Copa America (CONMEBOL), Āfrikas Nāciju kauss
(CAF), Āzijas kauss, CONCACAF Zelta kauss (CONCACAF) un Okeānijas Nāciju kauss
(OFC). Visprestižākās sacensības futbolā ir attiecīgi kontinentālie čempionāti,
kuros parasti savā starpā sacenšas valstu čempioni, piemēram, UEFA Čempionu līga
Eiropā un Dienvidamerikas Libetadoresa kauss Dienvidamerikā. Katra turnīra
uzvarētāji sacenšas FIFA Klubu Pasaules kausā.

Katras valsts pārvaldes orgāni pārvalda līgu sistēmu, kas parasti sadalīta
divīzijās, kurās komandas pelna punktus visas sezonas garumā. Komandas ir
izvietotas tabulās, sarindojot tās pēc uzkrātajiem punktiem. Visbiežāk katra
komanda spēlē ar visām citām tās līgas komandām mājās un izbraukumā pēc apļa
sistēmas. Sezonas beigās komanda, kas atrodas tabulas augšpusē tiek paziņota par
čempionu. Dažas komandas, kas atrodas tabulas augšpusē var tikt pārcelta uz
augstāku divīziju un vēl dažas komandas, kas sezonas beigās atrodas tabulas
apakšā tiek pārceltas uz zemāku divīziju. Komandām, kas finišē valsts līgas
tabulas augšgalā var būt tiesības arī spēlēt starptautiskajos klubu turnīros
nākamajā sezonā. Galvenie izņēmumi attiecībā uz šo sistēmu ir dažās
Latīņamerikas līgas, kuras sadala futbola čempionātus divās daļās sauktas par
Apertura un Klausura, katrā no tām apbalvojot čempionu.

Lielākā daļa valstu papildina līgas sistēmu ar vienu vai vairākiem "kausa"
turnīriem. Tie ir organizēti pēc izslēgšanas metodes, katra mača uzvarētājs tiek
uz nākamo kārtu; zaudētājs vairs neturpina dalību turnīrā.

Dažu valstu augstākās divīzijas atļaujas augsti apmaksātas zvaigznes; mazākās
valstīs un zemākās divīzijās var būt arī pusprofesionāli vai amatieru klubi.
Piecas labākās Eiropas līgas - A sērija (Itālija), La Liga (Spānija),
Premjerlīga (Anglija), Bundeslīga (Vācija) un Ligue 1 (Francija) - piesaista
lielāko daļu no pasaules labākajiem spēlētājiem un katrai līgai kopējās algu
izmaksas pārsniedz 600 miljonus dolāru.

Futbols bija populārākais sporta veids Latvijā pirmās republikas laikā - no
1918. līdz 1940. gadam.[nepieciešama atsauce]

1920. gadā tika nodibināta Latvijas Futbola federācija. 1924. gadā Latvijas
futbola izlase piedalījās Olimpiskajās spēlēs Parīzē, vienīgajā spēlē ar 0:7
piekāpjoties Francijas izlasei.

Trīsdesmitajos gados Latvijas izlase kļuva arvien spēcīgāka, vislielākos
panākumus gūstot 1936.-1938. gadā austriešu trenera Rūdolfa Štancela vadībā.
1937. gadā Latvijas izlase bija tuvu tam, lai iekļūtu 1938. gada Pasaules
čempionāta finālturnīrā. Labākie Latvijas izlases futbolisti šajā periodā bija
Jānis Lidmanis, Ēriks Raisters, Jānis Rozītis, Fricis Kaņeps, Iļja Vestermans un
tobrīd vēl ļoti jaunais Aleksandrs Vanags, kurš nepaspēja pilnībā realizēt savu
potenciālu izlasē. Taču viennozīmīgi izcilākais pirmskara Latvijas futbolists
bija Ēriks Pētersons, kurš 63 izlasē aizvadītajās spēlēs guva 21 vārtus. Šo
rekordu pārspēja Māris Verpakovskis.

1990. gadā tika atjaunota Latvijas Futbola federācija. Latvijas futbola izlase
par pārsteigumu visai Eiropai kvalificējās un piedalījās 2004. gada Eiropas
čempionāta finālturnīrā. Kvalifikācijas turnīrā Latvija ieņēma 2. vietu savā
apakšgrupā, tādēļ komandai bija jāspēlē izslēgšanas spēles ar Turcijas izlasi,
kuru Latvijas izlase pieveica ar 1:0 pirmajā spēlē un nospēlēja neizšķirti 2:2
otrajā spēlē. Eiropas čempionātā pirmajā spēlē Māris Verpakovskis guva vārtus,
bet Čehijas izlase spēja atspēlēties un beigās uzvarēja ar 2:1. Nākamajā spēlē
Latvijas valstsvienība nospēlēja neizšķirti ar Vāciju, savukārt trešajā spēlē
zaudēja Nīderlandei ar 0:3. Latvijas izlase nebija tālu no iekļūšanas arī 2000.
gada Eiropas čempionāta finālturnīrā.



https://lv.wikipedia.org/wiki/Tipveida_dz%C4%ABvojam%C4%81_apb%C5%ABve_R%C4%ABg%C4%81

Tipveida dzīvojamā apbūve Rīgā ir daudzstāvu un mazstāvu dzīvojamo un
sabiedrisko ēku rajoni (dēvēti par mikrorajoniem), kas Rīgā, un arī Latvijas
pilsētās intensīvi tika būvēti padomju Latvijas gados — laika posmā no 1950.
gadu sākuma līdz pat 1990. gadiem.

Saistībā ar milzīgo celtniecības darbu apjomu, kas tika veikts triecientempos,
bieži trūka kvalificētu celtnieku, tādēļ tie Latvijā tika ievesti no visas
Padomju Savienības ar ģimenēm, kas izraisīja cittautiešu skaita strauju kāpumu
padomju gados un izveidoja situāciju, ka lielākajās Latvijas pilsētās pastāv
divkopienu sabiedrība.

Tipveida dzīvojamās apbūves saknes ir meklējamas 20. gadsimta sākumā
Rietumeiropā. Funkcionālisma iedibinātais princips par dzīvojamo un citu
funkcionālo zonu savstarpēju nodalīšanu kļuva par pamatu 20. gadsimta otrās
puses dzīvojamo rajonu izveidei daudzviet pasaulē, it īpaši padomju plānveida
ekonomikas valstīs — Austrumeiropā un PSRS, kur milzīgu mikrorajonu un pat jaunu
pilsētu celtniecību pēckara gados plānoja un īstenoja valsts. Latvijā šādi tika
uzcelta Aizkraukle, un atjaunota Jelgava.

Pēc 1950. gadu Staļina laika projekta ēku (dēvētu arī par Staļina baroku)
arhitekturālajam pārmērībām 50. gadu vidū sākās daudz ekonomiskāko 316. un 318.
sērijas ēku jeb tā dēvēto hruščovku laiks. Tās izpildīja varas iestāžu prasību
pēc ātras, lētas un vienkāršas dzīvojamo ēku celtniecības. Sērijas pamatā bija
piecstāvu silikātu ķieģeļu ēka ar lēzenu četrslīpju vai divslīpju jumtu, bez
balkoniem vai kādas citas fasāžu plastikas un ar ļoti kompaktu, pat saspiesti
veidotu dzīvokļu plānojumu. Sākotnēji tika plānots, ka šīs ēkas ir pagaidu
risinājums pēckara dzīvokļu krīzei, un to ekspluatācijas ilgums būs 10-20 gadi.

Nākamais posms, betona lielpaneļu dzīvojamo ēku būvniecība, Rīgā sākās 1960.
gadu sākumā. Statistikas dati liecina, ka pilsēta kopš 1960. gadiem piedzīvoja
vēl nebijušu dzīvokļu būvniecības bumu, kas tomēr visu laiku atpalika no aizvien
pieaugošā pilsētas iedzīvotāju skaita. Lielpaneļu ēku mikrorajoni tika izveidoti
lokā ap pilsētas vēsturisko centru abās Daugavas pusēs, lielākoties agrāk
neapbūvētās lauksaimniecības muižiņu teritorijās, agrākajos mazstāvu apbūves
rajonos vai mazdārziņu teritorijās. Tuvu pilsētas centram ir sastopamas ķieģeļu
un jaukta tipa daudzstāvu ēkas, pašā centrā — pārsvarā arhitektoniski
kvalitatīvas individuālu projektu ēkas.

Otrā pasaules kara laikā Rīgā tika sagrautas 155 dzīvojamās mājas, kurās bija ap
7,9% pilsētas dzīvojamā fonda. Kara seku likvidācija ilga līdz pat 1950. gadu
vidum. 1950. gadā Rīgā dzīvojamais fonds bija 6,5 miljoni m2.

Laika periodā no 1945. līdz 1955. gadam pilsētā tika uzceltas un atjaunotas ap
300 tūkstoši m2 dzīvojamās platības. Plaši tika izvērsta individuālo dzīvojamo
māju celtniecība Purvciemā, Zolitūdē, Imantā, Vecmīlgrāvī un citviet.
Individuālās celtniecības rajonos apbūve bija ļoti blīva — apbūves gabalu
lielums parasti bija 600 m2, bet atsevišķās vietās pat 400 m2.

Šis periods iezīmējās ar dzīvojamo māju celtniecību atsevišķu rūpnīcu
strādniekiem un darbiniekiem — Vagonu rūpnīcai Ropažu ielā 1947. gadā, Dīzeļu
rūpnīcai Vējzaķsalā 1948. gadā, Bolderājas silikātķieģeļu rūpnīcai Bolderājā,
Cementa rūpnīcai Iļģuciemā u.c. Ar daudzstāvu dzīvojamajiem namiem aizbūvēja arī
tukšās atstarpes starp agrāk uzceltajiem namiem. Nereti šādu namu pirmajā stāvā
izbūvēja veikalus un infrastruktūras objektus. Ar šo laiku saistīta arī
daudzstāvu dzīvojamo māju celtniecība ar nākamo īrnieku spēkiem un līdzdalību.
Šī prakse tika aizsākta Krievijā, Gorkijā (tagad Ņižņijnovgoroda). Rīgā šādā
veidā tika celtas nelielas divstāvu divsekciju ēkas, bet atsevišķos gadījumos
cēla arī piecstāvu mājas. Šajā periodā parādījās pirmās mājas ar arhitektoniskām
pārmērībām, butaforiska izskaistinājuma tendencēm. Vēlāk pret tām izvērsa asu
cīņu, arī jau projekta stadijā.

1957. gadā notika pavērsiens no atsevišķu namu celtniecības uz lielu masīvu
apbūvi. Pirmo masīvu apbūvē 1958.—1960. gadā izmantoja ķieģeļu ēkas. Daudzas no
tām cēla pēc Maskavā izstrādātiem tipveida projektiem, tos nedaudz pielāgojot
vietējiem apstākļiem. Fasāžu arhitektoniskā apdarē nereti tika izmantoti no
tautiskiem rakstiem aizņemti ornamenti un citi fasāžu, un interjera
izskaistināšanas paņēmieni.

1960. gados sāka organizēties dzīvokļu celtniecības kooperatīvi, kuru mērķis
galvenokārt bija piesaistīt dzīvokļu celtniecībai iedzīvotāju līdzekļus. Pirmo
kooperatīvu Rīgā ("Zinātne") nodibināja 1962. gadā. Pēc diviem gadiem Rīgā jau
bija 38 kooperatīvi, 1980. gadā — 53 (Latvijā kopumā — 62). 1970. gados ik gadu
par kooperatīvu līdzekļiem uzcēla 1,5 tūkstošus dzīvokļu. 1946.—1980. gadā
kooperatīvi Latvijā uzcēla dzīvojamos namus ar kopplatību 91,7 tūkstoši m2, no
tiem Rīgā — 61,2 tūkstoši m2.

1955.—1960. gadā tika veikti pasākumi dzīvokļu celtniecības apjomu
palielināšanai. Šajā sakarā liela uzmanība tika pievērsta industriālu darba
metožu ieviešanai celtniecībā. 1950. gados dzīvojamās mājas projektēja ar
nesošajām ķieģeļu garensienām jeb,kā toreiz sauca, ar kapitālsienām. To vidū
izcēlās 303. sērijas ēkas Iļģuciemā (arhit. M. Ramane, E. Kalniņa).

Pirmais dzīvojamais mikrorajons Rīgā, kuru tradicionālās perimetriālās apbūves
vietā izmantoja tā saucamos brīvās apbūves principus, bija Āgenskalna priedes.
Vienlaikus izbūvēja vai sāka arī Grīvas ielas masīvu (abi iepriekšminētie
1958.—1960, arhitektu grupa N. Rendeļa vadībā), Tirzas ielas masīvu (arhit. L.
Nagliņš) un Viestura prospekta masīvu (arhit. M. Brodskis un A. Paperno), kuru
celtniecību pabeidza 60. gadu vidū.

Mikrorajonā Āgenskalna priedes tika izmantotas galvenokārt piecstāvu sekciju
tipa mājas, kā arī mājas ar mansardā izveidotām mākslinieku darbnīcām. Viena tā
daļa tika apbūvēta ar silikāta ķieģeļu, bet otra — ar tādas pašas formas un
plānojuma struktūras lielpaneļu mājām. Mikrorajons bija paredzēts 25 000
iedzīvotāju. Šādu māju tips tika izmantots arī Grīvas ielas masīvā.

Sākot no 1960. gada, projektējamie dzīvojamie masīvi kļuva lielāki un
arhitektoniski bagātāki — tajos parādījās atsevišķas augstākās ēkas, kuras gan
ne vienmēr tika uzceltas vienlaikus ar piecstāvu masveida apbūvi. Arī 9 un 12
stāvu ēkas sākumā būvēja no ķieģeļiem. Pirmie no lielajiem dzīvojamiem rajoniem,
kurus Rīgā cēla, izmantojot gan tobrīd pieejamās industrializācijas metodes, gan
arī tālāk attīstot brīvā plānojuma principus, bija Juglas masīvs (1961.—1970,
arhit. D. Danneberga, P. Fogelis, O. Krauklis, G. Melbergs, L. Nagliņš, R.
Paikune u.c.). Tā apbūvē tika izmantotas arī 9 un 12 stāvu ķieģeļu torņa tipa
ēkas. Arī Ķengaraga masīvs tika celts šajā periodā (1961.—1971, arhit. A. Berķe,
M. Brodskis, I. Strautmanis, G. Melbergs, A. Ozoliņš, L. Nagliņš u.c.) un bija
paredzēts 60 000 iedzīvotāju. Apbūvei tika izmantoti piecstāvu sekciju tipa
lielpaneļu nami, kā arī 12 stāvu ķieģeļu torņa tipa ēkas, kuras gan uzcēla tikai
70. gados. Vēlāk apbūve tika papildināta ar dažām koridora tipa mazģimeņu ēkām.

Gan Juglas, gan Ķengaraga masīvā tika meklēti ēkas fasādes plastiskuma
risinājumi, tai skaitā izmantojot balkonus un lodžijas, variējot ar šo elementu
telpisko izvietojumu, kā arī ar virsmas materiālu un zīmējumu. Tā kā šaurie
balkoni nebija iecienīts ārtelpas veids, vēlāk no to izmantošanas atteicās, jo
cilvēkiem nepatika uz tiem uzturēties. Celtniecībā pārgāja uz lodžiju un
puslodžiju izmantošanu.

Pie Iļģuciema dzīvojamā rajona plānošanas sāka strādāt jau 1968. gadā (arhit. R.
Lelis, L. Muntere, R. Paikune, N. Rendelis, Gunārs Lūsis-Grīnbergs, T.
Francmane, E. Jēkabsons); tas paredzēts 37 000 iedzīvotāju. Te tika izmantotas
tikai piecstāvu lielpaneļu sekcijas. No 1967. gada sākās arī darbi pie Imantas
dzīvojamā masīva, kurā galvenais ēku tips ir deviņstāvu 602. sērijas lielpaneļu
sekcijas, bet ir izmantotas arī 5 un 12 stāvu ēkas (arhit. R. Lelis, R. Paikune,
R. Dzene, L. Stīpnieks), kas paredzēts 60 000 iedzīvotāju.

Astoņdesmito gadu sākumā uzceltajā Purvciema dzīvojamā masīvā (paredzēts 65 000
iedzīvotāju) dominē 5, 9, 12 stāvu lielpaneļu sekciju un torņa tipa ēkas. Šā
masīva projektēšana sākās 1964. gadā, pēc tam tika veikta projekta korekcija
(1970. gadā). Ieilgušais projektēšanas process izraisīja gan kompozīcijas
motīvu, gan izmantoto ēku tipu dažādību. Projekta autoru grupa — arhitekti Ē.
Fogelis, M. Medinskis, I. Millers, R. Dzene.

Zolitūdes dzīvojamā rajona detaļplānojums tika izstrādāts jau 1971. gadā (arhit.
A. Berķe, G. Melbergs, L. Muntere), pēc tam to koriģēja saistībā ar metro
izbūves ieceri (arhit. Ē Fogelis, A. Vītols), līdz apbūves galīgo projektu
(paredzēts 25 000 iedzīvotāju) izstrādāja arhitekti A. Āboliņš, J. Ģertmanis, Z.
Kalinka, V. Neilands. 70. gadu vidū uzcēla Mežciema mikrorajonu (paredzēts 20
000 iedzīvotāju). Galvenais ēku tips šajā mikrorajonā ir deviņstāvu lielpaneļu
sekciju tipa mājas un 16 stāvu lielpaneļu torņa tipa ēkas. Daudzām mājām devītā
stāva dzīvokļi ir paplašināti ar desmitā stāvā izvietotām mākslinieku darbnīcām.
Pļavnieku dzīvojamā rajona detaļprojektu izstrādāja 1978. gadā (arhit. Ē.
Fogelis, M. Medinskis, I. Millers), tas paredzēts 60 000 iedzīvotāju. Apbūves
projektu izstrādāja arhitekti A. Āboliņš, Ē. Fogelis, G. Lukstiņa, A. Ozoliņa,
L. Saško. Pļavnieku apbūvi veido 9 stāvu sekciju tipa ēkas un 16 stāvu torņa
tipa ēkas.

1980. gadu beigās sākās dzīvojamā mikrorajona apbūve Ziepniekkalnā, paredzēts 22
000 iedzīvotāju. Tas bija paredzēts jaunceļamās Rīgas rūpniecisko robotu
rūpnīcas vajadzībām. Pārtraucot šīs rūpnīcas celtniecību, nomaļais mikrorajons
zaudēja savu sākotnējo pamatojumu un radīja papildu transporta grūtības pilsētā.

Vairāku mikrorajonu buvniecībā bija jāsastopas ar dilemmu — nojaukt esošos
dzīvojamos namus vai saglabāt tos. Individuālās apbūves rajoni Rīgā bija
izveidojušies pirms Otrā pasaules kara, kā arī pēckara periodā. Lielākā daļa
namu bija kapitālas mūra būves, daudzas no tām — fiziski un morāli
augstvērtīgas. Šādu ēku masveida nojaukšana būtu gan morāli nepamatota, gan arī
nostādītu jauno rajonu celtniecību ekonomisku problēmu priekšā, jo pārāk liels
būtu nojaucamo ēku kompensācijas apjoms. Savukārt, saglabājot šīs ēkas,
neizbēgamas radās kompozicionālas neveiksmes. Grūti risināms jautājums bija abu
šo dzīvokļu tipu (savrupmāja un dzīvoklis daudzdzīvokļu namā) funkcionēšanas
savienojamība. Kā rāda rezultāts, reti kur šīs problēmas ir izdevies atrisināt
veiksmīgi. Dažādu māju tipu sajaukums ir redzams Ķengaragā, Imantā, Juglā u.c.

Mikrorajonu saikni ar pilsētas centru un citām pilsētas daļām nodrošina pilsētas
sabiedriskais transports: tramvajs, trolejbuss, autobuss un mikroautobuss.
Sabiedriskā transporta satiksme pārsvarā ir efektīva, bet laikietilpīga, jo
atsevišķas pilsētas daļas atrodas pat vairāk nekā stundas brauciena attālumā no
centra un nemitīgi pieaugošais vieglo automobiļu skaits Rīgas ielās rada
sastrēgumus, kas traucē sabiedriskā transporta kustību.

Viens no oriģinālajiem funkcionālisma pilsētbūvniecības pamatprincipiem bija pēc
iespējas plašākas zaļās zonas izveide dzīvojamā rajonā ap augstām un atstatus
izvietotām dzīvojamām ēkām. Rīgā šis princips daudzējādā ziņā ir sasniedzis savu
pretstatu — sērijveida dzīvojamās ēkās pārsvarā iekļauj plaši un reti kopti
zālāji starp asfaltētiem taisnleņķa celiņiem un piebraucamiem ceļiem. 1990.
gados uz zaļās zonas rēķina mikrorajonos spontāni veidojās automašīnu stāvvietas
— gan bezmaksas, gan maksas. Mūsdienās mašīnas ir izvietotas gar visu
piebraucamo ceļu malām, kā arī mazo iekšpagalmu zaļajās zonās. Vairums
mikrorajonu iekšējo ielu un piebraucamo ceļu ir kritiskā stāvoklī, tās ir pārāk
šauras esošajai auto plūsmai, tādējādi apgrūtinot jau esošās infrastruktūras
funkcionēšanu un papildus pazeminot dzīves kvalitāti daudzstāvu dzīvojamos
rajonos.

1960. gadu sākumā populārs bija dzīvojamo rajonu brīvā plānojuma princips. Tas
nozīmēja, ka jaunās ēkas tika izvietotas neatkarīgi no ielu tīkla un saskaņā ar
meridionālo orientāciju, lai nodrošinātu maksimālu iekštelpu izsauļošanu.
Saskaņā ar šiem principiem veidota Āgenskalna priežu, ka arī Lielās Juglas
dzīvojamā rajona daudzstāvu apbūve.

Vēlāk veidotajos rajonos par vienu no noteicošajiem principiem kļuva ēku
izvietošana ap daļēji noslēgtiem iekšējiem pagalmiem, novietojot tās savstarpēji
gan taisnā, gan platā leņķī attiecībā pret galveno mikrorajona ielu, piemēram,
Ķengaraga un Imantas dzīvojamā rajonā. Ēkas ir novietotas dažādos rakursos, kas
mazliet mazina vides tēla monotonitāti (atšķirība no tādiem gadījumiem, kad ēkas
novietotas paralēli viena otrai un tikai saskaņā ar meridionālo orientāciju, kā
bieži ir Zviedrijā, Igaunijā un agrīnajos Rīgas masveida apbūves rajonos).
Purvciema dzīvojamā rajona plānojumā veidotas pilna vai nepilna sešstūra
izvietojuma struktūras. Daudz plastiskākas un daudzveidīgākas plānojuma
struktūras parādās Mežciemā un Pļavnieku rajonā.

Dominējošais ēku augstums 1960. — 1970. gadu rajonos ir 5 stāvi, tas ir
maksimālais stāvu skaits ēkā, lai saskaņā ar toreizējajiem būvnoteikumiem tajā
nebūtu nepieciešama lifta izveide. Augstākas 9 vai 12 stāvu ēkas vietumis
parādās kā pilsētbūvnieciski akcenti. 1980. gadu sākumā dzīvojamos rajonos
deviņstāvu ēkas kļūst par apbūves dominanti (tobrīd atzītas par
visekonomiskākajām to ēku grupā, kur nepieciešama lifta izveide), 1980. gadu
nogalē jau ceļ 10 un 12 stāvu ēkas.

Kā pirmā modeļu sērija Rīgā parādījās 464. sērija, tā dēvētais vecais Lietuviešu
projekts (plaši izmantota Ķengaraga un Imantas dzīvojamo rajonu apbūvē). Ēkām ir
5 stāvi, tās veidotas no pelēkiem betona paneļiem, kuros izveidotas logu ailes.
Fasādes plaknes detalizāciju papildina vizuāli trausli balkoni dienvidu pusē,
bet vēlākos risinājumos (tā dēvētais jaunais Lietuviešu projekts, 464A sērija) —
lodžijas. 464. sērijas apbūves rajonu raksturīga iezīme ir kupli, tomēr visai
nekopti zaļumi — krūmi, koki, kas ir vai nu stādīti, vai palikuši pēc
iepriekšējās apbūves nojaukšanas. Uz fasādēm vīnstīgas, kuru stādījumi
izveidojušies apbūves 30 gadu pastāvēšanas laikā.

Kā nākamā Rīgas apbūvē ienāca 467A. sērija — 9 stāvu, gaiši pelēkas lielpaneļu
ēkas, kuras plaši sastopamas Ķengaragā, Purvciemā un citur. Fasāžu kompozīciju
nosaka vertikālas lodžiju joslas, kuras mūsdienās aktīvi tiek aizstiklotas.
Blāvas krāsas parādes kāpņu telpu ārsienu krāsojumā, gaišāki toņi — lodžiju
margās. Nelielas variācijas parādās kāpņu telpu logu izveidē, kur parādās kāpnēm
sekojošs pakāpjveida ritms. Uz jumtiem tiek izbūvētas veļas žāvēšanas nojumes,
kas agrāk bagātināja siluetu, taču šodien paredzētajai funkcijai netiek
izmantotas un daļēji ir sabrukušas un aizvāktas.

Imantas, kā arī Purvciema dzīvojamo rajonu telpisko raksturu un tēlu pārsvarā
nosaka 602. sērijas dzīvojamo ēku apbūve. Tās ir 9 stāvu kastes, kuru gaiši zilo
krāsu nosaka ar sīku flīzējumu apdarinātie paneļi. Balkoni parasti atrodas ārpus
fasādes plaknes. Pagalmos dominē lieli zālāju klajumi bez noteiktas funkcijas,
nekārtīgs un nekopts apzaļumojums, ko veido krūmi un koki, kā arī iedzīvotāju
stihiski iekārtotās dobes.

Vietējais, Latvijā izstrādātais projekts ir 119. sērija, kura plaši sastopama
Purvciemā, Ziepniekkalnā, Zolitūdē, Pļavniekos. Ēkām ir 9 stāvi (dažkārt 6),
ārējo paneļu apdarei vietām izmantotas krāsainas glazētas flīzes. Ēkas ir
neregulāri savērstas cita pret citu, vai saistītas savā starpā, veidojot ēku
grupas, kurās grūti orientēties. Būvapjomos ir saglabāta paralēlskaldņa forma,
bet fasāžu ritmu veido vertikālas lodžiju joslas.

Pamazām Rīgu sasniedza jaunu formu vēsmas un postmodernisma idejās balstīti
detalizācijas meklējumi. 602. (uzlabota) sērija, kura visplašāk sastopama
Pļavniekos, ka arī Dreiliņos, zināmā mēra ir šīs ievirzes rezultāts. Ēkām ir 9
stāvi, saglabāta kastveida forma ar lodžiju ierāvumiem, taču jaunas ir krāsu
kombinācijas un kompozīcijas fasādēs. Krāsojumā izmantota vienota krāsu gamma
katrās ēku grupā, dažādība parādās krāsu laukumu dalījumos, saglabāta
ģeometriska kompozīcija.

Augstākās ēkas — 16 stāvi (vēlāk arī 12) — ir 104. sērijas mājas. Rīgas
apstākļos tās var dēvēt par punktveida ēkām. Ēku salīdzinoši mazā izplatība
pilsētā ļauj uztvert tās kā diezgan veiksmīgus vidi dažādojošus elementus.
Krāsojuma kombināciju pārsvarā veido pelēkais betons un brūnie balkoni, taču
vietām sastopamas arī citas kombinācijas. Arī šo ēku plašās lodžijas šodien
pārsvarā ir aizstiklotas.

Rīgas paneļēku dzīvokļiem ir raksturīga šaurība un neapmierinošas funkcionālās
saiknes starp telpām, kā arī ne pārāk plašs telpu klāsts. Šaurie priekšnami un
minimālu gabarītu sanitārie mezgli; virtuves, kurās grūti uzturēties vairākiem
cilvēkiem; šauras un garas istabas, kurās nevar variēt ar mēbeļu izvietojumu, —
ir galvenie dzīvokļu plānojuma trūkumi. Atsevišķu sēriju ēkām balkoni ir tikai
dažiem dzīvokļiem, un kalpo vairāk kā dekoratīvi elementi, nevis kā priekšmetu
glabātuve iedzīvotāju ērtībai. Negatīva iezīme ir arī istabu zemie griesti.

Ērtāk veidoti ir vēlākie, tepat Rīgā izstrādātie vai no Lietuvas un ārzemēm
aizgūtie projekti (pārsvarā lielpaneļu apbūve), taču arī tajos bieži sastopama
nevēlama saspiestība kopā ar nevajadzīgu telpisku izšķērdību. Caurmērā Rīgā 71%
dzīvokļu ir nelieli: 1—2 istabas (tas attiecas uz visu dzīvojamo fondu, izņemot
fizisko personu privāto dzīvojamo fondu).

70. gados sāka ieviest trešo dzīvojamo māju tipa paaudzi, kurā tika projektēti
arī četru istabu dzīvokļi. Tajos ir lielāka palīgtelpu platība, otrs sanitārais
mezgls, virtuve kļūst plašāka, pati dzīvojamā ēka galvenokārt ir deviņstāvīga,
ar kopēju atkritumu vadu un liftu. Palielinās dzīvojamo telpu kopējā platība,
kas dod iespēju istabas veidot necaurstaigājamas. Vēl vairāk paplašinās
priekšnama un virtuves platība.

Sērijveida dzīvojamo ēku daudzveidība un variācijas Rīgā ir lielas, tomēr ēku
grupēšana pa rajoniem, būvējot identiskas celtnes grupās, padara kopskatu
neinteresantu un vienmuļu. Tiesa, vēlāko mikrorajonu arhitektoniskais risinājums
ir ievērojami audzis salīdzinot ar 50. gadu sākumā un vidū būvētajiem rajoniem.

Šī projekta mājas tika būvētas Josifa Staļina valdīšanas laikā, no 1945. gada
līdz apmēram 1950. gadu beigām, no tā arī radies nosaukums. Tās ir dažādos
pilsētas rajonos celtas ēkas; 2 līdz 6 stāvus augstas; būvētas no ķieģeļiem,
bagātīgi apmestas ar dekoratīvo apmetumu un dekoratīvajiem elementiem; krāsotas.
Šīm ēkām ir raksturīgas biezas ķieģeļu sienas. Dzīvokļi ir ar augstiem
griestiem, plašām un izolētām vai caurstaigājamām istabām un virtuvēm.

Pirmās šīs sērijas mājas tika būvētas Ņikitas Hruščova valdīšanas laikā, no
kurienes arī ieguvušas hruščovkas nosaukumu. Stāvu skaits Rīgā svārstās no 2
līdz 5 stāviem, kaut arī Grīvas dzīvojamā masīvā un Juglā var sastapt arī sešus
stāvus augstas mājas ar mākslinieku darbnīcām. Sienu materiāls —
silikātķieģelis. Mājas ir ar balkoniem, kā arī bez tiem. Dzīvokļi mazi, istabas
caurstaigājamas. Izolētas istabas ir reti sastopamas, sanitārais mezgls kopīgs.
Pamatā šīs mājas sastopamas: Juglā, Teikā, Purvciemā, Āgenskalnā, Iļģuciemā,
Ķengaragā, Ziepniekkalnā, Grīvas dzīvojamajā masīvā, Botāniskā dārza rajonā.

Pirmās šīs sērijas mājas tika būvētas Leonīda Brežņeva valdīšanas laikā, no
kurienes arī ieguvušas savu nosaukumu. Tās sāka būvēt 1960. gados, bet tās cēla
arī 1970. gados.

No ārpuses šos namus nezinātājam grūti atšķirt no Hruščova laika būvēm —
piecstāvu ķieģeļu mājas, daļai dzīvokļu ir balkoni. Lielākās atšķirības ir
iekštelpu plānojumā. Daļai šī projekta māju ir lodžijas, ārsienas mēdz būt
apmestas. Tās atrodas Ķengaragā, Purvciemā, Āgenskalnā, Teikā, Juglā.

Lietuviešu projekta pamatā ir Maskavā radīts 464. sērijas namu projekts, taču
lietuvieši un pēc tam arī latvieši to bija uzlabojuši. Kad šīs mājas sāka celt,
sabiedrībā bija priekšstats, ka lietuvieši būvē labāk. Varbūt tāpēc šīs ēkas,
kas nedaudz atšķīrās un bija nedaudz labākas par iepriekšējo projektu būvēm,
iedēvējuši par lietuviešu projektu.

Šīs sērijas ēkas būvēja no 1960. gadu sākuma un atšķirībā no citām, mazāk
izplatītām sēriju ēkām, tās ir sastopamas gandrīz katrā Rīgas rajonā. Lietuviešu
projektam raksturīgas piecstāvu lielpaneļu ēkas ar ģipšbetona starpsienām.

Tiek izšķirtas vecās un jaunās lietuviešu projekta ēkas. Atšķirība ir tā, ka
vecajām lietuviešu projekta mājām ir balkoni, savukārt jaunajām — lodžijas.
Plānojuma ziņā šo māju dzīvokļi ir kompakti, kas kādam varētu likties par šauru,
bet salīdzinoši zemākas ir dzīvokļu vidējās ekspluatācijas izmaksas. Galvenokārt
minētās sērijas ēkas atrodas: Purvciemā, Āgenskalnā, Imantā, Dzirciemā,
Bolderājā, Ziepniekkalnā, Vecmīlgrāvī, Sarkandaugavā, Ķengaragā, kā arī Juglā,
Mežciemā un Botāniskā dārza rajonā.

Šīs sērijas ēkas Rīgā būvēja 1970. — 1980. gados un tās ir radniecīgas 602.
sērijas ēkām. Abas konstrukcijas un plānojuma ziņā būtiski neatšķiras — ja neņem
vērā, ka 467. sērija ir nedaudz jaunāka un tās ēku fasāde ir mazliet citādāka.
Atšķirībā no citām paneļu mājām 467. sērijas 9 stāvu lielpaneļu ēku ārsienas var
būt dekorētas ar krāsainām flīzēm vai apmestas ar akmens šķembām. Salīdzinot ar
602. sēriju, šīm ēkām ir lodžijas. Galvenokārt minētās sērijas ēkas atrodas:
Krasta masīvā, Purvciemā, Pļavniekos, Imantā, Ķengaragā kā arī Iļģuciemā.

Šīs sērijas ēkas sāka būvēt 1970. gadu sākumā, bet pēdējie projekti tika
realizēti vēl 1990. gados. Šīs ēkas ir vienas no visizplatītākajām tipveida
sēriju ēkām visā Latvijā. 103. sērijas dzīvokļu plānojums pēc speciālistu domām
ir diezgan ērts un praktisks.

Mājas ir būvētas no silikāta vai caurumotajiem māla ķieģeļiem un gāzbetona vai
keramzītbetona paneļiem — nesošās sienas ir ķieģeļu, kas nodrošina labāku
siltumizolāciju, savukārt pārējās sienas ir paneļu, kas pieļauj mājokļa
pārprojektēšanu. Šīm ēkām parasti ir pieci dzīvojamie stāvi, pagrabstāvs un
bēniņu stāvs (reizēm sastopamas ēkas bez bēniņiem). Starpstāvu pārsegumiem
izmantoti dobjie dzelzsbetona paneļi. Bēniņu pārseguma termiskās pretestības
palielināšanai parasti izmantotas fibrolīta plāksnes. 103. sērijas ēkām parasti
ir savietotais jeb plakanais jumts ar iekšējo ūdens novadīšanas sistēmu.
Oriģinālie logi — dubultais stiklojums ar savietotiem koka vērtņu rāmjiem.
Sērijas ēku norobežojošo konstrukciju siltumtehniskie parametri neatbilst
mūsdienu prasībām, kas noteiktas Latvijas būvnormatīvā LBN 002-01 "Ēku
norobežojošo konstrukciju siltumtehnika".

Šīs sērijas ēkas pārsvarā ir piecstāvu, bet ir atsevišķi izņēmumi pilsētas
centrā, kur atrodas arī septiņu un astoņu stāvu mājas. Galvenokārt minētās
sērijas mājas atrodas: Teikā, Dārzciemā, Bolderājā, Purvciemā un Daugavgrīvā,
bet ir arī citos Rīgas mikrorajonos.

Šīs sērijas ēkas sāka būvēt 1970. gadu sākumā un, atšķirībā no citu sēriju
mājām, tās neveido vienādus mikrorajonus, bet gan izvietotas starp citu sēriju
ēkām. Ir sastopamas šīs sērijas 9, 12 un 16 stāvu ēkas.

Projektam ir trīs paveidi, bet visas mājas celtas no paneļiem. Pirmā varianta
ēkas ir 12 vai 16 stāvus augstas, bet ar vienu kāpņutelpu. Bieži sastopamas
Krasta ielas masīvā, Purvciemā un Pļavniekos, dažas arī Ziepniekkalnā, Zolitūdē,
Imantā un Mežciemā. Otrā paveida ēkas ir 12 stāvus augstas, no paneļiem un
ķieģeļiem, kas izmantoti kāpņutelpā. Šādas mājas atrodamas pie Botāniskā dārza,
Dzirciemā, Iļģuciemā un Imantā, Čiekurkalnā, Mežaparkā un Juglā. Abu projekta
paveidu namiem ir divi lifti — mazs pasažieru un lielais kravas lifts. Trešais
paveids atrodams tikai Viestura prospektā — 9 stāvus augstas, ar divām
kāpņutelpām un liftu katrā no tajām. Šā varianta ēkām izmantoti baltie ķieģeļi.
Šos namus būvējusi rūpnīca "Komutators" saviem darbiniekiem.

104. sērijas dzīvokļiem ir funkcionāls, ērts plānojums — guļamistabām blakus
atrodas sanitārie mezgli, savukārt viesistabai blakus ir virtuve. Šīm ēkām
raksturīgas lielas lodžijas, kas parasti ir visas telpas garumā un, ko
aizstiklojot, var izveidot vasaras verandu. Šīs sērijas ēkas tika celtas, sākot
no pieciem stāviem un vairāk. Atkarībā no projekta vienistabas dzīvoklis ir
33—43 m² plašs, bet 2 un 3 istabu dzīvokļi atbilstoši 57 m² un 69 m² lieli. 104.
sērijas ēkas ir sastopamas gandrīz visos Rīgas mikrorajonos.

Vienistabas 5, 9 un 12 stāvu ēkas. 5 un 9 stāvus augstās ēkas celtas no
paneļiem, bet ēkas, kur ir 12 stāvu — no paneļiem un ķieģeļiem. Raksturīgi, ka
piecstāvu mājām ir viena kāpņutelpa, kur vienā stāvā ir 20 dzīvokļi un gaitenis
stiepjas visas ēkas garumā. Deviņstāvu mājās vienā stāvā ir tikai 8 dzīvokļi,
kas nodalīti divos atsevišķos gaiteņos, kā arī lifts, 12 stāvu namos — pat divi
lifti. Lielākās daļas mazģimeņu projekta ēku plānojumā izmantotas 104. un 119.
sērijas ēku variācijas. Visos dzīvokļos ir apvienota vannasistaba un tualete.
Dzīvokļiem ir lodžijas. Mazģimeņu projekti galvenokārt celti Pļavniekos,
Purvciemā, Ziepniekkalnā, Ķengaragā, Āgenskalnā un Juglā.

Čehu projekts ir 70-tajos gados būvētas 12 stāvu ēkas ar lodžijām. Tās ir
būvētas no ķieģeļiem, bet starpsienām un pārsegumiem tika izmantoti dzelzsbetona
paneļi. Virtuve ir diezgan plaša (8—12m²). Parasti istabas ir izolētas. Tiek
uzskatīta par diezgan prestižu un dārgu sēriju. Šīs ēkas nelielās grupās, vai kā
atsevišķas ēkas, ir sastopamas vairākās Rīgas apkaimēs, tomēr lielais vairums
atrodas Ķengaragā, Iļģuciemā, Juglā un Imantā. Čehu projekta ēkas var sajaukt ar
Mazģimeņu projekta 13 stāvu ēkām, jo tām ir līdzīga forma, konstrukcija un
augstums. Atšķirība ir tajā, ka Čehu projekta ēkas ir relatīvi slaidākas,
pārsvarā ir būvētas no sarkanajiem ķieģeļiem un ēkas fasādē ir gan lodžijas, gan
logu ailes, savukārt Mazģimeņu projekta ēkas ir masīvākas, celtas galvenokārt no
dzeltenajiem ķieģeļiem (ir sastopams arī izpildījums no sarkanajiem ķieģeļiem),
uz jumta ir izvietots izteikts trīspadsmitais — tehniskais stāvs un visu ēkas
fasādi nosedz lodžijas. Turklāt Mazģimeņu projekta, līdzīgi kā cita stāvu skaita
ēkās, ir sastopami tikai vienistabu dzīvokļi.

Visbiežāk sastopamā tipveida māja Rīgā. 602. sērijas mājas ir deviņstāvu
lielpaneļu ēkas (ir sastopamas arī 6 stāvu), kuru nesošās konstrukcijas veido
keramzītbetona sienu paneļi un dzelzsbetona pārseguma plātnes. Sanmezgls
atsevišķs, ir lodžija, samērā liela virtuve. Būvētas no 1970. gadu vidus līdz
1980. gadu sākumam, kad to būvniecību nomainīja 119. sērijas ēkas.

Šis projekts ir būvēts vairākos variantos, arī ar divstāvīgiem dzīvokļiem
Mežciemā. Galvenokārt atrodas: Purvciemā, Mežciemā, Imantā, Pļavniekos,
Ziepniekkalnā, Vecmīlgrāvī un Iļģuciemā. Pirmo māju 1967. gadā montēja Dzelzavas
un Vaidavas ielas stūrī.

Šīs sērijas ēkas sāka būvēt 1980. gadu sākumā un tās atrodamas visos Rīgas
jaunajos mikrorajonos. Šīs sērijas ēkas tika pilnībā projektētas Latvijā. Pirmā
119. sērijas ēka tika pabeigta 1980. gadā Vaidelotes ielā 11. Ir sastopamas 5—9
stāvu ēkas, kā arī atsevišķos gadījumos 10 stāvu ēkas. Savu popularitāti 119.
sērija ir iemantojusi ar veiksmīgo plānojumu un plašajām telpām, kā arī iespēju
veikt vērienīgu dzīvokļa pārbūvi, nebaidoties nojaukt starpsienas.

119. sērija ir vienīgā padomju laiku dzīvokļu sērija Latvijā, kuru, kaut ar
nelielām modifikācijām, turpina būvēt arī mūsdienās.[nepieciešama atsauce]

119. sērija tiek uzskatīta par vismodernāko paneļēku pārstāvi, dzīvokļu platības
tajā pārsniedza Padomju Savienībā noteikto dzīvokļu platību normatīvu (SNIP) par
15%, atļauju būvēt tik plašus dzīvokļus panāca smagu pārrunu ceļā ar
Vissavienības institūtiem.

Franču projekts ir 16 līdz 18 stāvus augstas ēkas no monolītā dzelzsbetona. Rīgā
tādas ir četras, no kurām pilnībā pēc oriģinālā plāna pabeigtas tikai trīs.
Nosaukums cēlies no tā, ka ieveidnis tika pasūtīts Francijā un mājas tika
būvētas pa stāviem, lejot ieveidņos betonu. Šī projekta ēkas ir uzceltas
Dārzciemā (Ilūkstes ielās) un Purvciemā (Madonas un Dzelzavas ielā). Nedaudz
citādāka tipa ēkas ir uzbūvētas Pļavniekos (četras ēkas Lubānas, un A. Saharova
ielā), kuras arī tiek piedēvētas šim projektam.



https://lv.wikipedia.org/wiki/Google

Google Inc. ir ASV akciju sabiedrība, kuru 1998. gada 4. septembrī dibināja
Sergejs Brins un Lerijs Peidžs. Tā izstrādā un pārvalda populārāko Interneta
meklētājprogrammu Google Search. 2011. gada 30. septembrī uzņēmumā strādāja 31
353 darbinieki un tas bāzējas Sanfrancisko piepilsētā Mauntinvjū. Uzņēmuma
valdes priekšsēdētājs ir Eriks Šmits (bijušais Novell vadītājs), kurš šajā amatā
nomainīja Leriju Peidžu, vienu no Google dibinātājiem.

Vārds Google ir radies no nepareizi izrunāta vārda "gugols", ar ko apzīmē
skaitli 10100 (1 ar 100 nullēm). Google ir tieši ietekmējis tiešsaites kultūru.
Nesen vairākās angļu valodas vārdnīcās ticis ievietots darbības vārds google, ar
ko apzīmē informācijas meklēšanu Internetā.

Google piedāvāto servisu darbību nodrošina vairākas serveru fermas, katra no
kurām sastāv no tūkstošiem vienkāršu, lētu datoru, kas darbojas zem GNU/Linux
operacionālās sistēmas. Lai arī uzņēmums oficiāli neizpauž pilnīgu informāciju
par tās rīcībā esošajiem serveriem, tiek lēsts, ka 2006. gadā Google's servisus
kopumā darbināja ap 450 000 datoru, kas savienoti klāsteros, kuri izvietoti datu
centros visā pasaulē. 2010. gada jūnijā Amerikas Savienotajās Valstīs pēc
Nielsen datiem Google's piedāvātais tīmekļa meklētājs bija populārākais,
sastādot 65,0% tirgus daļas, kam seko Yahoo! ar 13,7% un MSN ar 13,4%.

2009. gadā 96,7% no Google ieņēmumiem veidoja reklāmu pakalpojumi, respektīvi,
no 23,65 miljardiem ASV dolāru (USD) lieliem ieņēmumiem reklāmu pakalpojumi bija
22,89 miljardi USD. Google ir realizējusi vairākus jauninājumus tiešsaistes
reklāmas tirgū, kas to ir padarījusi par vienu no veiksmīgākajām šajā jomā.

Google tika dibināts 1998. gada 4. septembrī un to dibināja Sergejs Brins un
Lerijs Peidžs. Tas tika dibināts kā izpētes projekts, kad abi dibinātāji studēja
Stenforda Universitātē. Domēna vārds Google tika reģistrēts 1997. gada 15.
septembrī.

2011. gada 15. augustā Google paziņoja, ka par 12,5 miljardiem USD iegādāsies
mobilo telefonu ražotāju Motorola Mobility, 7 mēnešus pēc tam, kad Motorola tika
sadalīts divos uzņēmumos. Pirkšanas darījums tika pabeigts 2012. gada 22. maijā.
2014. gada 29. janvārī Google paziņoja, ka pārdod Motorola Mobility Ķīnas datoru
ražotājam Lenovo par 2,91 miljardu dolāru. Google paturēja nodaļu Advanced
Technologies & Projects, kas tiks integrēta Android komandā, kā arī aptuveni
2000 Motorola patentu.

2014. gada 1. jūlijā nopirkts mūzikas straumēšanas un rekomendēšanas pakalpojumu
uzņēmums Songza.

2015. gada 10. augustā Google paziņoja par plānu reorganizēt uzņēmuma grupu,
izveidojot holdinga sabiedrību Alphabet Inc., kurā Google Inc. būtu vadošais
meitas uzņēmums. Par Google Inc. izpilddirektoru kļuva Sundars Pičai.



https://lv.wikipedia.org/wiki/Anglija

Anglija (/ˈɪŋɡlənd/ (palīgs·info)) ir zeme, kas ir Apvienotās Karalistes
sastāvdaļa. Tā robežojas ar Skotiju uz ziemeļiem un Velsu uz rietumiem. Angliju
apskalo Īrijas jūra ziemeļrietumos, Ķeltu jūra dienvidrietumos un Ziemeļjūra
austrumos ar Lamanšu dienvidos, atdalot to no kontinentālās Eiropas. Lielākā
daļa Anglijas aptver centrālo un dienvidu daļu Lielbritānijas salas Atlantijas
okeānā. Pie Anglijas krastiem atrodas vairāk nekā 100 mazāku salu, piemēram Sili
salas un Vaita.

Teritorija, kuru tagad sauc par Angliju, ir apdzīvota jau apmēram 35 000 gadus,
bet savu nosaukumu tā ir aizguvusi no angļiem, vienas no ģermāņu ciltīm, kas
apmetās tagadējās Anglijas teritorijā 5. un 6 gadsimtā. Anglija kļuva par
vienotu valsti m.ē. 927. gadā, un kopš Atklājumu laikmeta, kas sākās 15.
gadsimtā, ir būtiski ietekmējusi pārējo pasauli kultūras jomā.

Bijusī Anglijas galvaspilsēta ir Vinčestera, līdz to 1066. gadā aizstāja ar
Londonu. Mūsdienās Londona ir lielākā metropole Apvienotajā Karalistē un Eiropas
Savienībā. Anglijas iedzīvotāju skaits ir aptuveni 53 miljoni iedzīvotāju, un
aptuveni 84% no Anglijas iedzīvotājiem koncentrējas Londonas rajonā.

Anglija sastāda divas trešdaļas no Lielbritānijas salas, un ar vairāk kā simts
mazām salām citur pasaulē. Francija atrodas 33 kilometru attālumā, un Angliju ar
pārējo Eiropu savieno Lamanša tuneļi, kuru garums sasniedz 50 kilometrus. Kopējā
Anglijas platība sasniedz 129 720 km2. No kuriem 21% aizņem pilsētas, 8% meži,
36% ganību lauki, 30% aramzemes un 5% citas lietas.

Anglijai ir divas sauszemes robežas 96 kilometru robeža ar Skotiju un 257
kilometru robeža ar Velsu. Uz rietumiem Angliju no Īrijas un Menas salas atdala
Īrijas jūra, bet uz austrumiem Ziemeļjūra atdala Angliju no Dānijas, Vācijas,
Nīderlandes un Beļģijas. Uz dienvidiem Lamanš atdala Angliju no Francijas un
Normandijas salām.

Lielākā daļa Anglijas teritorijas sastāv no pauguriem un līdzenumiem un ar
kalnainiem apvidiem uz ziemeļiem. Uz ziemeļiem atrodas Peninu kalni, kuri sadala
Anglijas teritoriju divās daļās, austrumos un rietumos. Lielākā dabiskā osta
Anglijā ir Polos dienvidu centrālajā rajonā, kura tiek uzkatīta par otro lielāko
dabisko ostu pasaulē pēc Sidnejas, Austrālijā.

Garākā upe Anglijā ir Severēnas upe, kas sākas Velsā un ietek Bristoles līcī.
Severēnas upe ir garākā upe arī Lielbritānijā. Garākā upe tikai Anglijas
teritorijā ir Temza, kura plūst cauri Anglijas galvaspilsētai Londonai.

Ar vairāk nekā 53 miljoniem iedzīvotāju Anglija ir visapdzīvotākā vieta
Apvienotajā Karalistē. Anglijā dzīvo 84% no visiem Apvienotās Karalistes
iedzīvotājiem. Eiropas mērogā Anglija ir 4. vietā pēc iedzīvotāju skaita,
pasaulē- 25. vietā, bet 2. vietā iedzīvotāju blīvuma ziņā (1. vietā ir Malta).

Ģenētiskie pētījumi liecina, ka 75-95% britu ir pēcteči aizvēsturiskajiem
kolonistiem, kuri nāca no Ibērijas pussalas.Angļu gēni ir saglabājušies ar
bijušajās kolonijās- Amerikas Savienotajās Valstīs, Kanādā, Austrālijā,
Dienvidāfrikā un Jaunzēlandē.

Anglijai ir 4422 kilometrus gara krasta līnija, un ir mazāk robaina ne kā
Skotijas krasta līnija. Ziemeļos krasts galvenokārt ir līdzena un smilšaina ar
daudzām kāpām. Anglijas Ziemeļjūras piekraste ir svarīga sauzemes un ūdens putnu
ligzdošanas vieta. Gar Lamanša jūras šaurumu krasta līnija, dienvidu piekrastē
ir ar baltām stāvām klintīm, kas bieži tiek uzskatītas par vienu no Anglijas un
Lielbritānijas simboliem. Pie Devonas un Kornvolas, piekraste kļūst akmeņaina ar
klinšainiem krastiem un daudziem maziem zvejnieku ciemiem.

Anglijā ir mērens klimats ar daudz nokrišņiem visu cauru gadu. Sezonas ir
mainīgas, bet gaisa temperatūra, parasti, nepārsniedz +30 °C un nenokrītas zemāk
par −5 °C. Valdošie vēji no Atlantijas okeāna atnes vieglu un slapju laiku.
Parasti, uz austrumiem ir sausāks, bet uz dienvidiem, kas ir tuvāk Eiropas
kontinentālajai daļai ir vissiltākie laikapstākļi. Sniegputeņi Anglijā ir
sastopami reti, parasti, ziemā vai agrā pavasarī. Dienvidrietumos klimats ir
atšķirīgs no pārējās Anglijas, tur klimats ir maigāks veidojot savu atsevišķo
klimatu. Augi, ziedi un graudaugi dienvidrietumos var sēt ātrāk nekā pārējā
Anglijā un Apvienotajā Karalistē.

Augstākā reģistrētā temperatūra Anglijā ir bijusi 38,5 °C, to reģistrēja 2003.
gada 10. augustā, Brogsdeilā. Zemākā reģistrētā temperatūra Anglijā ir
sasniegusi −26,1 °C, tā ir reģistrēta 1982. gada 10. janvārī netālu no
Birmingemas.



https://lv.wikipedia.org/wiki/Padomju_Savien%C4%ABba

Padomju Sociālistisko Republiku Savienība (PSRS) (krievu: Союз Советских
Социалистических Республик (CCCP)) bija totalitāra lielvalsts, kas pastāvēja
Eirāzijas ziemeļos no 1922. līdz 1991. gadam. Izveidojās pēc Krievijas pilsoņu
kara, sabrūkot Krievijas Republikai un visai varai koncentrējoties lielinieku
partijas rokās — federatīvā valstī apvienojās KSFPR, UPSR, BPSR un AFPSR. PSRS
konstitūcija 1936. gadā definēja valsts iekārtu kā proletariāta diktatūru,
vēlāk — kā sociālistisko demokrātiju, kopš 1977. gada — kā "attīstītu
sociālismu". Padomju Savienība anektēja Latviju 1940. gada 5. augustā, bet bija
spiesta atzīt tās neatkarību 1991. gada 6. septembrī.

Augstākā valsts varas institūcija bija Vissavienības padomju kongress, bet
starplaikos — tā Prezidijs. Līdz ar 1936. gada konstitūcijas pieņemšanu augstākā
varas — likumdevēja un izpildvaras kontroles — institūcija bija PSRS Augstākā
Padome (AP) (krievu: Верховный совет CCCP) — parlaments, kas sastāvēja no divām
vienlīdzīgām palātām, Savienības Padomes un Tautību Padomes. PSRS AP deputātus
ievēlēja pilsoņi vispārējās vēlēšanās uz 4 gadiem (no 1988. gada decembra PSRS
AP uz 5 gadiem ievēlēja PSRS Tautas deputātu kongress). Augstākā Padome iecēla
Ministru Kabineta locekļus, Augstākās Tiesas tiesnešus, Ģenerālprokuroru. Gadā
notika 2 kārtējās sesijas. Sesiju starplaikā augstākās valsts varas institūcijas
funkcijas pildīja PSRS AP ievēlēts Prezidijs, kas sastāvēja no priekšsēdētāja,
15 vietniekiem, sekretāra un 20 locekļiem. Juridiski valsts vadītājs bija PSRS
AP Prezidija priekšsēdētājs, bet 1990.–1991. gadā — Valsts prezidents.

Praksē tā bija "partejiska valsts" — konstitūcijā bija ietverta preambula par
"komunistiskās partijas vadošo lomu", vienīgā atzītā politiskā partija bija
Padomju Savienības komunistiskā partija (PSKP), un partijas vara visciešākajā
veidā saaugusi ar valsts varu. Komunistiskajai partijai piederēja varas
monopols, tā bija pilnībā pārņēmusi visas valsts struktūras, uzurpējusi visas
valsts funkcijas — tā vadīja un kontrolēja visas sabiedriskās dzīves jomas un
visus pilsoņus. Rezultātā PSKP nebija vairs politiska, bet valstiska
organizācija, kurai pakļāvās sabiedrības pārstāvniecības institūciju — Tautas
deputātu padomju — darbība. Partija monopolizēja visus masu saziņas līdzekļus,
visu poligrāfisko bāzi. Tās vadībai bija pakļauta armija, drošības un represīvie
orgāni.

Vara koncentrējās tā saucamās nomenklatūras rokās. Nomenklatūrā ietilpa gan
politiskā elite, gan politizētā valsts pārvaldes aparāta augstākais, vidējais un
daļēji pat zemākais slānis — arī arodbiedrību, komjaunatnes un vēl dažu citu
institūtu vadošie funkcionāri (darbinieki). Nomenklatūra darbojās saskaņā ar
birokrātijas standartiem, kuru pamatā bija nevis likumi, bet kompartijas radītās
instrukcijas vai pat mutiski norādījumi. Nomenklatūra rekrutējās no dažādu
sociālo slāņu pārstāvjiem. Kaut arī tās darbinieku izvēlē pastāvēja visai liela
dažādība, tomēr var izdalīt vairākas vispārējas prasības, kuras ievēroja kadru
atlasē. Uz iekļaušanu nomenklatūras sistēmā varēja pretendēt tas:

Interesi iekļūt nomenklatūrā un taisīt karjeru noteica ne tikai vēlme iegūt
politisko varu, bet arī zināmas sociālās un materiālās privilēģijas, jo padomju
sistēmā eksistēja divi materiālo vērtību sadales un pārdales kanāli: atklātais,
visai sabiedrībai pieejamais, un slēptais — nomenklatūras darbiniekiem
pieejamais. Speciālā slēptā sadale ietvēra lielākajai sabiedrības daļai grūti
vai vispār nesasniedzamo materiālo labumu un pakalpojumu piešķiršanu par
salīdzinoši simbolisku samaksu ("speciālie" veikali ar daudz plašāku preču
klāstu, dienesta automašīna, dienesta dzīvoklis, dienesta vasarnīca u.tml. Jo
augstāk nomenklatūras hierarhijas piramīdā atradās funkcionārs, jo plašākas bija
iespējas izmantot elitārās privilēģijas. Turklāt šī sistēma sekmēja
nomenklatūras darbinieku atkarību no piederības pārvaldes aparātam —
privilēģijas galvenokārt bija iespējams izmantot tikai tik ilgi, cik tika
ieņemts atbilstošais amats: aizejot no amata, lielākā daļa tam pienākošos
privilēģiju zuda. Tika izveidots visai noturīgs profesionālās politiskās
karjeras ceļš — no komjaunatnes uz kompartiju.

Varas piramīda balstījās uz principu, kas aizgūts no militārās jomas: vadītājam
tika dota liela, pat neierobežota vara (sevišķi pār pakļautajiem), bet viņš pats
bija stipri atkarīgs (Staļina laikā — pilnīgi neaizsargāts) no varas piramīdas
augstākiem slāņiem. Absolūta vara kulta laikā piederēja tikai vadonim, partijas
ģenerālsekretāram — Staļinam. 60.–70. gados ģenerālsekretāri zaudēja savu
vienpersonisko varu, tajā daloties ar partijas Centrālkomitejas Politbiroju.
Staļina laikam raksturīgo uzticību vienai personai — vadonim, nomainīja uzticība
bezpersoniskam, neidentificējamam partijas un valsts aparātam.

PSRS dominēja viena vadoņa princips. Lai arī pirmajos gados pēc Ļeņina un
Staļina nāves, kā arī Hruščova gāšanas pastāvēja kolektīvās varas modelis un
konstitūcijā noteiktā varas struktūra, parasti augstākā vara valstī piederēja
PSKP vadītājam.

Dažādos laika posmos PSRS sastāvēja no 4 līdz 16 Padomju Sociālistiskajām
Republikām (PSR), no kurām dominējošā visās jomās bija KPFSR. Robežas un tajā
ietilpstošo republiku un citu teritoriju sastāvs mainījās. Pēdējo lielāko
teritoriālās aneksijas, tai skaitā Baltijas valstu, Polijas austrumu daļas,
Besarābijas, Somijas austrumu daļas okupācijas īstenošanas rezultātā PSRS
teritorija apmēram sakrita ar Krievijas impērijas teritoriju tās ziedu laikos —
izņemot daļu Polijas, Somijas un Aļaskas.

Industrija bija attīstīta nevienmērīgi — relatīvi augsts līmenis tika sasniegts
ieguves, metalurģijas, mašīnbūves, militārajā u.c. tā saucamajās „smagās
rūpniecības” nozarēs, bet patēriņa priekšmetu un pakalpojumu ražošanā šis
līmenis bija zems. Šī disproporcija noteica valstu militāro varenību un
iedzīvotāju relatīvi zemo dzīves un patēriņa līmeni.

Pastāvēja uz valsts īpašuma balstīta stingra saimnieciskās dzīves
centralizācija — t. s. komandekonomika. Privātpersonām nevarēja piederēt
ražošanas līdzekļi (ražotnes, derīgo izrakteņu ieguves karjeri u.tml.) un dabas
resursi, kas viss skaitījās "tautas īpašums". Bija atsevišķi īslaicīgi periodi
(NEP laiks, kooperatīvu laiks), kad bija atļauta nosacīta individuāla
uzņēmējdarbība, taču nebija atļauts izmantot citu personu algotu darbu lielākas
peļņas gūšanai. Saimnieciskajā dzīvē noteicošie bija ideoloģiski un politiski
apsvērumi, nevis ekonomiska lietderība. Tautsaimniecībā dominēja
ārpusekonomiskas, uz ideoloģiskām direktīvām balstītas, politiskās vadības,
plānošanas un piespiešanas metodes. Tautas vārdā ar "tautas īpašumu" un tās
darba rezultātiem rīkojās nomenklatūra — partijas un valsts aparāta funkcionāri.
Indivīdu personiskās vajadzības un intereses tika pakārtotas valsts labumam un
valsts interesēm.

Visas sabiedrības dzīves jomas, ieskaitot izglītību, kultūru, zinātni un sportu
bija pakļautas politiskai vadībai un kontrolei. Valdīja viena ideoloģija —
marksisms-ļeņinisms — PSRS raksturīgs marksisma variants. Valsts iedzīvotājiem
ikdienā bija publiski jādemonstrē šīs ideoloģijas atzīšana, apgūstot (studējot)
un propagandējot to. Atbilstoši partijas vadības konkrētā brīža ideoloģiskajiem
orientieriem (kuri bieži mainījās), tika noteikti mākslas un literatūras
kritēriji, traktētas morāles un tiesību normas, dota kārtējā oficiālā vēstures
interpretācija. Pastāvēja milzīgas atšķirības starp valdošo ideoloģisko
orientāciju un sociālo realitāti, veicinot dubultmorāles iesakņošanos.

Lai risinātu tehnoloģiskās atpalicības un produktu trūkuma problēmas, PSRS bija
nepieciešama attiecību uzlabošana ar Rietumvalstīm. PSRS bija nepieciešama
tirdzniecība ar attīstītajām rietumvalstīm, tāpēc drīz pēc Leonīda Brežņeva
nākšanas pie varas ar nozīmīgākajām Eiropas valstīm un ASV tika uzsākta
attiecību normalizācija. Paralēli PSRS turpināja atbalstīt nacionālās
atbrīvošanās kustības Trešajā pasaulē un cieši kontrolēt Eiropas satelītvalstis.

Pakļautajās Eiropas valstīs PSRS pieļāva nelielu brīvību, ja netika apdraudēta
padomju sistēma. Rumānijas diktators Nikolaje Čaušesku veidoja neatkarīgu
ārpolitiku un ekonomisko sadarbību ar Rietumiem. Kopš 1956. gada revolūcijas
apspiešanas Janoša Kadara pārvaldītajā Ungārijā notika ekonomikas
liberalizācija. Polijā zemniekiem netika uzspiesta kolektivizācija. Taču 1968.
gada Prāgas pavasaris Čehoslovākijā apdraudēja padomju varas tālāku pastāvēšanu,
tāpēc Varšavas līguma valstu bruņotie spēki to apspieda. Brežņeva doktrīna
uzsvēra, ka komunistiskā partija ir atbildīga ne tikai par vienu valsti, bet arī
par citām sociālisma valstīm, un ka neviena sociālistiskā valsts nedrīkst
nostāties pret pārējām sociālistiskajām valstīm.

Ekonomiskā sadarbība starp Austrumu bloka valstīm nebija ekonomiski izdevīga.
Ekonomiskajā stagnācijā slīgstošā PSRS vairs nevarēja atļauties uzturēt savus
Eiropas satelītus, kuros bija augstāks dzīves līmenis nekā pašā PSRS. Vairākas
Austrumu bloka valstis sāka aizņemties līdzekļus Rietumos, lai uzlabotu savu
dzīves stāvokli. Tas īpaši izpaudās Polijā, VDR un Rumānijā. Polijas valdības
parāds ārzemju aizdevējiem pieauga no 7,4 miljardiem USD 1975. gadā līdz 21
miljardam 1980. gadā. Investīcijas rietumu tehnoloģijās nenesa gaidīto ražošanas
produktivitātes pieaugumu, un noveda pie strādnieku nemieriem un Solidaritātes
izveidošanās 1980. gadā, ko izdevās apspiest tikai 1981. gada 13. decembrī,
ieviešot valstī kara stāvokli. PSRS samazināja lētas naftas piegādes VDR,
Ungārijai, Bulgārijai un Čehoslovākijai, lai pārdodot naftu pasaules tirgū
varētu finansiāli atbalstīt Poliju.

PSRS neveiksmīgi centās atjaunot 50. gadu beigās sabojātās attiecības ar Ķīnu.
Pēc 1968. gada Prāgas pavasara apspiešanas Mao Dzeduns sāka baidīties par PSRS
militāru uzbrukumu. Uz abu valstu robežas 1969. gadā vairākus mēnešus turpinājās
militārās sadursmes. PSRS brīdināja, ka plāno atomtriecienu pa Ķīnas
militārajiem centriem. Militārie draudi noveda pie minimālas attiecību
normalizācijas, 1969. gada septembrī Kosiginam Pekinā tiekoties ar Džou Eņlaju.
Līdz pat 1980. gadu sākumam PSRS pie robežas ar Ķīnu izvietoja lielus armijas,
aviācijas un kara flotes spēkus.

1966. gadā PSRS zaudēja ietekmi Ganā, tajā pašā laikā Indonēzijas armija
iznīcināja komunistisko partiju. 1967. gadā Izraēla sakāva ar padomju ieročiem
bruņotās arābu valstis. Piecus gadus vēlāk Ēģipte izraidīja padomju militāros
padomniekus. Lai atgūtu ietekmi reģionā, PSRS sāka aktīvi atbalstīt radikālos
režīmus Lībijā, Sīrijā un Irākā. Laikā no 1966-75. gadam PSRS jaunattīstības
valstīm piegādāja ieročus 9,2 miljardu USD vērtībā. Laikā starp 1978. un 1982.
gadu šis apjoms pieauga līdz 35,4 miljardiem USD.

1975. gadā PSRS un Kuba sāka sniegt militāro atbalstu marksistiem Angolas
pilsoņu karā. PSRS un Kuba arī atbalsta Etiopijas marksistus 1977.-78. gada karā
pret Somāliju. Dienvidjemena izveidoja PSRS aviācijas un kara flotes bāzes.

Pēc milzīgām investīcijām bruņojuma attīstībā 60to gadu otrajā pusē, PSRS
uzskatīja, ka tās militārā varenība ir nodrošinājusi tai līdzvērtīgu stāvokli ar
ASV un abas valstis var atļauties uzlabot attiecības. Sākās atslābuma periods.
Notika vairākas Brežņeva tikšanās ar ASV Prezidentiem Niksonu un Fordu. Abas
valstis vienojās ne tikai ierobežot bruņošanos, bet arī attīstīt tirdzniecību.
1975. gadā beidzās Vjetnamas karš, notika kopīga ASV-PSRS kosmosa misija un tika
parakstīta Helsinku vienošanās. Taču sadarbību sāka graut ASV un PSRS atšķirīgās
intereses Trešās pasaules valstīs. Papildus Angolai, PSRS 1979. gada iebrukums
Afganistānā un 1981. gada kara stāvokļa ieviešana Polijā abu valstu attiecības
noveda līdz zemākajam punktam. Jaunievēlētais Prezidents Reigans bija izteikti
pretpadomisks, palielināja militāro budžetu un sāka sniegt atbalstu pretpadomju
cīnītājiem Trešajā pasaulē.

Padomju Savienības Olimpiskā komanda 14 reizēs no 18 ieguva visvairāk Olimpisko
spēļu medaļu, pie kam kopš 1952. gada Padomju Savienības sportisti vienmēr bija
medaļu kopvērtējuma pirmajā trijniekā. 1980. gadā Vasaras Olimpiskās spēles
notika Maskavā.

PSRS izlase tradicionāli bija ļoti stipra basketbolā gan vīriešu, gan sieviešu
konkurencē, vīriešu izlase uzvarēja vairākos Olimpiskajos turnīros, Pasaules un
Eiropas čempionātos. PSRS futbola izlase sasniedza finālus vairākos
starptautiskos turnīros, tomēr nespēja sevi parādīt kā vienu no starptautiskā
futbola lielvalstīm. Tās komanda uzvarēja vairākos čempionātos (tādos kā 1960.
gada Eiropas čempionāts) un sasniedza daudzus finālus (piemēram, 1988. gada
Eiropas čempionātā). PSRS hokeja izlase dominēja starptautiskajā sportā,
iegūstot zelta medaļas gandrīz visās Olimpiskajās spēlēs un Pasaules
čempionātos, kuros tā startēja.

1960. gados Padomju Savienībā uzplauka daiļslidošana, sevišķi pāru slidojumā un
dejās uz ledus. No 1927. gada PSRS šaha lielmeistari bija līderi Pasaules
čempionātā.

Literatūrā var sastapt visai atšķirīgus skaidrojumus PSRS
sabrukumam.[nepieciešama atsauce] Šī procesa dziļāko cēloņu meklējumos iezīmējas
divas polāras pozīcijas:

PSRS 80. gadu beigās aizsāktais politiskā režīma liberalizācijas process —
pārbūve (kr. перестройка), — samazināja režīma kontroles stingrību pār
politiskiem procesiem, pirmām kārtām — politisko cenzūru pār masu informācijas
līdzekļiem. Līdz ar to pavērās iespējas plašākām opozicionārām aktivitātēm
dažādos lielvalsts reģionos. Arī LPSR līdztekus vispārējai padomju ideoloģijas
un totalitārisma kritikai, izvērsās opozicionārās kultūrvēsturiskās un
ekoloģiskās aktivitātes — D. Īvāna un A. Snipa rosinātās "Daugavas kampaņa” un
"Metro nē!", kuras mērķis bija apturēt valsts iespējas turpināt "vienotā
nedalāmā tautsaimnieciskā kompleksa” izvērsumu, nerēķinoties ar ekoloģiskiem un
kultūrvēsturiskiem apstākļiem. Šī darbība līdztekus citām aktivitātēm kultūras
sfērā attīstīja nacionālās pašapziņas sabiedrisko dimensiju, kas sākotnēji gan
vairāk bija saistīta ar vēsturiskās pieredzes apzināšanu (piem., staļinisma
represijām) un centieniem atjaunot nacionālās simbolikas apriti masu apziņā.
Līdzīgi procesi, gan mazākā mērā, norisa arī citos PSRS reģionos. Sākās plašāku
sabiedrības slāņu iesaistīšana sociāli nozīmīgu lēmumu sagatavošanā un
pieņemšanā, līdz beidzot arī centrālajai varai bija skaidrs, ka šādi valsts
pastāvēt vairs nevar: vai nu bija piepeši parādījušos masu opozīciju jāapspiež
represīvā ceļā, vai ko kardināli jāmaina valsts uzbūvē un ideoloģiskajās
pamatnostādnēs. Pēc tam, kad bijušās PSRS republikas bija vai nu pasludinājušas
valstisko suverenitāti, vai starptautiski atzītā legālā formā izstājušās no PSRS
(Baltijas valstis), Belovežas gāršā 1991. gada 8. decembrī Krievijas
Federācijas, Ukrainas un Baltkrievijas Republikas vadītāji parakstīja
"Vienošanos par Neatkarīgo Valstu Savienības dibināšanu", kas patiesībā bija
vienošanās par PSR Savienības pārtraukšanu. Zīmīgi, ka šo vienošanos parakstīja
to valstu vadītāji, kas 1922. gadā bija dibinājuši PSRS, izņemot Aizkaukāza
valstis, kas jau iepriekš bija pārtraukušas sadarbības līgumu.



https://lv.wikipedia.org/wiki/%C4%B6%C4%ABna

Ķīna (vienkāršotā ķīniešu: 中国, piņjiņs: Zhōngguó), oficiāli Ķīnas Tautas
Republika (vienkāršotā ķīniešu: 中华人民共和国, piņjiņs: Zhōnghuá Rénmín Gònghéguó), ir
sociālistiska valsts Austrumāzijā. Tā robežojas ar Mongoliju un Krieviju
ziemeļos, ar Ziemeļkoreju, Vjetnamu, Laosu, Mjanmu, Butānu, Nepālu dienvidos, ar
Indiju, Pakistānu, Afganistānu, Tadžikistānu, Kirgizstānu un Kazahstānu
rietumos. Ķīnu apskalo Austrumķīnas jūra un Dzeltenā jūra. Ķīnas kopējā platība
ir 9 706 961 km² un tā ir trešā lielākā valsts pasaulē pēc platības. Ķīnas
klimatu ietekmē tropu un subtropu klimats. Ķīna ir izteikta kalnu valsts, jo
aptuveni 65% no platības aizņem kalnaini apvidi. Ar 1,357 miljardiem iedzīvotāju
Ķīna ir lielākā valsts pasaulē pēc iedzīvotāju skaita.

Ķīna ir vienpartijas diktatūras valsts, kuru pārvalda Ķīnas Komunistiskā
partija. Ķīna sastāv no 23 provincēm. Galvaspilsēta ir Pekina, bet lielākā
pilsēta ir Šanhaja. Ķīna ir ANO, Pasaules Tirdzniecības organizācijas, G-20 un
citu organizāciju dalībvalsts. Ķīna ir ietekmīgs ekonomiskais spēks, kurai ir
pasaulē otrā lielākā ekonomika pēc IKP un otrā lielākā ekonomika pēc pirktspējas
paritātes. Tā ir arī lielākā valsts pasaulē pēc eksporta un importa. Ķīnai ir
pasaulē lielākā armija un otrais lielākais militārais budžets.

Pats jēdziens "Ķīna" Eiropā ienācis, transformējoties no nomadu kidaņu tautas
etnonīma, kura bija Ziemeļķīnā izveidojusi Liao impēriju laikā, kad sākās pirmie
eiropiešu kontakti ar šo civilizāciju.

Sākotnēji tas bija Catai (angļu: Cathay), kā Ķīnas Juaņu impēriju savos
pierakstos dēvēja ceļotājs Marko Polo. Dienvidķīnas Sunu impēriju, kuru Juaņu
imperators Hubilai-hans vēl nebija iekarojis, Marko dēvē par Manji (no ķīn. 蠻子 -
"dienvidu barbari"), kā tas bija pieņemts Pekinas galmā. Ķīnas nosaukums
ģeogrāfiskajos reģionos virzībā no austrumiem uz rietumiem mainās šādi: senmong.
Kitad, mong. Хятад, uig. خىتاي, (Xitay), kaz. قىتاي (Қытай, Qıtay), tat. Qıtay,
kr. Китай, vidusl. lat. Cataya, Kitai, it. Cina, port. Cataio, angl. Caina,
China.

Paši ķīnieši savu valsti dēvē par Džunguo (piņj. Zhongguo, ķīn. 中國, vienk. ķīn.
中国, mand. Chung'kuo), kur zhōng (中) nozīmē "vidus" (pasaules vidus, pasaules
centrs), bet guó (国, vai 國) nozīmē valsts, ko latviešu vēstures literatūrā
pieņemts tulkot kā "Vidusvalsts" (angļu: Middle Kingdom, krievu: Срединная
империя).

1911. gada 10. oktobrī tika gāzta Cjinu dinastija, Ķīnas impērijā uzvarēja
siņhai revolūcija (t.s. Učanas sacelšanās). Francijā emigrācijā esošo
opozicionāru kongresā tika proklamēta Ķīnas Republika. Valsts tika nodibināta
1912. gada 1. janvārī. Pie varas nāca gomiņdana partija (uzskatos līdzīga
Eiropas sociāldemokrātiem) ar tās līderi Suņu Jatsenu priekšgalā. Taču valsts
sadalījās militāro gubernatoru kontrolētos reģionos un līdz 1927. gadam valsti
pārvaldīja t.s. beijaņas militāristi (kaujasspējīgāko vecās impērijas karaspēka
daļu komandieru hunta), kuras līderis ģenerālis Juaņs Šikajs kļuva par Ķīnas
Republikas prezidentu.

Pēc 1927. gada par dominējošo personību Kīnā kļuva Čans Kaiši, kurš mēģināja
nostiprināt centrālo varu un atjaunot Ķīnas vienotību, karojot gan pret reģionu
militāristiem, gan pret Mao Dzeduna komunistu dumpiniekiem. Šajās cīņās viņam
atbalstu sniedza arī PSRS, kas tikai pēc Otrā Pasaules kara izdarīja izvēli par
labu Mao.

1931. gada septembrī Japānas Kvantunas armija iebruka Mandžūrijā un izveidoja
tur marionešu valsti Mandžuko. 1937. gadā sākās Otrais Ķīnas—Japānas karš, kad
Japāna sāka iebrukumu Ķīnas centrālajos un piekrastes rajonos. Pēc Otrā Pasaules
kara beigām, kad Japāna kapitulēja, ar jaunu spēku atsākās Ķīnas pilsoņu karš,
kurā uzvaru guva komunisti un 1949. gada 1. oktobrī Pekinā tika pasludināta
Ķīnas Tautas Republika. Par valsts vadītāju uz gandrīz 30 gadiem kļuva Mao
Dzeduns.

1950. gadu beigās tika īstenots uz lauku komūnām balstīts neveiksmīgs ekonomisks
eksperiments - Lielais lēciens, kura rezultātā ievērojami pasliktinājās valsts
ekonomiskā situācija. Tā rezultātā gāja bojā apmēram 30 miljoni cilvēku. 1959.
gadā, atzīstot savas kļūdas, Mao Dzeduns atkāpās no valsts vadītāja amata, bet
palika ĶKP vadītāja amatā.

1950. gada oktobrī, kad amerikāņu karaspēks jau pietuvojās Ķīnas robežai ar
Ziemeļkoreju, Ķīna iesaistījās Korejas pilsoņu karā, lai nepieļautu
Ziemeļkorejas okupāciju un likvidāciju (juridiski to attaisnoja arī ASV
nostāšanās Ķīnas pilsoņu karā gimiņdaniešu pusē un Ķīnas piekrastes pilsētu
bombardēšana).

1960. gadu beigās ievērojami pasliktinājās Ķīnas un PSRS attiecības, savukārt
1972. gadā, pēc Ričarda Niksona vizītes Pekinā, tika nodibinātas diplomātiskās
attiecības ar ASV un gada beigās Ķīna tika uzņemta ANO.

Pēc Mao nāves 1976. gadā par ĶKP vadītāju kļuva Hua Gofens. Kultūras revolūcijas
notikumos un valsts varas uzurpēšanā tika apsūdzēta un tiesāta "Četru grupa".
Varu valstī pamazām pārņēma Dens Sjaopins, lai gan viņš nekļuva par valsts vai
ĶKP vadītāju. Sākās ekonomiskas reformas, kuru rezultātā Ķīnā daļēji tika
ieviesta valsts kontrolēta tirgus ekonomika un sākās valsts saimnieciskais
uzplaukums.

1989. gada vasarā Pekinā notika studentu protesta demonstrācijas Tjanmeņas
laukumā, kurās tika pieprasīti demokrātiski pārveidojumi un runas brīvība. 4.
jūnijā laukumā tika ievesta armija un atklāta uguns uz demonstrantiem, nogalinot
vairākus simtus cilvēku.

Ķīnas teritorija aizņem 9 706 961 km². Tā pēc platības ir trešā lielākā valsts
pasaulē un pēc izmēra tā ir ļoti līdzīga ASV. Tās krasta līnijas robeža kopā ir
aptuveni 18 000 kilometrus gara. Okeāna piekrastes zonā atrodas vairāk nekā 5000
salas, no kurām lielākās ir Taivāna un Hainaņas sala. Ķīnas augstākais punkts ir
Everests, kas ir arī augstākais punkts pasaulē. Everesta kopējais augstums ir
8848 metri virs jūras līmeņa un tas atrodas Himalaju kalnos uz robežas ar
Nepālu. Zemākais punkts Ķīnā ir Turpanas ieplaka, kas atrodas 154 metrus zem
jūras līmeņa.

Ķīnas teritorijai ir izteikts slīpums austrumu virzienā, kas atspoguļojas, kad
daudzas no valsts upēm plūst no tās vidienes kalnainajiem apvidiem uz austrumu
līdzenumiem. Ķīnas nevienādais teritorijas reljefs sevī ietver kalnu grēdas,
nogāzes, augstkalnu rajonus, prērijas un ieplakas. Aptuveni 65% no kopējās
valsts teritorijas aizņem augstkalnes un kalnaini apvidi.

Pa Ķīnas teritoriju plūst daudz upju, un to kopējais garums sasniedz vairāk kā
220 000 kilometru. No tām garākās ir Jandzi un Huanhe. Ķīnas lielākais saldūdens
ezers ir Pojanhu.

Ķīnā ir vairāki autonomie rajoni ar vietējās pašpārvaldes tiesībām. Iekšējās
Mongolijas autonomais rajons ziemeļos, Džuanu autonomais rajons dienvidos un
Siņdzjanas Uiguru autonomais rajons ziemeļrietumos ir trīs lielākie autonomie
rajoni. Pēdējos gados uiguru autonomajā apgabalā ir notikuši vairāki terora
akti.

Visplašāk pasaulē zināmais Ķīnas autonomais apgabals ir Tibeta valsts
dienvidrietumu daļā. No kaimiņu teritorijām to nošķir milzu kalnu grēdas. No 2 -
3 miljoniem iedzīvotāju 90% ir etniskie tibetieši, tibetiešiem ir attīstījies
savs budisma paveids, ko viņi kopj un veido nacionālā un garīgā vadoņa
Dalailamas vadībā. Savas pastāvēšanas laikā Tibeta periodiski ir bijusi
neatkarīga valsts, gan teritorija Ķīnas pakļautībā. 1950. — 1951. gadā Ķīna
iebruka Tibetā, un kopš tā laika tiek īstenota Tibetas iedzīvotāju reliģiska
vajāšana.

Ķīnas dienvidu piekrastē atrodas Honkonga, kuru Ķīna pēc iznomāšanas
Lielbritānijai savā pakļautībā atguva 20. gadsimta 90. gadu beigās. Tā ir
nozīmīgs tirdzniecības centrs, un tai ir noteikts Speciālā autonomā reģiona
statuss, kas pieļauj zināmu pašnoteikšanos modeli "viena valsts, divas sistēmas"
ietvaros.

Ķīna ir visapdzīvotākā valsts pasaulē ar 1.3 miljardiem iedzīvotāju, kas veido
aptuveni 22% no visas pasaules iedzīvotāju kopējā skaita. Šajā iedzīvotāju
skaitā nav ietverta Honkonga, Taivāna un Makao. Apdzīvotības blīvums Ķīnā ir
aptuveni 145 cilvēki uz kvadrātkilometru, un pēc šī rādītāja Ķīna ir astoņdesmit
trešā lielākā valsts pasaulē.

Atteikšanās no stingras centralizētas pārraudzības rada dažādu nozaru, reģionu,
iedzīvotāju sociālo slāņu nevienlīdzības problēmas, kā arī to sabalansēšanas
grūtības. Iezīmējas visai lielas atšķirības starp bagātajām provincēm, kurās ir
labāki klimatiskie apstākļi un augstāka lauksaimniecības zemes kvalitāte
(pārsvarā tās ir piejūras dienvidu provinces), un nabadzīgajām ziemeļu
provincēm. Pieaug starpība starp turīgo un nabadzīgo iedzīvotāju ienākumiem, kas
ne visai atbilst reformu aizsācēja Dena Sjaopina cerībām, ka bagātu cilvēku
parādīšanās sekmēs arī nabadzīgo dzīves līmeņa uzlabošanos. Efektīvāka ražošana
lauksaimniecībā novedusi pie "lieko" cilvēku parādīšanās, kas, nespēdami
nopelnīt iztiku lauksaimniecībā un meklēdami vieglāku dzīvi, miljoniem pārceļas
uz pilsētām, kur palielina bezdarbnieku un klaidoņu skaitu. Masu migrācija rada
grūtības pilsētu dzīves organizēšanā, palielina komunikāciju un infrastruktūras
pārslodzes.

Garīgajā sfērā tiek kultivēta vienprātība. Ar pilsoņu indoktrinēšanu valsts un
partijas interešu garā nodarbojas gan valsts iestādes, gan masu informācijas
līdzekļi, gan milzīgs ierēdņu (gaņbu) aparāts, kas funkcionē visos līmeņos varas
iestādēs un valsts uzņēmumos. Oficiālajos izdevumos tiek propagandēti "pareizie"
cilvēki, "Ķīnas lepnums", kuriem jācenšas līdzināties.

Pēc 2001. gada datiem lielākās Ķīnas pilsētas pēc iedzīvotāju skaita bija
Šanhaja, Pekina un Honkonga.

ĶTR ekonomiskā politika balstās uz stingru ekonomikas procesu vadīšanu no valsts
varas puses. Valsts vara nosaka makro un mikroekonomikas attīstības plānus un
cenšas vispusīgi kontrolēt to izpildi. Tomēr pēdējās desmitgadēs atsevišķās
nozarēs valsts varas iejaukšanās ir ievērojami samazinājusies. Tas izpaužas
dažādi: gan kā valsts finansējuma samazināšana, gan kā daļēja ekonomisko tiesību
nodošana uzņēmumu vai reģionu administrācijai, gan kā privātuzņēmumu ieviešana.
Piemēram, 1990. gadā valstij piederošie uzņēmumi lauksaimniecībā veidoja 77,6%,
bet 1995. gadā to īpatsvars bija samazinājies līdz 42,8%. Ar ekonomiskiem
līdzekļiem - cenas, nodokļi, kredīti, peļņa, alga u.tml., - valsts vara panāk,
ka visai atšķirīgos režīmos funkcionējošie saimniecības sektori ir pakļauti
vienotai plānveida vadībai. Sākot ar 1996. gadu tika īstenots devītais piecgadu
plāns, bet reizē ar to jau tika sākts izstrādāt saimniekošanas stratēģiju līdz
2010. gadam, savukārt 2001. gadā, uzsākot desmito piecgadu plānu, tika uzsākts
darbs pie valsts stratēģijas līdz 2020. gadam.

Kopš 1997. gada tiek īstenota stratēģija ar devīzi "Netvert abām rokām", kas
nozīmē, ka, risinot kādu vienu svarīgu uzdevumu, nedrīkst aizmirst, kā tas
korelēsies ar citām lietām. Piemēram, ka ekonomiskā attīstība nedrīkst sākt
bremzēt kultūras dzīvi, samniecībā paralēli lielajiem uzņēmumiem jāattīsta arī
mazos, lokālos uzņēmumus, atbalstot privātās uzņēmējdarbības vidi, nedrīkst
atstāt novārtā valsts uzņēmumu attīstību u.tml. Ienākot ārzemju kapitālam,
valsts vara saglabā kontroli pār uzņēmumiem, paturot valstij 60% uzņēmuma, 55%
no visā valstī realizētās uzņēmuma produkcijas un 60% no peļņas.

Enerģētika un transports ir ĶTR ekonomikas kritiskās jomas. Kaut arī
elektroenerģijas ražošana attīstās strauji, tā atpaliek no rūpniecības
vajadzībām. Rūpniecības objektu darbība nereti apstājas elektroenerģijas trūkuma
dēļ (it īpaši austrumu un ziemeļaustrumu reģionos). Galvenais elektroenerģijas
ieguves avots ir ogles (tas neatrisina visas problēmas, turklāt piesārņo vidi).
Ziemeļrietumu rajonos vietējās vajadzības pēc elektroenerģijas tiek apmierinātas
par 25%, tāpēc daudzas rūpnīcas strādā 3—4 dienas nedēļā. Tā visa dēļ par
turpmāko prioritāti šajā jomā pasludināta hidroelektrostaciju celtniecība.

Transporta problēmas ir vienas no nopietnākajām ĶTR ekonomikā. Daudzas dzelzceļa
līnijas vēl joprojām nav elektrificētas. Dzelzceļa līniju nepietiekamā skaita un
mazo caurlaides spēju dēļ pasažieru un kravu plūsma koncentrējas dažās
centrālajās maģistrālēs, kur bieži rodas sastrēgumi (centrālajos mezglos kravu
caurlaide ir 60-70% no nepieciešamā). Bez ultramoderniem transporta veidiem
valstī joprojām izmanto arī daudz primitīvākus transporta veidus: no koka vai
dzelzsbetona gatavotus upju kuģīšus, pajūgus, rokām stumjamos divričus un nastu
nesējus dzīvniekus.

1960. gadu otrajā pusē notika tā sauktā Kultūras revolūcija, kuras laikā Mao
Dzeduna piekritēji ar organizētas studējošās jaunatnes kustības (hunveibini)
palīdzību represēja lielu daļu vecās inteliģences, sabiedrisko un valsts
darbinieku, apsūdzot tos kontrevulucionārā darbībā un noskaņojumā. Kā arhaiski
un nevienam nevajadzīgi tika iznīcināti vēstures pieminekļi, bibliotēkas,
daoistu un budistu klosteri utt.



https://lv.wikipedia.org/wiki/Portug%C4%81le

Portugāle (portugāļu: Portugal), oficiāli Portugāles Republika (República
Portuguesa), ir Dienvideiropas valsts, kura atrodas Pireneju pussalā. Tās
vienīgā kaimiņvalsts ir Spānija. Portugāles rietumu un dienvidu piekrasti
apskalo Atlantijas okeāns. Portugāles sastāvā ietilpst arī Atlantijas okeānā
esošās Azoru salas un Madeiras sala. Rietumos no valsts galvaspilsētas Lisabonas
atrodas Eiropas galējais rietumu punkts - Rokas rags.

Portugāles nosaukums ir cēlies no romiešu nosaukuma Portus Cale. Cale bija
nosaukums apmetnei, kura atradās pie Douru upes ietekas Atlantijas okeānā
(mūsdienās Portu pilsēta). Aptuveni 200 gadus p.m.ē. Otrā pūniešu kara laikā
romieši iekaroja kartāgiešu pakļauto Pireneju pussalu, un, iekarojot Cale
apmetni, pārdēvēja to par Portus Cale (Portus nozīmē "osta"). Viduslaikos Portus
Cale reģionu vestgoti un svēbi sauca par Portucale. 7. un 8. gadsimtā nosaukums
Portucale pārveidojās par Portugale, un 9. gadsimtā to attiecināja uz teritoriju
starp Douru un Miņu upēm.

Nosaukuma Cale etimoloģija ir noslēpumaina, tāpat kā šīs apmetnes dibinātāju
izcelsme. Daži vēsturnieki uzskata, ka to dibināja senie grieķi, un nosaukums
Cale ir radies no grieķu vārda kallis (tulkojumā "skaists"), atsaucoties uz
skaisto Douru upes ieleju. Citas versijas apgalvo, ka Cale ir ķeltu nosaukums
arī daudzām citām vietām šajā reģionā, tādēļ nosaukuma izcelsme varētu būt
saistīta tieši ar šīm ciltīm.

Pirms mūsu ēras Portugāles teritorijā dzīvoja ibēri, ķelti un luzitāņi. Viena no
versijām apgalvo, ka tieši luzitāņi ir portugāļu senči. Portugāles teritoriju ir
iekarojuši gan Kartāga, Romas Republika, gan suevi, gan vandaļi, gan vestgoti,
gan mauri. 1139. gadā Portugāle kļuva par karalisti. 1179. gadā Romas pāvests
atzina Portugāles karalistes pastāvēšanu. 15. gadsimtā Portugāle aizsāka lielo
ģeogrāfisko atklājumu laikmetu un kļuva par lielāko jūras braucēju nāciju ar
kolonijām Brazīlijā, Āfrikā, Arābijā, Indijā un Ķīnā. 1580. gadā Portugāle
nonāca Spānijas Habsburgu dinastijas kontrolē, bet pēc 60 gadiem atkal atguva
neatkarību ar portugāļu karali. 1807. gadā valsti iekaroja Napoleons Bonaparts.
1910. gadā tiek pasludināta Portugāles Pirmā Republika. 1926. gadā notika
militārs apvērsums, kuram sekoja Antoniu Salazara diktatūra, kas ilga līdz 1968.
gadam. 1949. gadā Portugāle bija viena no 12 NATO dibinātājvalstīm. Salazara
izveidotais režīms tika gāzts 1974. gada Neļķu revolūcijā. 1986. gadā Portugāle
pievienojās Eiropas Ekonomikas kopienai.

Portugāles platība ir 92 090 km², aptuveni 1,5 reizes lielāka par Latviju.
Portugāle atrodas Dienvideriopā, Pireneju pussalā. Tās vienīgā kaimiņvalsts ir
Spānija. Robežas garums ar Spāniju ir 1214 km. Portugāles rietumu un dienvidu
piekrasti apskalo Atlantijas okeāns. Krasta līnijas garums ir 1793 km.
Portugāles sastāvā ietilpst arī Atlantijas okeānā esošās Azoru Salas un Madeiras
sala. Rietumos no valsts galvaspilsētas Lisabonas atrodas Eiropas galējais
rietumu punkts - Rokas rags.

Portugāli uz pusēm sadala tās lielākā upe Težu. Ziemeļu daļā raksturīga ir
kalnaina ainava ar dziļām, izrobotām upju ielejām. Savukārt dienvidu daļā plešas
līdzenumi, un arī klimats ir daudz siltāks un sausāks nekā ziemeļos. Vienīgi
Algarvi no Alentežu atdala nelieli kalni. Citas lielākās Portugāles upes ir
Douru, Miņu un Gvadjana. Visu šo upju, tai skaitā Težu, iztekas atrodas Spānijā.
Portugālē nav izteiktu lielu ezeru. Alkevas ūdenskrātuve, kura atrodas uz
Gvadjanas upes, ir lielākā ūdenskrātuve (250 km²). Portugāles augstākā virsotne
neatrodas tās kontinentālajā daļā, bet gan Azoru Salās. Tas ir Piku kalns Piku
salā. Tas ir sens vulkāns, un tā augstums virs jūras līmeņa ir 2350 m.
Kontinentālajā daļā augstākā virsotne ir Eštrela (1993 m).

No kopējās platības aramzeme ir 17,29%. No dabas katastrofām spēcīgas
zemestrīces regulāri notiek Azoru Salās. Portugālē ir arī spēcīga augsnes
erozija, gaisa piesārņojums, ko rada rūpniecības uzņēmumu un transporta izplūdes
gāzes, kā arī ūdens piesārņojums, īpaši piekrastes reģionos.

Portugālē valda Vidusjūras klimats. Ziemeļos ir aukstāks un mitrāks, savukārt
dienvidos ir siltāks un sausāks klimats. Ziemeļu daļā gada vidēja gaisa
temperatūra svārstās no 12 °C līdz 13 °C, bet dienvidu daļā gada vidējā
temperatūra svārstas no 17 °C līdz 18 °C. Madeirā un Azoru Salās šī temperatūra
sasniedz 20 °C. Zemākās temperatūras ir novērotas ziemās kalnainajos apgabalos;
tur tā nokrītas līdz -15 °C, savukārt augstākās temperatūras ir reģistrēta
Portugāles dienvidos, kur tā sasniedz 40 °C.

Portugālē ir sarežģīts administratīvais iedalījums. To vispārīgi iedala piecos
lielos reģionos un divos autonomos reģionos: Azoru Salas un Madeira. Sīkāk to
iedala 18 apgabalos, savukārt vēl sīkāk Portugāle tiek sadalīta 28
apakšreģionos. Apakšreģioni tiek sadalīti 308 pašvaldībās (concelho) un vairāk
nekā 4000 ciematos (freguesia). Maza mēroga daudzlīmeņu struktūra ir neefektīva
un dārga. Pašlaik tiek gatavoti darbi reformai, kuras rezultātā tiks likvidēti
apgabali un decentralizētas pilnvaras.

1976. gadā Portugāle tika sadalīta divās daļās, kuru nereti lieto arī mūsdienās.
Šīs daļas ir Kontinentālā Portugāle (Portugal Continental) un Portugāles
autonomie reģioni - (Azoru Salas un Madeira).

Pēc 1974. gada Neļķu revolūcijas Portugāle ir izveidojusies par stabilu
parlamentāru republiku. Valsts varas četras galvenās institūcijas ir Portugāles
prezidents, premjerministrs, parlaments un Augstākā tiesa. Prezidents tiek
ievēlēts ik pēc pieciem gadiem tiešās vēlēšanās. Viņš ir arī bruņoto spēku
virspavēlnieks. Pamatojoties uz parlamenta vēlēšanu rezultātiem, prezidents
izvēlas un ieceļ amatā arī premjerministru un pārējos ministrus.

Portugāles valdību vada premjerministrs. Portugāles parlaments (Assembleia da
República) sastāv no vienas palātas, kurā ir 230 delegāti. Delegāti uz četriem
gadiem tiek ievēlēti proporcionālās vēlēšanās. Prezidentam ir tiesības atlaist
parlamentu un izsludināt jaunas vēlēšanas.

Portugāles Augstākā tiesa ir augstākā institūcija tiesu sistēmā. Turklāt
Augstākā tiesa ir atbildīga arī par militārajiem, administratīvajiem un finanšu
jautājumiem. Konstitucionālajā tiesā ir deviņi locekļi, kuri pārrauga
konstitucionālo likumu interpretāciju.

Portugāle ir Eiropas Savienības dalībvalsts. 2007. gada otrajā pusē tā bija šīs
organizācijas prezidentējošā valsts. Portugāle ir viena no NATO
dibinātājvalstīm. Tā NATO uzdevumā ir nosūtījusi miera uzturēšanas spēkus
Balkānu pussalā. Kopā ar Spāniju tā ir iesaistījusies arī Ibērijas un Amerikas
valstu organizācijā (portugāļu: Organização dos Estados Ibero-americanos), kurā
uzmanība tiek vērsta uz savstarpēju sadarbību starp Portugāli un Latīņamerikas
valstīm. Tā ir iesaistījusies arī Latīņu savienībā, kurā ir apvienojušās romāņu
valodās runājošās valstis. Portugālei ir cieši kontakti arī ar tās bijušo
koloniju Austrumtimoru.

Starp Portugāli un Spāniju pastāv konflikts par Olivensas pilsētu. Pašlaik tā ir
iekļauta Spānijas teritorijā, bet portugāļi apgalvo, ka šī pilsēta ir jāiekļauj
Portugāles sastāvā. 1801. gadā Olivensa tika pievienota Spānijai, bet pēc 1815.
gadā notikušā Vīnes kongresa tai bija jāatgriežas Portugāles sastāvā.

Portugālē dzīvo 10 707 924 iedzīvotāji, no kuriem lielākā daļa ir portugāļi
(96,87%). Lielākās minoritātes ir emigranti no bijušajām Portugāles kolonijām
(galvenokārt Brazīlijas un Āfrikas kolonijām), kā arī ukraiņi.

1986. gadā Portugāle pievienojās Eiropas Savienībai, un kopš tā laika valsts
saimniecība ir stipri mainījusies, kļūstot daudzveidīgāka. Šajā laikā strauji ir
attīstījusies pakalpojumu sfēra, un pašlaik tā veido divas trešdaļas no valsts
iekšzemes kopprodukta. Kopš 2002. gada 1. janvāra Portugāles naudas vienība ir
eiro. Ārvalstu investīcijas valstī ieplūst galvenokārt no Apvienotās Karalistes.

Portugāle dažreiz tiek saukta par "dzejnieku zemi". Portugāles literatūrā dzejai
vienmēr ir bijusi lielāka nozīmē nekā prozai. Viduslaikos ļoti slavens dzejnieks
bija Luišs di Kamoišs. 1998. gadā no mūsdienu autoriem Žuze Saramagu saņēma
Nobela prēmiju literatūrā.

Portugālē populārākais sporta veids ir futbols. Leģendārais Eusebiu joprojām ir
Portugāles futbola vēstures simbols. Divi citi portugāļu futbolisti Luišs Figu
un Krištianu Ronaldu ir ieguvuši FIFA Pasaules gada spēlētāja titulu. Arī
portugāļu futbola treneri ir ieguvuši pasaules slavu, kā Žuze Mourinju un
Manuels Žuze (Manuel José). Starptautiskā sacensībās Portugāles futbola izlases
labākais sasniegums ir uzvara 2016. gada Eiropas čempionātā, kad finālspēlē tika
uzvarēta Francijas futbola izlase. 1966. gada FIFA Pasaules kausā portugāļi
ieguva trešo vietu, bet 2006. gada FIFA Pasaules kausā — ceturto vietu. No
futbola klubiem pasaules slavu ir ieguvuši tā sauktais "Lielais trijnieks"
(portugāļu: Os Três Grandes): Sport Lisboa e Benfica, Futebol Clube do Porto un
Sporting Clube de Portugal. Šiem trim klubiem ir 12 tituli UEFA rīkotajās klubu
sacensībās.

Tāpat Portugālē ir populāri arī futzāls un pludmales futbols. Portugāļu
sportisti veiksmīgi startē arī tādos sporta veidos kā pludmales volejbolā un
skrituļslidu hokejā. Portugāles dienvidu un rietumu krasts visa gada garumā ir
piemērots arī sērfošanai, ar ko nodarbojas ļoti daudz portugāļi. Daži no
labākajiem pasaules sērfotājiem ir arī portugāļi. Portugāles tradicionālais
sporta veids ir Jogo do pau.

Kopš 1912. gada portugāļu sportisti ir piedalījušies visās Vasaras Olimpiskajās
spēlēs. Ziemas Olimpiskajās spēlēs portugāļu sportisti pirmo reizi piedalījās
tikai 1952. gadā. Portugāļi vēl ir piedalījušies tikai 1988., 1994., 1998.,
2006. un 2010. gada Ziemas Olimpiskajās spēlēs. Vasaras Olimpiskajās spēlēs ir
iegūtas 22 medaļas, bet Ziemas Olimpiskajās spēlēs pagaidām nav nevienas.
Lielākā daļa no medaļām ir iegūtas burāšanā, vieglatlētikā un jāšanas sportā.
2008. gada Olimpiskajās spēlēs Pekinā portugāļi ieguva divas medaļas: zelta
medaļu trīssoļlēkšanā ieguva Nelsons Evora, bet sudraba medaļu triatlonā ieguva
Vanesa Fernadeša (Vanessa Fernandes).



https://lv.wikipedia.org/wiki/Vidzeme

Vidzeme ir viens no Latvijas kultūrvēsturiskajiem novadiem. No Latgales to
atdala Pededzes un Aiviekstes upes, no Sēlijas un Zemgales — Daugava, bet
ziemeļos tā robežojas ar Igaunijas Republiku. Mūsdienu Vidzemes teritoriālā
identitāte izsekojama kopš Rīgas bīskapijas dibināšanas 1201. gadā. 1917. gadā
igauņu apdzīvotos Vidzemes guberņas apriņķus pievienoja Igaunijas guberņai.

Vidzemes vārds kā latviešu valodā lietots apzīmējums savai zemei radies jau
pirms Livonijas konfederācijas sabrukuma 16. gadsimtā. Pirmo reizi rakstītajos
avotos Vidzemes vārds sastopams 17. gadsimtā, kad latviešu, līvu un igauņu
apdzīvotās Pārdaugavas hercogistes teritoriju sadalīja Zviedrija un
Polijas—Lietuvas kopvalsts. Pauls Einhorns 1649. gadā savā darbā Historia
Lettica lietojis nosaukumu Weddu-Semm, pēc viņa arī Georgs Elgers savukārt 1683.
gadā izdotajā poļu-latīņu-latviešu vārdnīcā nosaukumu Wyddu Zemme lietojis kā
sinonīmu vārdam "latwaeszu zemme". Nīcas un Bārtas mācītājs Jānis Langijs
latviešu-vācu vārdnīcā 1685. gadā to nosaucis par Widda-semme. Visi minētie
autori ir dzīvojuši Kurzemē vai Sēlijā, tādēļ nosaukums "Vidus zeme" liecina, ka
to lietojuši latviski runājoši kaimiņu zemju iedzīvotāji. Viņi šo zemi
uzskatījuši par vietu, kas atradusies lielāka reģiona (t.i. Livonijas
konfederācijas) centrā vai arī par vietu, no kuras ir izceļojuši viņu
priekšteči. Iespējams arī, ka nosaukums "Vidus zeme" kā latgaļu apdzīvotā
teritorija ir sākotnēji lietots kā pretstats "Malas zemei" pie jūras, proti,
līvu apdzīvotajai teritorijai.

Pēc Latvijas Republikas Saeimā 2008.gada 18.decembrī pieņemtā "LR Administratīvo
teritoriju un apdzīvoto vietu likuma" Vidzemes kultūrvēsturiskajā teritorijā
atrodas trīs republikas pilsētas - Rīga, Jūrmala un Valmiera un šādi novadi:

Alojas pilsēta ar lauku teritoriju, Braslavas pagasts, Brīvzemnieku pagasts,
Staiceles pilsēta ar lauku teritoriju.

Alsviķu pagasts, Alūksnes pilsēta, Annas pagasts, Ilzenes pagasts, Jaunalūksnes
pagasts, Jaunannas pagasts, Jaunlaicenes pagasts, Kalncempju pagasts, Liepnas
pagasts, Malienas pagasts, Mālupes pagasts, Mārkalnes pagasts, Pededzes pagasts,
Veclaicenes pagasts, Zeltiņu pagasts, Ziemera pagasts.

Amatas pagasts, Drabešu pagasts, Nītaures pagasts, Skujenes pagasts, Zaubes
pagasts.

Apes pilsēta ar lauku teritoriju, Gaujienas pagasts, Trapenes pagasts, Virešu
pagasts.

Burtnieku pagasts, Ēveles pagasts, Matīšu pagasts, Rencēnu pagasts, Valmieras
pagasts, Vecates pagasts.

Beļavas pagasts, Daukstu pagasts, Druvienas pagasts, Galgauskas pagasts,
Gulbenes pilsēta, Jaungulbenes pagasts, Lejasciema pagasts, Litenes pagasts,
Lizuma pagasts, Līgo pagasts, Rankas pagasts, Stāmerienas pagasts, Stradu
pagasts, Tirzas pagasts.

Katvaru pagasts, Limbažu pagasts, Limbažu pilsēta, Pāles pagasts, Skultes
pagasts, Umurgas pagasts, Vidrižu pagasts, Viļķenes pagasts.

Aronas pagasts, Barkavas pagasts, Bērzaunes pagasts, Dzelzavas pagasts,
Kalsnavas pagasts, Lazdonas pagasts, Liezēres pagasts, Ļaudonas pagasts, Madonas
pilsēta, Mārcienas pagasts, Mētrienas pagasts, Ošupes pagasts, Praulienas
pagasts, Sarkaņu pagasts, Vestienas pagasts.

Mazsalacas pilsēta ar lauku teritoriju, Ramatas pagasts, Sēļu pagasts,
Skaņkalnes pagasts.

Krapes pagasts, Ķeipenes pagasts, Lauberes pagasts, Madlienas pagasts, Mazozolu
pagasts, Meņģeles pagasts, Ogres pilsēta, Ogresgala pagasts, Suntažu pagasts,
Taurupes pagasts.

Ipiķu pagasts, Jeru pagasts, Lodes pagasts, Rūjienas pilsēta, Vilpulkas pagasts.

Ainažu pilsēta ar lauku teritoriju, Liepupes pagasts, Salacgrīvas pilsēta ar
lauku teritoriju.

Bilskas pagasts, Blomes pagasts, Brantu pagasts, Grundzāles pagasts, Launkalnes
pagasts, Palsmanes pagasts, Smiltenes pagasts, Smiltenes pilsēta, Variņu
pagasts.

Jērcēnu pagasts, Plāņu pagasts, Sedas pilsēta ar lauku teritoriju, Strenču
pilsēta.

Ērģemes pagasts, Kārķu pagasts, Valkas pagasts, Valkas pilsēta, Vijciema
pagasts, Zvārtavas pagasts.

Bērzaines pagasts, Dikļu pagasts, Kocēnu pagasts, Vaidavas pagasts, Zilākalna
pagasts.

Dzērbenes pagasts, Inešu pagasts, Kaives pagasts, Taurenes pagasts, Vecpiebalgas
pagasts.

Pirmskara Latvijas laikos Vidzemi veidoja galvaspilsēta, Rīgas apriņķis,
Valmieras apriņķis, Cēsu apriņķis, Valkas apriņķis un Madonas apriņķis, kuru
ārējās robežas arī veido Vidzemes novada robežu.

Tagadējās Vidzemes teritoriju pirms Ziemeļu krusta kariem apdzīvoja līvi (gar
Baltijas jūras piekrasti, Gaujas un Daugavas lejtecē), latgaļi (starp Daugavu
(dienvidos), līvu (rietumos), igauņu (ziemeļos) un kriviču (austrumos)
apdzīvotajām zemēm), kā arī vendi (Cēsu apkārtnē). 1. g.t. pirmajā pusē Daugavas
labo krastu Austrumvidzemē apdzīvojuši arī sēļi, bet sākot ar 6.—7. gs. viņus
pakāpeniski atspieduši un asimilējuši latgaļi. Agrāk Daugavas un Gaujas lejtecē
dzīvojuši arī zemgaļi, kurus no to dzīvesvietām izspieduši līvi ar to
sabiedrotajiem vikingiem.[nepieciešama atsauce] Gar vēlāko Vidzemes robežu gāja
vikingu Daugavas "ceļš no varjagiem uz grieķiem", kas veda no "Rīgas vietas"
(latīņu: locus Rige) cauri Zemgales ostai (portus Semigalliae) uz Koknesi,
Jersiku un Krāslavu. Gaujas ūdensceļš caur Turaidu, Vendeni un Valmieru veda uz
Pleskavu un Novgorodu.

Vidzeme bija pirmais no Latvijas kultūrvēsturiskajiem novadiem, kuru pakļāva
krusta karu laikā. Vispirms tika izveidota Livonijas bīskapija zemēs, kurās
dzīvoja Daugavas līvi. Livonijas bīskaps Alberts 1201. gadā nodibināja Rīgu, kas
kļuva par krusta karu galveno bāzi Baltijas zemēs. Tajā laikā Bartolomejs Anglis
enciklopēdijā De proprietatibus rerum (lib. XV) ap 1240. gadu sniedza šādu
Livonijas aprakstu: "Livonija ir Skītijas province, ko okeāna jūra šķir no
Vācijas; līvi pielūdz vairākus dievus un ziedo viņiem, lai ar zīmēm izlūgtos
viņu lēmumu; savus miroņus viņi sadedzina uz sārta kopā ar vergiem, kalponēm,
lopiem un citām lietām, ticēdami ka jaunā laimīgākā tēvzemē tās noderēs viņu
nelaiķa kungam; tagad šī zeme līdz ar citiem tai pakļautiem vai pievienotiem
novadiem ar Dieva žēlastību un vācu varu ir atbrīvota no šīs māņticības". 1209.
gadā bīskapa Alberta vadībā krustnešu karaspēks devās karagājienā uz Jersiku,
ieņēma Jersikas pili un saņēma gūstā ķēniņa Visvalža sievu. Visvaldis kļuva par
bīskapa vasali un saņēma daļu no savas valsts atpakaļ kā lēni, bet daļu ieguva
bīskaps. 1224. gadā starp zobenbrāļiem un Rīgas bīskapu tika sadalītas karos ar
igauņiem novājinātā Tālavas valsts.

Vidzemi raksturo izteiksmīgi dabas objekti: Gauja — garākā Latvijas upe (460
km), Gaiziņš — Latvijas augstākais kalns (311,6m virs j.līm.), Gūtmaņala —
Latvijas lielākā ala (500 m³, 10 m augsta, 12 m plata, 18,8 m dziļa). Vidzemē
Baltijas jūras piekrastes ainavu bagātina smilšakmens klintis Mantiņos,
akmeņaini līcīši Vitrupē un smilšainās Jūrmalas un Saulkrastu pludmales.

Lielu daļu Vidzemes aizņem Vidzemes augstiene, kas ir Latvijas augstākā
augstiene.

Ievērojams dabas tūrisma objekts ir Gaujas nacionālais parks, kas bija pirmais
nacionālais parks Latvijā. Parka teritorijā atrodas Gaujas senleja ar
senlatviešu pilskalniem, viduslaiku pilīm, smilšakmens klintīm un alām. Ērgļu
(Ērģeļu) klintis ir varenākās klintis Gaujas krastā. Viens no augstākajiem
smilšakmens atsegumiem Latvijā ir Zvārtes iezis Amatas krastā.



https://lv.wikipedia.org/wiki/D%C4%81nija

Dānija (dāņu: Danmark), oficiāli Dānijas Karaliste (Kongeriget Danmark), ir
valsts Ziemeļeiropā. To apskalo Baltijas jūra austrumos un Ziemeļjūra rietumos,
kā arī robežojas ar Vāciju dienvidos, bet ziemeļos tai ir jūras robeža ar
Zviedriju. Dānijas kopējā platība ir 43 094 km² un tā ir divdesmit otrā lielākā
Eiropas Savienības dalībvalsts. Dānijas klimatu ietekmē mērenās joslas klimats.
Dānijai pieder arī Fēru salas Atlantijas okeānā un Grenlande. Visu valsts
teritoriju lielākoties aizņem plaši līdzenumi. Lielāko daļu jeb 62% no valsts
teritorijas aizņem lauksaimniecībā izmantotās zemes. Kopumā Dānijā ietilpst
apmēram 443 salas un tās kopējais piekrastes garums ir 7314 kilometri. Lielākās
Dānijas salas ir Zēlande, Fīna, Lolanna un Bornholma. Dānija ar 5,65 miljoniem
iedzīvotāju ir septiņpadsmitā lielākā Eiropas Savienības dalībvalsts.

Dānija ir parlamentāra demokrātija un konstitucionāla monarhija un Dānijas
karaliene ir Margrēte II. Valsts teritorija ir sīkāk sadalīta piecos reģionos.
Galvaspilsēta un lielākā pilsēta ir Kopenhāgena. Dānija ir NATO, ANO, OECD, EDSO
un Šengena zonas dalībvalsts. Dānija ir atzīta par vienu no laimīgākajām valstīm
pasaulē pēc iedzīvotāju apmierinātības. Valstī ir vieni no augstākajiem
rādītājiem pasaulē pēc iedzīvotāju ienākumu vienlīdzības un IKP uz vienu
iedzīvotāju.

Uzskata, ka dāņi Jitlandes pussalā un tuvākajās salās ieradušies no
Skandināvijas pussalas dienvidu daļas 5.—6. gadsimtā, izspiežot no šejienes
kimrus, jitus, angļus, sakšus u. c. ciltis, kas bija spiestas meklēt patvērumu
Britu salās. Dāņu ķēniņš Sveins I 1013.—1014. gadā iekaroja daļu Anglijas. Viņa
dēls Knuts, jeb Kanuts II pārvaldīja Angliju (1016—1035), Dāniju (1018—1035) un
Norvēģiju (1028—1035). 1168. gadā Valdemārs I Lielais iekaroja Rīgenes salu.
Valdemāra II valdīšanas laikā 1220. gadā dāņu rokās nonāca liela daļa Igaunijas
un Livonijas, taču 1227. gadā pēc zaudējuma vācu firstiem kaujā pie Bornhēvedas,
Valdemārs II bija spiests atteikties no iekarojumiem, paturot vienīgi Rīgenes
salu un Ziemeļigauniju. Dānija spēlēja vadošo lomu 1397. gadā izveidotajā
Kalmāras ūnijā, kas aptvēra Dāniju, Norvēģiju un Zviedriju. Livonijas kara laikā
Dānija uz laiku ieguva kontroli pār Kurzemes bīskapiju (1560-1585) un Sāmsalu
(1560-1645), tomēr dāņu prinča Magnusa mēģinājums kļūt par Livonijas karali bija
neveiksmīgs.

Pēc Otrā Ziemeļu kara ar Zviedriju 1658. gadā Dānija bija spiesta atdot tai
Skones provinci, bet 1814. gadā kā zaudētāja Napoleona karos bija spiesta atdot
Zviedrijai Norvēģiju. 1864. gadā pēc Otrā Šlēsvigas kara Dānija bija spiesta
atdot Šlēsvigu un Holšteinu Prūsijai. Pirmajā pasaules karā Dānija bija
neitrāla, bet pēc kara beigām notikušā plebiscīta saņēma Šlēsvigas ziemeļu daļu
(tagad — Dienvidjitlande). Otrā pasaules kara laikā 1940. gada 9. aprīlī Vācija
okupēja Dāniju.

Pēc kara beigām 1949. gadā Dānija kļuva par vienu no NATO dibinātājvalstīm un
1973. gada 1. janvārī tā kļuva par Eiropas kopienas (Eiropas savienības
priekšteces) dalībvalsti.

Dānija ir samērā neliela valsts. Tās platība ir 43 094 km2. Dānijai ir daudz
salu, kuras atrodas Baltijas jūras dienvidrietumos. Krasta līnijas garums tāpēc
ir 7 314, bet robežas garums ar Vāciju — tikai 68 kilometri. Klimats mērens,
mitrs un apmācies — maiga, mitra ziema un vēsa vasara. Janvārī temperatūra ir ap
0 °C, bet jūlijā +15 °C. Dānijā nav lielu augstieņu, tās augstākā virsotne ir
tikai 173 m augsta, bet zemākā vieta atrodas 7 metrus zem jūras līmeņa.

Dānija ir apdzīvota jau tūkstošiem gadu. Nosaukumu tā ieguvusi no ģermāņu cilts
— dāņiem, kuri apdzīvoja Skones pussalu mūsdienu Zviedrijā un Dānijas salas.
Dānijas vecākā pilsēta ir Rībe. Tā atrodas 25 km uz dienvidaustrumiem no
Esbjergas un bijusi starptautisks tirdzniecības centrs jau tālā senatnē — no
850. gada. 90,5% Dānijas iedzīvotāju ir dāņi. Dānijas dienviddaļā Vācijas
pierobežā dzīvo vācieši. Valstī ir neliels skaits turku, irākiešu, irāņu,
pakistāņu, kā arī imigrantu no kādreizējās Dienvidslāvijas un Somālijas. Dānijā
ir viens no augstākajiem dzīves līmeņiem pasaulē. Pavisam valstī dzīvo 5,5
miljoni iedzīvotāju. No tiem 0-14 gadu vecumā ir 18,8% iedzīvotāju (524 250
vīriešu un 497 683 sieviešu), 15-64 gadu vecumā ir 66,1% iedzīvotāju (1 811 787
vīrieši un 1 780 907 sievietes), bet cilvēki, kuri ir vecāki par 65 gadiem ir
15,1% (349 458 vīrieši un 468 250 sievietes). Vidējais iedzīvotāju vecums ir
39,47 gadi (vīriešiem 38,55, bet sievietēm 40,4 gadi). Dzimstības koeficients
valstī ir 11,36 cilvēki uz 1000 iedzīvotājiem gadā, bet mirstības - 10,43 uz
1000 iedzīvotājiem. Iedzīvotāju vidējais dzīves ilgums ir 77,62 gadi (75,34 gadi
vīriešiem un 80,03 gadi sievietēm).



https://lv.wikipedia.org/wiki/%C4%AArija

Īrija (īru: Éire, angļu: Ireland), dažkārt aprakstoši dēvēta arī kā Īrijas
Republika (Poblacht na hÉireann, Republic of Ireland), ir valsts Eiropas
ziemeļrietumos. Tā ir salu valsts, kuras arhipelāgā iekļaujas piecas sestdaļas
no Īrijas salas, kā arī daudzas citas nelielas salas. Tās vienīgā sauszemes
robeža ir ar Ziemeļīriju jeb Apvienotās Karalistes daļu ziemeļos. To rietumos
apskalo Atlantijas okeāns, bet austrumos to apskalo Īrijas jūra un Sentdžordža
šaurums. Īrijas kopējā platība ir 70 273 km² un to ietekmē mērenās joslas
klimats. Rietumos piekraste ir klinšaina un bagāta ar pauguriem un nelieliem
kalniem. Valsts centrālā daļa ir samērā līdzena un to šķērso vairākas lielas
upes, kā arī centrālajā daļā plešas plaši purvi. Īrija ar 4,609 miljoniem
iedzīvotāju ir divdesmitā lielākā Eiropas Savienības dalībvalsts.

Īrijas salas dalīšana notika 1921. gadā, kad tika nodibināta mūsdienu Īrijas
valsts. Gadsimtu gaitā īri pamazām ir sākuši zaudēt savu valodu (mūsdienās
oficiālo valsts valodu — īru valodu — brīvi pārvalda tikai apmēram 10%
iedzīvotāju), bet ir saliedējušies ar katoļu baznīcu, kas kļuvusi par īru
nacionālās mentalitātes sastāvdaļu. 20. gadsimta otrajā pusē pēc dažādu nozaru
reformām Īrijas tautsaimniecība piedzīvoja strauju uzplaukumu apsteidzot
Lielbritāniju un citas pasaules valstis.

Īrija ir parlamentāra republika, kas sastāv no četrām provincēm un divdesmit
sešām grāfistēm. Galvaspilsēta un lielākā pilsēta ir Dublina. Īrija 1973. gadā
pievienojās Eiropas Savienībai un kopš 1999. gada eiro ir Īrijas oficiālā
valūta. Īrija ir ANO dalībvalsts, kā arī OECD un PTO dibinātājvalsts. Īrija
ievēro neitralitāti militārajā jomā, tāpēc tā nav viena no NATO dalībvalstīm.

20. gadsimta otrajā pusē pēc izglītības un nodokļu politikas reformas Īrijas
tautsaimniecība piedzīvoja strauju uzplaukumu. Mūsdienās Īrija ir viena no
attīstītākajām valstīm pasaulē pēc IKP uz vienu iedzīvotāju. No 2011. līdz 2013.
gadam Īrija bija septītā attīstītākā valsts pasaulē pēc tautas attīstības
indeksa. Īrija atrodas 16. vietā pasaulē pēc preses brīvības indeksa un 11.
vietā pēc ekonomiskās brīvības indeksa.

Agrajos viduslaikos būdama viena no Eiropas kristīgās kultūras centriem, tālākos
gadsimtos Īrija nonāca spēcīgākā kaimiņa Anglijas aizvien ciešākā pakļautībā,
līdz 1801. gadā tika tieši iekļauta kopējā Lielbritānijas un Īrijas Apvienotajā
karalistē. Atšķirībā no Skotijas, Īrijai Apvienotajā Karalistē nebija noteikts
brīvas tirdzniecības statuss. Protestantu (vīgu) kontrolētā parlamenta apstākļos
Īrijā tika diskriminēta katoļu baznīca. Katoļiem bija liegta iespēja turēt
nekustamo īpašumu, ieņemt valsts amatus, pat izglītība. Rezultātā īri mēģināja
sacelties vai ik pa desmitgadei.

Īrija 1707. gadā tika izslēgta no Apvienotās Karalistes sastāva. Tā saglabāja
savu parlamentu, taču saskaņā ar Poininga likumu (Poynings'Law, 1494.) Īrijas
parlamentu turpināja kontrolēt Anglijas parlaments un Anglijas karaļa ministri.
Īrijas iedzīvotāju skaits turpināja pieaugt, taču Anglijas uzspiestās kontroles
dēļ reformas kavējās un ekonomika stagnēja. Rezultātā 18. gadsimta laikā Īrijā
bada laiki sekoja cits pēc cita. Pilsētās un provincēs plosījās laupītāju
bandas, valsts grima arvien dziļākā postā, līdz Apvienotajai Karalistei nekas
cits neatlika kā 1801. gadā likvidēt Īrijas autonomiju (parlamentu un
pašpārvaldi). Īrija tika pilnībā iekļauta Lielbritānijas sastāvā, un Īrijas
pārstāvji (tāpat kā pārējo zemju pārstāvji) piedalījās Lielbritānijas parlamenta
darbā kā deputāti. Īru deputātu grupu vadīja OíKonels.

No 1845. līdz 1849. gadam Īrijā plosījās Kartupeļu bads, kad no bada mira, pēc
minimāliem aprēķiniem, 0,5 miljoni iedzīvotāju, bet apmēram 2 miljoni
iedzīvotāju devās bēgļu gaitās. 1841. gadā Īrijā dzīvoja vairāk nekā 6,5 miljoni
iedzīvotāju (par 30% vairāk nekā mūsdienās). Kaut arī dzimstības līmenis Īrijā
bija augsts, līdz pat 20. gadsimta vidum iedzīvotāju skaits turpināja
samazināties lielās emigrācijas dēļ. 1869. gadā Īrijā baznīca tika šķirta no
valsts. 1870. gadā mēģināja īstenot agrāro reformu, bet nekas no tās neiznāca.
1872. gadā īru deputāti atkal izvirzīja Īrijas autonomijas ideju, bet, kad to
noraidīja, tie Parnela vadībā (izmantojot parlamenta kārtības ruļļa nepilnības,
piemēram, ka nebija reglamentēts deputāta uzstāšanās ilgums) sāka traucēt
parlamenta darbu. Pašā Īrijā aktīvi izvērsās teroristisku atbrīvošanās
organizāciju darbība, kuras vietējā līmenī bija ietekmīgākas nekā valsts
institūcijas. Klasisks piemērs — vienā apgabalā visi pārstāja pirkt rūpnieka
Boikota preces, tā iedzenot viņu bankrotā. 1886. gadā Gladstons ierosināja
piešķirt Īrijai autonomiju un parlamentu. To noraidīja. 1912. gadā Askrits atkal
iesniedza šo likumprojektu. Pēc trešā piegājiena 1914. gadā to apstiprināja, bet
1. Pasaules kara dēļ neīstenoja pilnībā. Olstera, kurā dominēja kolonisti no
Skotijas, pieprasīja atdalīšanos no Īrijas.

Lieldienu sacelšanās 1916. gadā beidzās ar sakāvi, tomēr pieauga tautas atbalsts
republikāņiem un 1918. gada decembra Apvienotās Karalistes parlamenta velēšanās
īru republikāņu partija Sinn Féin ieguva 73 no 105 Īrijai atvēlētajām vietām.
1919. gada janvārī Sinn Féin atteicās piedalīties Apvienotās Karalistes
parlamenta darbā, bet tā vietā izveidoja Īrijas parlamentu un pasludināja Īrijas
Republikas neatkarību, kas noveda pie Īrijas Neatkarības kara. 1921. gada 9.
jūlijā tika noslēgts pamiers un pēc ilgām sarunām 5. decembrī Īrija noslēdza
domīnijas līgumu ar Lielbritāniju izveidojot Īrijas Brīvvalsti (ziemeļu
grāfistes ar Olsteru priekšgalā palika Lielbritānijas sastāvā). Sākās pilsoņu
karš starp jauno brīvvalsti un republikāņiem-domīnijas līguma pretiniekiem, kurā
pēdējie tika sakauti. 1937. gadā Īrija pieņēma jaunu konstitūciju un pasludināja
pilnīgu neatkarību.

20. gadsimta otrajā pusē pēc izglītības reformas (Nacionālās bibliotēkas
uzcelšana, bibliotēku tīkla izveidošana, izglītības programmu reorganizācija) un
nodokļu politikas reformas Īrijas tautsaimniecība piedzīvoja strauju uzplaukumu.
1973. gadā Īrija pievienojās Eiropas Ekonomikas kopienai. Pēc ANO tautas
attīstības indeksa, tā bija 4. vietā pasaulē (2006. gadā) aiz Norvēģijas,
Islandes un Austrālijas, arī pēc IKP (PPP) uz iedzīvotāju — 4. vietā pasaulē
(2005. gadā) aiz Luksemburgas, Norvēģijas un ASV, aiz sevis atstājot bijušo
metropoli — Lielbritāniju, kura tolaik bija attiecīgi 17. un 18. vietā. Līdz
2008. gada Globālajai finanšu krīzei Īrijas iedzīvotāju skaits pieauga par
vidēji 2% gadā. Labākas dzīves meklējumos tajā ieradās ārvalstu darbaspēks. Pēc
Latvijas pievienošanās ES uz Īriju pārcēlās arī tūkstošiem Latvijas iedzīvotāju.

Īrija ir Eiropas valsts, kas atrodas Eiropas ziemeļrietumos un aizņem 5/6 no
Īrijas salas. Īrijas sala kopā ar Lielbritānijas salu ir plašāk pazīstama kā
Britu salas. Vienīgā Īrijas sauszemes robeža ir Ziemeļīriju ziemeļos, kas ir
viena no Lielbritānijas daļām. Īriju no Lielbritānijas salas atdala Īrijas jūra,
bet no Eiropas kontinentālās daļas to atdala Ķeltu jūra.

Īrijas teritorija aizņem 70 273 km² un tā pēc platības ir 16. lielākā Eiropas
Savienības dalībvalsts un 120. lielākā valsts pasaulē pēc platības. Augstākais
punkts ir Karantūils, kura augstums ir 1 038 metrus virs jūras līmeņa un atrodas
Īrijas dienvidrietumos.

Īrijas rietumu piekraste ir klinšaina un bagāta ar daudziem maziem pauguriem un
nelieliem kalniem. Valsts centrālā daļa ir lielākoties līdzena un to šķērso
vairākas lielas upes. Valsts centrs ietilpst Šanonas upes baseinā, tāpēc tam
raksturīgi plaši purvi, kuros ir iespējams iegūt ļoti daudz kūdras.

Īrijas lielākais ezers ir Koriba ezers, kas atrodas valsts rietumu daļā un ir
176 km² liels. Nākamie lielākie ezeri ir Derga ezers un Māska ezers. Īrijas
lielākā upe ir Šanonas upe, kuras kopējais garums ir 360,5 kilometri. Nākamās
lielākās upes ir Barovas upe un Šīras upe.

Īrija ir vēsturiski sadalīta četrās provincēs, bet administratīvi tā ir sīkāk
sadalīta divdesmit deviņās grāfistēs.

Ja 2006. gada Īrijas tautas skaitīšanā 13 319 aptaujāto cilvēku norādīja tautību
latvietis, tad 2011. gadā šis skaits bija pieaudzis līdz 20 593 (19 989 no
viņiem apliecināja, ka ir dzimuši Latvijā). Pēc tautas skaitīšanas datiem 2011.
gada aprīlī Latvijas valstspiederīgie veidoja 0,5% no kopējā Īrijas iedzīvotāju
skaita. 50% no Latvijas valstspiederīgajiem bija sievietes un 11% bērni. 5842
(42%) Īrijā dzīvojošo Latvijas valstspiederīgo norādīja, ka mājās sarunājas
krievu valodā, bet 29% Latvijas valstspiederīgo norādīja, ka angļu valodā runā
slikti vai nerunā nemaz.



https://lv.wikipedia.org/wiki/Kipra

Kipra, oficiāli Kipras Republika, ir salu valsts austrumu Vidusjūrā. Tā ir trešā
lielākā sala Vidusjūrā pēc Sicīlijas un Sardīnijas. Kipra atrodas uz austrumiem
no Grieķijas, uz dienvidiem no Turcijas un Sīrijas, uz rietumiem no Libānas, uz
ziemeļrietumiem no Gazas joslas un Izraēlas, uz ziemeļiem no Ēģiptes.

Kipra ir trešā visvairāk apdzīvotā valsts Vidusjūrā un tā ir viena no
populārākajām tūristu galamērķiem. 2004. gada 1. maijā Kipra kļuva par Eiropas
Savienības dalībvalsti un 2008. gada 1. janvārī Kipras Republika pievienojās
eirozonai.

Kipra ir trešā lielākā sala Vidusjūrā gan pēc platības, gan iedzīvotāju skaita.
Lielākas par Kipru ir Itālijai piederošās salas Sicīlija un Sardīnija. Tā ir arī
81. lielākā salu valsts pēc platības pasaulē un 49. pēc iedzīvotāju skaita.
Valsts izmēri ir 240 kilometri garumā un līdz 100 kilometriem platumā.

Kipra atrodas 75 kilometrus no Turcijas, 105 kilometrus no Sīrijas, 108
kilometrus no Libānas, 200 kilometrus no Izraēlas, 380 kilometrus no Ēģiptes,
280 kilometrus no Grieķijai piederošās Dodekanesas salas, 400 kilometrus no
Rodas salas un 800 kilometru attālumā no Grieķijas.



https://lv.wikipedia.org/wiki/Kan%C4%81da

Kanāda (franču: Canada, angļu: Canada) ir valsts, kura aizņem lielāko daļu no
Ziemeļamerikas ziemeļiem. Tā plešas no Atlantijas okeāna austrumos līdz Klusajam
okeānam rietumos, bet ziemeļos to apskalo Ziemeļu Ledus okeāns. Kanāda ir
pasaulē otra lielākā valsts pēc platības. Sauszemes robeža dienvidos un rietumos
tai ir tikai ar Amerikas Savienotajām Valstīm.

Zemi, kur mūsdienās atrodas Kanāda, vairākus tūkstošus gadu apdzīvoja dažādas
ieziemiešu ciltis. 15. gadsimta beigās britu un franču ekspedīcijas devās
izpētīt mūsdienu Kanādas austrumu krastu, bet vēlāk šeit arī apmetās uz dzīvi.
1763. gadā pēc Septiņgadu kara Francija atdeva gandrīz visas savas kolonijas
britiem. 1867. gadā, Kanādas provincei apvienojoties ar vēl divām Britu
Ziemeļamerikas kolonijām, tika izveidota federāla domīnija, kura sastāvēja no
četrām provincēm. Ar to sākās citu provinču un teritoriju pievienošana, kā
rezultātā pastiprinājās tās autonomija no Apvienotās Karalistes, kas īpaši tika
uzsvērts 1931. gadā, kad tika pieņemts Vestminsteras statūts. Šis process
sasniedza kulmināciju 1982. gadā, kad tika parakstīts Kanādas akts, kurš formāli
atbrīvoja Kanādu no Britu parlamenta varas.

Kanāda atrodas vistālāk ziemeļos no visām valstīm. Tā aizņem divas piektdaļas no
Ziemeļamerikas un valsti šķērso 5 laika joslas. Kanāda ir decentralizēta
federācija no 10 provincēm un 3 teritorijām, ko valda kā konstitucionālu
monarhiju. Mūsdienās Kanāda ir attīstīta industriāla lielvalsts un viena no
bagātākajām valstīm pasaulē. Rūpniecība visvairāk balstās uz bagātajiem dabas
resursiem: koksnes, dažādu rūdu, naftas un ogļu krājumiem. Kanādas galvaspilsēta
ir Otava, kurā atrodas tās parlaments, ģenerālgubernators un premjerministrs.
Kanāda ir tehnoloģiski attīstīta valsts, bet tās ekonomika tradicionāli balstās
uz dabas resursu pārpilnību.

Tā sākotnēji ir bijusi Francijas, bet pēc tam Lielbritānijas kolonija, tāpēc
tajā pastāv oficiāla divvalodība. Kanādā ir problēmas ar šo divu valodu
sadzīvošanu, un franču apdzīvotā Kvebekas province regulāri cenšas atdalīties no
valsts.

Nosaukums Kanāda ir cēlies no Sentlorensas irokēzu vārda kanata, kas nozīmē
‘ciemats’ vai ‘apmetne’. 1535. gadā vietējie iedzīvotāji mūsdienu Kvebekas
pilsētas apkārtnē šo vārdu attiecināja uz franču pētnieka Žaka Kartjē dibināto
Stadakonas ciematu. Kartjē vēlāk lietoja vārdu Kanāda ne tikai saistībā ar šo
ciematu, bet arī apkārtējās teritorijas apzīmēšanai. 1545. gadā Eiropā
rakstītajās grāmatās un zīmētajās kartēs šo reģionu sāka dēvēt par "Kanādu".

17. gadsimta sākumā teritorija no Sentlorensas upes līdz Lielo ezeru ziemeļu
krastam tika nosaukta par "Kanādu". Tobrīd tā bija daļa no Jaunās Francijas.
Vēlāk, kad šī teritorija nonāca britu pakļautībā, tā tika sadalīta divās
atsevišķās kolonijās: Augškanādā un Lejaskanādā. 1841. gadā abas kolonijas tika
atkal apvienotas un nosauktas par Kanādas provinci. 1867. gadā nosaukums
"Kanāda" tika pieņemts par oficiālo nosaukumu jaunai valstij, kuru izveidoja pēc
Kanādas konfederācijas, vienīgi nosaukumam papildus tika pievienots vārds
"domīnija". Nosaukums "Kanādas domīnija" tika lietots līdz pat 1950. gadiem. Pēc
tam, kad Kanāda ieguva politisku autonomiju no Apvienotās Karalistes, federālā
valdība arvien biežāk oficiālos valsts dokumentos un līgumos sāka izmantot
nosaukumu "Kanāda" bez papildus vārda "domīnija". 1982. gadā valsts svētkiem
oficiāli tika nomainīts nosaukums no "Domīnijas dienas" uz "Kanādas dienu".

Saskaņā ar arheoloģiskajiem un ģenētiskajiem pētījumiem Ziemeļamerika un
Dienvidamerika bija pēdējie kontinenti, kurus apdzīvoja cilvēki. Visplašāk
pieņemtā teorija ir tāda, ka cilvēki ieradās Kanādā no Sibīrijas, šķērsojot
zemes tiltu, kas pēdējā ledus laikmetā savienoja Āziju ar Ziemeļameriku. Šajā
laikā Beringa šaurums nebija, jo jūras līmenis bija stipri zemāk nekā mūsdienās.
Tā kā lielāko daļu no Kanādas teritorijas klāja masīvi ledāji, tad neliela
cilvēku populācija apmetās Aļaskā, kura tobrīd nebija klāta ar ledājiem. Pirmie
cilvēki Kanādas teritorijā, konkrēti Ziemeļjukonā, mitinājušies pirms 26 500
gadiem. Tikai pirms 16 500 gadiem, kad ledāji sāka kust, cilvēki sāka
pārvietoties vairāk uz dienvidiem. Kanādas dienvidaustrumos, mūsdienu Ontārio
provincē, cilvēki sāka dzīvot pirms aptuveni 9 500 gadiem.

Saskaņā ar īslandiešu sāgām, pirmais eiropietis, kurš ieradās Kanādā, bija
Bjarni Herjolfsons. Viņš uz rietumiem no Īslandes un Grenlandes bija devies 985.
vai 986. gada vasarā. Herjolfsons esot atklājis ar bieziem mežiem klātu zemi. Ap
1000. gadu Herjolfsonam sekoja Leifs Eriksons. Visticamāk, ka Eriksons sākotnēji
nokļuva Bafina Zemē, pēc tam Labradorā, bet pēc tam Ņūfaundlendā, kuru nosauca
par Vīnlandi. Pēc Eriksona vikingi vairākas reizes mēģināja kolonizēt šīs zemes,
bet dēļ konfliktiem ar vietējiem iedzīvotājiem, viņi pameta tās. Arheoloģiski
pierādījumi vikingu klātbūtnei ir atrasti Ņūfaundlendas ziemeļos, Lansomedousā.

Tikai 1497. gadā eiropieši atkārtoti nokļuva Kanādā. Tas bija Anglijas karaļa
Henrija VII uzdevumā nosūtītais pētnieks Džons Kabots (John Cabot). Viņa
uzdevums bija atrast tirdzniecības ceļu uz Austrumu zemēm. Viņš bija
pārliecināts, ka to bija paveicis, un nākamajā gadā atgriezās, lai izpētītu
Ziemeļamerikas krastu no Bafina salas līdz Mērilendai. 1498. gadā arī Portugāle
izvirzīja savas pretenzijas uz teritoriju, nosūtot ekspedīcijā Žoao Fernandezu
Labradoru (João Fernandes Lavrador); viņš izsēdās Labradoras krastos. 1534. gadā
arī Francijas karaļa uzdevumā uz Kanādu devās pētnieks Žaks Kartjē. 1603. gadā
Kanādā ieradās franču ceļotājs Semuels de Šampleins, kurš 1605. gadā Portrojalā
un 1608. gadā Kvebekā izveidoja pirmās pastāvīgās eiropiešu apmetnes. Portrojala
atradās vietā, kur mūsdienās ir Anapolisrojalas pilsēta. Tā kļuva par nozīmīgāko
koloniju Jaunskotijā, tolaik zināma kā Akādija. Akādijā ļoti lēni pieauga
iedzīvotāju skaits. 1713. gadā šeit dzīvoja tikai 5 tūkstoši iedzīvotāju.
Akādijā galvenokārt nodarbojās ar kažokādu tirdzniecību.

Savukārt Kvebeka, kuru Šampleins Sentlorensas upes ielejā dibināja trīs gadus
pēc Portrojalas, drīz vien kļuva par Jaunās Francijas galvaspilsētu. Arī Kvebekā
dzīves apstākļi nebija no tiem vieglākajiem, tāpēc arī šeit iedzīvotāju skaits
sākotnēji pieauga ļoti lēni. Bet ar apmetņu izveidošanu Šampleins neapstājās.
Viņš devās arī pētīt tuvāko apkārtni. 1609. gadā viņš atklāja Šampleina ezeru.
1615. gadā Šampleins ar kanoe laivām pa Otavas upi nokļuva Nipisinga ezerā un
pēc tam arī vjandotu apdzīvotajā teritorijā pie Hūrona ezera Džordža līča
krastos. Šajos ceļojumos Šampleins iesaistījās viandotu cīņās ar irokēziem, līdz
ar to franči kļuva par irokēzu ļaunākajiem ienaidniekiem. 1629. gadā Šampleinu
sagūstīja angļi, un kā ieslodzīto nosūtīja uz Angliju. Pāris gadus vēlāk
Šampleins atgriezās un 1633. gadā kļuva par Jaunās Francijas gubernatoru.
Turpmāk kolonijas attīstību ietekmēja tā sauktie Bebru kari starp frančiem un
irokēziem, jo tieši tāpēc franči nevarēja veiksmīgi izpētīt apkārtni un
tirgoties ar kažokādām.

Līdz 1682. gadam Jaunās Francijas pakļautība nonāca arī Ohaio upes ieleja, kā
arī Misisipi upe līdz pat Luiziānai. Tas pilnībā neapmierināja britus, kuri ap
1610. gadu bija dibinājuši Trīspadsmit kolonijas Atlantijas okeāna krastā, tāpēc
tā pieteica teritoriālas pretenzijas uz Hudzona līča baseinu (pazīstama arī kā
Rūperta Zeme). Briti izveidoja savas apmetnes arī Ņūfaundlendā. Tikai 1670.
gadā, lai apturētu franču ekspansiju, briti dibināja Hudzona līča kompāniju.
1686. gadā Pjēra Troijes (Pierre Troyes) vadībā franči pa sauszemi no Monreālas
devās uzbrukumā līča kompānijai. Viņam izdevās pārsteigt angļus un iekarot
vairākus kompānijas fortus. Pēc tam arī ar floti vairākus gadus pēc kārtas
izdevās veiksmīgi uzbrukt kompānijai un frančiem gandrīz izdevās padzīt angļus
pavisam prom no šīs kontinenta daļas. Laika posmā no 1689. līdz 1763. gadam
norisinājas četri kari starp frančiem un angļiem. Abu valstu flotes cīnījās
galvenokārt Karību reģionā, bet nozīmīgākās sauszemes kaujas notika Kanādā un
tās tuvumā. Pirmās teritorijas, kuras ieguva briti, bija Piejūras provinces
(mūsdienās Jaunskotija, Ņūbransvika un Prinča Edvarda Sala). 1713. gadā pēc
Ūtrehtas miera līguma noslēgšanas britiem palika tikai Jaunskotija, izņemot
Keipbretonu, bet Hudzona līča teritorijas kontrolēja franči. 1757. gadā sākās
Septiņgadu karš, kurš beidzās 1763. gadā, kad tika noslēgts Parīzes miera
līgums. Pēc šī kara briti bija ieguvuši lielāko daļu no Jaunās Francijas.

Pēc Karaliskās proklamācijas no Jaunās Francijas tika atdalīta Kvebekas province
un Keipbretona, un pievienota Jaunskotijai. 1769. gadā Svētā Džona sala
(mūsdienās Prinča Edvarda sala) kļuva par atsevišķu koloniju. Lai novērstu
konfliktus Kvebekā, ar 1774. gada Kvebekas aktu tika paplašināta Kvebekas
teritorija līdz pat Lielajiem ezeriem un Ohaio ielejai, par oficiālo valodu
atjaunoja franču valodu, kā arī atjaunoja katoļu ticību un Francijas
civillikumu. Tas sadusmoja daudzus Trīspadsmit koloniju iedzīvotājus, kuri
atbalstīja Amerikas revolūciju.

1784. gadā noslēgtais Parīzes miera līgums atjaunoja Savienoto Valstu neatkarību
un teritorijas uz dienvidiem no Lielajiem ezeriem tika atdotas ASV. Aptuveni 50
tūkstoši britu lojālisti pameta Savienotās Valstis un devās uz Kanādu.
Ņūbransvika tika atdalīta no Jaunskotijas, jo tur apmetās uz dzīvi lojālisti.
1791. gadā konstitucionālais akts sadalīja provinci franciski runājošajā
Augškanādā un angliski runājošajā Lejaskanādā, piešķirot katrai pašai savu
ievēlētu likumdevēja varu. Gan Augškanāda, gan Lejaskanāda bija nozīmīgākā
fronte 1812. gada karā starp Savienotajām Valstīm un Britu impēriju. Kanādas
aizsardzība veicināja vienotības apziņu starp britu ziemeļamerikāņiem. 1815.
gadā sākās liela mēroga imigrācija no Lielbritānijas un Īrijas. 19. gadsimta
sākumā mežizstrāde kļuva par noteicošo tirdzniecības nozari, nomainot kažokādu
tirdzniecību.

1867. gadā tika pieņemts Britu Ziemeļamerikas konstitucionālais akts, saskaņā ar
kuru tika izveidota Kanādas domīnija, kas sākotnēji sastāvēja no četrām
provincēm- Ontārio, Kvebekas, Jaunskotijas un Ņūbransvikas. 1931. gadā saskaņā
ar Vestminsteras statūtu tika apstiprināta Kanādas neatkarība.

Kanāda atrodas Ziemeļamerikas ziemeļos. Kanādas platība ir 9 984 670 km². Tā
veido divas piektdaļas no kontinenta, un pēc platības Kanāda ir otra lielākā
valsts pasaulē uzreiz aiz Krievijas. Ziemeļrietumos tā robežojas Amerikas
Savienoto Valstu pakļautībā esošo Aļasku, bet dienvidos ar Savienoto Valstu
kontinentālajiem štatiem. Rietumos to apskalo Klusais okeāns, austrumos -
Atlantijas okeāns, bet ziemeļos - Ziemeļu Ledus okeāns. Kanādas augstākā
virsotne ir Logans (5959 m). Tā atrodas Jukonā pie Aļaskas robežas. Savukārt
garākā upe ir Makenzi (4241 km), kuras baseins lielākoties atrodas Ziemeļrietumu
Teritorijās, bet lielākais ezers ir Greitbērleiks (31 153 km²).

Kanādas fizikālā ģeogrāfija ir ļoti dažāda. Valstī dominējošā bioma ir taiga.
Arktiskos reģionus un Klinšu kalnus klāj sniegs un ledus. Valsts dienvidrietumos
plešas prērijas, kur iedzīvotāji veiksmīgi var nodarboties ar lauksaimniecību,
bet dienvidaustrumos atrodas Lielie ezeri un Sentlorensas upes ieleja, kuras
zemienē dzīvo lielākā daļa Kanādas iedzīvotāji.

Apalaču kalnu sistēma stiepjas no Alabamas, Savienotajās Valstīs, līdz pat Gaspē
pussalai, Kanādā. Apalači ir daļa no Kvebekas provinces dienvidu daļas. Šī kalnu
sistēma, īpaši Notrdamas kalni un Longreindža, ir aptuveni 380 miljonus gadu
veca. Augstākās virsotnes ir Žaka Kartjē kalns (1268 m) un Kārltona kalns (817
m).

Kanāda ir federācija, kura sastāv no 10 provincēm un 3 teritorijām. Kanādu
neoficiāli iedala vairākos reģionus: Rietumkanāda, Ziemeļkanāda, Centrālā Kanāda
un Atlantijas Kanāda. Dažreiz vēl ir Austrumkanāda, kurā ietilpst Centrālā
Kanāda un Atlantijas Kanāda.

Kanāda ir parlamentāra federatīva monarhija. Kanādas konstitūcija ir spēkā kopš
1982. gada 17. jūnijā. Valsts galva ir Apvienotās Karalistes karaliene Elizabete
II, ko pārstāv Kanādas ģenerālgubernators. Kopš 2010. gada 1. oktobrī
ģenerālgubernators ir Deivids Loids Džonstons.

Tā kā Apvienotās Karalistes karalienei formāli ir likumdošanas vara un
izpildvara, tad visi Kanādas parlamenta likumi un valdības lēmumi tiek pieņemti
karalienes vārdā. Likumdevēja orgāns ir divpalātu parlaments, kas sastāv no
apakšnama un senāta. Apakšnamu uz pieciem gadiem ievēlē tiešās un vispārīgās
vēlēšanās. Senātā darbojas 105 locekļi (pa 24 locekļiem ir no Ontārio un
Kvebekas provincēm, pa 10 ir no Ņūbransvikas un Jaunskotijas, pa 6 no britu
Kolumbijas, Albertas, Manitobas, Saskačevanas un Ņūfaundlendas un Labradoras, 4
locekļi ir no Prinča Edvarda Salas, bet pa 1 no trim teritorijām). Senāta
locekļus ieceļ ģenerālgubernators pēc premjerministra ieteikuma. Katrs senāta
loceklis savā amatā ir līdz mūža beigām vai līdz brīdim, kad sasniedz 75 gadu
vecumu.

Provincēs izpildvaras galva ir leitnantgubernators, ko ieceļ ģenerālgubernators
pēc valdības ieteikuma. Katrā provincē ir valdība un likumdevēja vara -
Likumdevēja sapulce. Vietējās pašvaldības orgāni ir grāfistu un lauku apgabalu
padomes. Municipalitātes faktiski ir pakļautas provinču pārvaldei.

Kanādas tiesu sistēmā ietilpst Kanādas augstākā tiesa, provinču augstākās
tiesas, grāfistu tiesas un miertiesas.

Kanāda visvairāk ārpolitikā sadarbojas ar Amerikas Savienotajām Valstīm un
Apvienoto Karalisti. Kanādai ir arī ļoti ciešas un pozitīvas attiecības ar
Nīderlandi, kuru Kanāda palīdzēja atbrīvot Otrā pasaules kara laikā. Tā ir
Apvienoto Nāciju Organizācijas, Nāciju Sadraudzības, Ziemeļatlantijas līguma
organizācijas (NATO) un La Francophonie locekle.

Kanādas un Savienoto Valstu robeža ir garākā un neapsargātākā robeža pasaulē.
Abas valstis ļoti cieši sadarbojas militāro kampaņu un uzdevumu izpildē, lai gan
Kanādā saglabāja neitralitāti, kad Savienotajām Valstīm bija konflikts ar Kubu,
kā arī tā neiesaistījās Irākas karā.

Kanādas bruņoto spēku augstākais virspavēlnieks ir ģenerālgubernators (pašlaik
Mikaela Žana), kas kopā ar Aizsardzības padomi un Aizsardzības ministriju īsteno
bruņoto spēku vispārēju vadību. 2009. gadā septembrī aktīvajā dienestā dienēja
66 949 cilvēku, kas ir 58. lielākais militārais personāls pasaulē. Militārājā
dienestā var dienēt no 16 līdz 60 gadu vecumam (personām, kurām ir 16 gadi,
vajadzīga vecāku vai aizbildņa atļauja), bet obligātās karaklausības valstī
nepastāv. 2009./2010. gadā militārais budžets bija 19 miljardi ASV dolāri, tas
ir 1,14% no iekšzemes kopprodukta.

Kanādai ir desmitā lielākā ekonomika pasaulē pēc iekšzemes kopprodukta, kā arī
tā ir viena no bagātākajām valstīm. Tā ir Ekonomiskās sadarbības un attīstības
organizācijas un Lielā astotnieka locekle. Tāpat kā citās attīstītās valstīs,
Kanādā dominē pakalpojumu industrija, kurā nodarbojās aptuveni trīs ceturtdaļas
kanādiešu. Pirmā sektora ekonomikā dominē mežizstrāde un naftas rūpniecība, kas
nav rakstūrīgi citām attīstītajām valstīm. Valsts centrālajā daļā dominē arī
ražošanas nozares, kurā nozīmīga loma ir automašīnu ražošanai.

Kanāda ir ar vienu no augstākajiem ekonomiskās brīvības līmeņiem pasaulē.
Mūsdienās Kanādā ir līdzīga uz tirgus orientēta ekonomikas sistēma kā
Savienotajām Valstīm. 2009. gada jūlijā bezdarba līmenis sasniedza 8,6%, kas ir
sekas no globālās ekonomiskās krīzes. Saskaņā ar žurnāla "Forbes" publicēto
iznformāciju, 2008. gadā Kanādā bāzējās 69 no 2000 pasaules lielākajiem
uzņēmumiem.

Starptautiskā tirdzniecība veido lielu daļu no Kanādas ekonomikas. Visvairāk
tiek eksportēti tās dabas resursi. 2007. gadā 76% eksporta preces tika vestas uz
Savienotajām Valstīm, arī 65% no importa precēm Kanādā tiek ievestas no ASV.
2006. gadā Kanāda starp visām valstīm ierindojās astotajā vietā pēc eksporta un
importa. Britu Kolumbijā dominē mežizstrāde, bet Albertā un Ņūfaundlendā un
Labradorā naftas rūpniecība. Savukārt Ontārio provinces ziemeļos ir daudz dažādu
raktuvju. Kanādā lielos apmēros iegūst akmeņogles, varu, dzelzi un zeltu.
Piejūras provincēs dominējošā sfēra ir zvejniecība.

2006. gadā pēc tautas skaitīšanas Kanādā dzīvoja 31 612 897 iedzīvotāji.
Salīdzinot ar 2001. gadā veikto tautas skaitīšanu, iedzīvotāju skaits bija
pieaudzis par 5,4%. Iedzīvotāju skaita pieaugums bija galvenokārt imigrācijas
nevis dabiskā pieauguma dēļ. Aptuveni trīs ceturtdaļas Kanādas iedzīvotāju dzīvo
150 km attālumā no Savienoto Valstu robežas. Lielākā etniskā grupa ir angļi
(21%), kuriem seko franči (15,8%), skoti (15,2%), īri (13,9%), vācieši (10,2%),
itāļi (5%), ķīnieši (3,9%), ukraiņi (3,6%) un pirmiedzīvotāji (3,5%). Aptuveni
viena trešdaļa respondentu ir atbildējuši, ka viņa tautība ir "kanādietis".
Lielākās indiāņu tautas ir algokini, kri, irokēzi, atapaski un seliši. Kanādas
ziemeļos, Arktikas piekrastē dzīvo aptuveni 20 tūkstoši inuīti.

Lielākā daļa no iedzīvotājiem ir katoļi (frankokanādieši un īru izcelsmes
anglokanādieši) un protestanti.

Kanādas kultūra ir veidojusies galvenokārt tās vēsturisko notikumu un
ģeogrāfiskā stāvokļa dēļ. Lielākā daļa no Kanādas bija neapdzīvota un tika
atklāta daudz vēlāk nekā citas eiropiešu kolonijas Amerikā. Kanādas kultūras
pirmsākumā nozīmīga loma bija pētnieku, mednieku un tirgotāju tradīcijām. 1759.
gadā Lielbritānijas Karaliste iekaroja Kanādu, pakļaujot franču valodā runājošos
iedzīvotājus britu likumiem. Britu un amerikāņu kultūras spēcīga ietekme bija
arī vēlāk, kad Kanādā ieceļoja liels skaits Savienotās impērijas lojālisti no
Trīspadsmit kolonijām. Lai gan ne bez konfliktiem, Kanādas attiecības ar
indiāņiem un inuītiem salīdzinot ar Savienoto Valstu pieredzi bija relatīvi
mierīgas. Tieši tāpēc liela ietekme uz kultūru bija arī šīm tautām.

Kanādas oficiālie simboli ir kļavas lapa, Kanādas bebrs un Kanādas zirgs. Laika
gaitā Kanādas oficiālie simboli ir mainīti, piemēram, Kanādas karogs. Monarhijas
simboli ir joprojām manāmi Kanādas ģerbonī.

Kanādas māksla uzplauka 20. gadsimtā, it īpaši pēc Otrā pasaules kara beigām
1945. gadā. Valdība apstiprināja, ka tai ir vitāla nozīme turpmākā valsts
attīstībā, tāpēc visā valstī tika dibinātas daudzas mākslas skolas un koledžas.
18. gadsimta vidū Kornēliuss Krīghofs (Cornelius Krieghoff) savas gleznās
atainoja ainas no frankokanādiešu lauku dzīves, savukārt Pols Keins (Paul Kane)
gleznoja skatus no indiāņu dzīves Kanādas rietumos.

Tā kā Kanādā ir divas oficiālās valodas, tad literatūra bieži tiek iedalīta
angļu valodā un franču valodā sarakstītājā literatūrā. Kanādiešu literatūrā abās
valodās bieži tiek aprakstīta valsts daba, pierobežas dzīve un Kanādas stāvoklis
pasaulē. 1992. gadā Maikls Ondātšī (Michael Ondaatje) ar darbu "Angļu pacients"
kļuva par pirmo kanādieti, kurš ieguva Bukera balvu (Man Booker Prize). 2000.
gadā šo balvu par darbu "The Blind Assassin" saņēma arī Margarēta Etvuda
(Margaret Atwood), bet 2002. gadā Jans Martels (Yann Martel) par "Life of Pi".
Savukārt Pulicera balvu daiļliteratūrā 1995. gadā saņēma Kerolas Šīldsas darbs
"The Stone Diaries".

Kanādā vispopulārākie sporta veidi ir hokejs, kanādiešu futbols, basketbols,
futbols un beisbols. Hokejs oficiāli ir atzīts par nacionālo ziemas sporta
veidu. Hokejs ir skatītāju visapmeklētākais sporta veids, kā arī Kanādas hokeja
izlase allaž ir favorīti uz uzvaru jebkurā starptautiskā hokeja turnīrā. Vasaras
oficiālais sporta veids ir lakross. Tas ir vecākais sporta veids valstī un ar to
aizsāka nodarboties Amerikas pirmiedzīvotāji. Apmeklētības ziņā otrs
populārākais sporta veids ir kanādiešu futbols. Kanādas futbola federācijas
rīkotais "Grey Cup" ir lielākais ikgadējais sporta notikums valstī. Savukārt
visvairāk reģistrēto spēlētāju ir futbolā, kuru Kanādā vairāk dēvē par sokeru
(soccer), bet pagaidām šis sporta veids nav iekarojis popularitāti skatītāju
vidū.

Citi pietiekami populāri komandu sporta veidi ir kērlings, ielu hokejs, krikets,
regbijs un softbols. Īpašī strauja attīstība pēdējā laikā ir vērojama kriketā.
No individuālajiem sporta veidiem populāri ir autosports, bokss, riteņbraukšana,
golfs, zirgu skriešanās sacīkstes, daiļslidošana, rodeo, skeitbords, snovbords,
peldēšana, teniss, triatlons, vieglatlētika un cīņas sports.

Kanādas ģeogrāfiskā stāvokļa dēļ, tas ir, valsts atrašanās vairāk uz ziemeļiem,
tā labākus panākumus gūst Ziemas Olimpiskajās spēlēs nekā Vasaras Olimpiskajās
spēlēs. Kanādā trīs reizes ir organizētas olimpiskās spēles. Pirmo reizi 1976.
gadā Monreālā tika organizētas Vasaras Olimpiskās spēles, bet 1988. gadā Kalgari
notika Ziemas Olimpiskās spēles. 2010. gadā Kanāda rīkoja otrās Ziemas
Olimpiskās spēles. Tās norisinājās Vankūverā.



https://lv.wikipedia.org/wiki/Daugavpils

Daugavpils ir pilsēta Latvijā, viena no deviņām republikas nozīmes pilsētām
valstī. Tās kopējā platība ir 72,48 km2 un iedzīvotāju skaits 2016. gada
1. janvārī bija 95 467. Tā ir Latvijas otra lielākā pilsēta pēc iedzīvotāju
skaita pēc Rīgas. Daugavpils atrodas Latgalē, valsts dienvidaustrumos pie
Daugavas. Pilsēta ir izvietota Austrumlatvijas zemienes dienvidaustrumu malā.
Pilsētas lielākā daļa atrodas senās Daugavas gultnē, kas tās teritorijā ir
šaura. Pilsēta izvietojusies Daugavas abos krastos. Upes garums pilsētas
teritorijā ir aptuveni 16 km. Daugavpils ir Latgales plānošanas reģiona lielākā
pilsēta, rūpniecības, izglītības centrs, kā arī nozīmīgs kultūras, sporta un
atpūtas centrs. Pilsēta ir arī nozīmīgs sociāli ekonomiskās attīstības centrs
Baltijā.

Vēstures avotos tā pirmo reizi minēta 1275. gadā, savukārt pilsētas tiesības tai
tika piešķirtas 1582. gadā. Pilsētai tās pastāvēšanas laikā bijuši vairāki
nosaukumi: Dinaburga (līdz 1893), īslaicīgi Borisogļebska (1656—1667) un Dvinska
(1893—1920). Pašreizējais Daugavpils pilsētas domes priekšsēdētājs ir Jānis
Lāčplēsis (Latgales partija). Daugavpils domē ir 15 deputāti, kas pašvaldību
vēlēšanās tiek ievēlēti uz četriem gadiem. Pilsētā darbojas Daugavpils
Universitāte, vairāku Rīgas augstskolu filiāles, 7 arodskolas un 16
vispārizglītojošās skolas. Daugavpilī atrodas divi ģenerālkonsulāti: Krievijas
Federācijas un Baltkrievijas Republikas.

Pilsētas administratīvā teritorija ir sadalīta vairākos mikrorajonos. Daugavas
labajā krastā atrodas 20 mikrorajoni (tai skaitā pilsētas vēsturiskais centrs un
Daugavpils cietoksnis). Daugavpils pilsētas teritorija pilnībā robežojas ar
Daugavpils novadu. Daugavpils dzelzceļa stacija atrodas 218 km attālumā no
Rīgas, savukārt attālums līdz Rīgai pa autoceļu A6 ir 232 km. Attālums līdz
Lietuvas robežai ir 25 km, līdz Baltkrievijas robežai 35 km, bet līdz Krievijas
robežai 120 km.

Daugavpilij tās vēsturē bijuši dažādi nosaukumi: Dinaburga (1275—1893),
Borisogļebska (1656—1667) un Dvinska (1893—1920). Senākā Daugavpils atradās
tagadējā Naujenes pilskalnā, kas kontrolēja tirdzniecības ceļus pa Daugavu un
pakļāvās Jersikas ķēniņam Visvaldim. Pilskalnā 1275. gadā uzcelta Livonijas
ordeņa Dinaburgas pils. 1558. gadā ar nolūku aizņemties naudu karam ar Krieviju
Livonijas ordenis ieķīlāja pili Lietuvas dižkungam Sigismundam II Augustam un
1566. gadā Dinaburga pēc Polijas—Lietuvas ūnijas noteikumiem kļuva par
Pārdaugavas hercogistes apriņķa centru. Livonijas kara laikā Krievijas cars
Ivans IV iekaroja un 1577. gadā pilnībā sagrāva seno Dinaburgas pili un lika
uzcelt jaunu cietoksni tagadējās Daugavpils vietā. Pēc Jamzapoļskas miera līguma
nosacījumiem 1582. gadā Krievija atteicās no Dinaburgas, tajā pašā gadā pie
cietokšņa izveidotā pilsēta ieguva Magdeburgas tiesības. 1656.—1667. gadā Otrā
Ziemeļu kara laikā Krievijas cars Aleksejs Mihailovičs ieņēma pilsētu un lika
pārdēvēt to par Borisogļebsku. Pēc Andrusovas pamiera noslēgšanas Dinaburgu
atguva Polija-Lietuvas kopvalsts un 1677. gadā tā kļuva par Inflantijas
vaivadijas administratīvo centru, Inflantijas seimiku sanākšanas vietu un
Latgales-Piltenes bīskapu rezidenci. 1772. gadā Latgali pēc pirmās Polijas
dalīšanas pievienoja Krievijas Pleskavas guberņai, bet 1796. gadā pievienoja
Baltkrievijas guberņai. 1802. gadā Dinaburga kļuva par Vitebskas guberņas
apriņķa pilsētu. Sakarā ar Napoleona uzbrukuma draudiem 1810.—1833. gadā tika
uzcelts jauns Daugavpils cietoksnis.

1836. gadā caur Dinaburgu izbūvēja Pēterburgas-Varšavas šoseju, 1860. gadā
Pēterburgas—Varšavas dzelzceļa līniju. Baltijas rusifikācijas periodā 1893. gadā
Krievijas ķeizars Aleksandrs III Romanovs pavēlēja Dinaburgu pārdēvēt par
Dvinsku.

Latgales atbrīvošanas operācijas laikā, pēc Daugavpils kaujām 1920. gadā pilsēta
tika atbrīvota no lieliniekiem un ieguva Daugavpils vārdu. 1941. gada jūnijā
pilsētu ieņem nacistiskās Vācijas karaspēks. 1956. gadā Daugavpilij pievienoja
līdz tam patstāvīgo Grīvas pilsētu. 1989. gadā atklāts Daugavas abus krastus
savienojošais Vienības tilts.

Daugavpils pilsētas teritorija nosacīti iedalīta 25 mikrorajonos, no kuriem 20
atrodas Daugavas labajā krastā, bet pieci — kreisajā. Kalkūnu mikrorajons ir
eksklāvs Daugavpils novada teritorijā.

Sabiedriskā transporta pakalpojumus veic pašvaldības uzņēmums A/S "Daugavpils
satiksme", pilsētā ir daudzi autobusu, tramvaju un minibusu maršruti. Tramvaju
satiksmi Daugavpilī atklāja 1946. gada 5. novembrī.

Pēc Pilsonības un migrācijas lietu pārvaldes ziņām 2016. gada 1. janvārī pilsētā
bija 95 467 iedzīvotāji.

Daugavpilī ir bāzēts Latvijas futbola Virslīgas klubs BFC Daugavpils, kas mājas
spēles aizvada "Celtnieka" stadionā. Iepriekš Daugavpilī bija bāzēts arī klubs
Dinaburg, kas vairākkārt izcīnījis vietu labāko četriniekā, bet FC Daugava 2012.
gadā kļuva par Latvijas čempioniem.

Tāpat Daugavpilī ir bāzēta Polijas pirmās spīdveja līgas (otra valsts spēcīgākā
spīdveja līga pēc Polijas Ekstralīgas) klubs "Lokomotīve". Daugavpilī notikuši
vairāki Speedway Grand Prix posmi. Par pirmās Latvijas Grand Prix izcīņas
uzvarētāju 2006. gadā kļuva leģendārais amerikānis Gregs Henkoks. 2014. gada
Latvijas Grand Prix izcīņā Latviju pārstāvošais Ķasts Puodžuks izcīnīja 5.
vietu, kas ir labākais Latvijas sportistu sasniegums Speedway Grand Prix.

Daugavpilī bija bāzēts hokeja klubs DHK Latgale, kas ar panākumiem piedalījās
Latvijas čempionātā.



https://lv.wikipedia.org/wiki/Zieme%C4%BCamerika

Ziemeļamerika ir trešais lielākais kontinents pēc platības un ceturtais
lielākais — pēc iedzīvotāju skaita. To apskalo Ziemeļu ledus okeāns ziemeļos,
Atlantijas okeāns — ziemeļaustrumos un austrumos, Karību jūra — dienvidaustrumos
un Klusais okeāns — dienvidrietumos un rietumos. Kontinenta platība ir
24 230 000 kvadrātkilometru. 2008. gadā iedzīvotāju skaits bija 528 720 588.

Ziemeļamerika atrodas ziemeļos pasaules daļai, kuru dēvē par Jauno Pasauli,
Rietumu puslodi vai vienkārši — par Ameriku. Ziemeļamerika ir savienota tikai ar
Dienvidameriku. Šo savienojumu šaurākajā vietā dēvē par Panamas zemesšaurumu,
kas dienvidaustrumos beidzas ar Darjenas grēdu. Saskaņā ar dažiem avotiem,
Ziemeļamerikas robeža ir nevis Panamas zemesšaurums, bet gan Tevantepekas
zemesšauruma šaurākā vieta starp Meksikas līci un Kluso okeānu, un šo reģionu
starp šiem zemesšaurumiem dēvējot par Centrālameriku. Tomēr plašāk ir izplatīts
uzskats, ka Centrālamerika ir Ziemeļamerikas sastāvdaļa.

Ziemeļamerikā var izšķirt četrus lielus reģionus: centrālie līdzenumi, vai
lielās prērijas, kas izstiepušās no Meksikas līča līdz Kanādas Arktikai,
ģeoloģiski jaunas; kalnaini rietumi, ieskaitot Klinšu kalnus, Lielo Baseinu,
Kaliforniju un Aļasku; ar pacēlumiem, bet relatīvi līdzeno Kanādas vairogu
plakankalni ziemeļaustrumos; un daudzveidīgo austrumu reģionu, kas ietver
Apalaču kalnus, piekrastes līdzenumu līdz Atlantijas piekrastei, un Floridas
pussalu. Meksika, ar tās garajām plakankalnēm, ūdenskritumiem galvenokārt
rietumu reģionos, kaut gan austrumpiekrastes līdzenumos tās izstieptas līdz
līcim.

Rietumu kalni ir sašķelti vidusdaļā, klinšainajos apgabalos un piekrastes
apgabalos Kalifornijā, Oregonā un Vašingtonas štatā, ar Lielo Baseinu —
apgabalos ar mazāku platību — starp tiem. Augstākā virsotne ir Denali Aļaskā.

Kopš 1931. gada Ragbi Ziemeļdakotā oficiāli uzskata par Ziemeļamerikas
ģeogrāfisko centru. Atrašanās vieta ir atzīmēta ar 4,5 metrus augstu akmens
obelisku.

Klimatu visvairāk iespaido meridionāli izvietotās kalnu grēdas un aukstās
straumes kontinenta piekrastē. Kordiljeru dēļ Klusā okeāna ietekme izpaužas
tikai rietumu piekrastē. Atlantijas okeāns iespaido plašu Ziemeļamerikas
teritoriju līdz pat Kordiljeriem. Aukstās gaisa masas no ziemeļiem brīvi plūst
virs līdzenumiem un nokļūst tālu dienvidos.

Ziemeļamerikas vidieni pastāvīgi apdraud postoši virpuļviesuļi - tornado. Tie
veidojas, siltajām, mitrajām Atlantijas okeāna gaisa masām sastopoties ar auksto
gaisu no Ziemeļu Ledus okeāna. Vēja ātrums var pārsniegt 100 m/s. Gaisa virpulis
spēj pacelt un aiznest automobiļus, sagraut ēkas.

Savukārt Meksikas līcī un Karību jūrā bieži plosās tropiskie cikloni - taifūni.
Tie saceļ ļoti augstus viļņus, kas noposta piekrasti, un atnes stipras
lietusgāzes.

Ziemeļamerikas klimats un daba ir ļoti daudzveidīgi, jo kontinents ir izstiepts
gan ziemeļu - dienvidu, gan austrumu - rietumu virzienā.

Kontinentā ir trīs lielas valstis: Kanāda (tai pieder dažas lielas salas
Ziemeļamerikas krastos, ieskaitot Vankūveras salu un Karalienes Šarlotes salas
rietumos, Prinča Edvarda salu, Ņūfaundlendu un Keipbretonas salu austrumos, un
Elsmīra salu, Bafina salu, un Viktorijas salu ziemeļos Kanādas arktiskajā
arhipelāgā); Meksika (ieskaitot Reviljahihedo arhipelāgu un salīdzinoši mazākas
salas tuvāk piekrastei); un lielākā daļa Amerikas Savienoto Valstu (ieskaitot
Aleutu salas, Aļasku, bet ne ASV Havaju štatu, kas atrodas Klusajā okeānā).

Kontinenta galējajās dienvidu daļās, relatīvi mazajā apgabalā sauktā par
Centrālameriku, ir valstis: Beliza, Kostarika, Salvadora, Gvatemala, Hondurasa,
Nikaragva un Panama.

Amerikas Savienotās Valstis un Kanāda dažreiz dēvē par Angloameriku, kamēr
pārējo Ziemeļameriku (neieskaitot Grenlandi un dažas salas) un Dienvidameriku —
par Latīņameriku.

Apzīmējums "Ziemeļamerika" tiek lietots arī citur, ne tikai ģeogrāfijā, tas var
nozīmēt dažādas lietas dažādiem cilvēkiem. Daudziem ASV amerikāņiem un
kanādiešiem apzīmējums ir tikai vispārīgā lietošanā, tiek bieži lietots, lai
apzīmētu tikai "tikai Amerikas Savienotās Valstis un Kanādu", neietverot Meksiku
un Centrālamerikas valstis, ja vien kontekstā tas nav skaidri pateikts, tām arī
jābūt iekļautām (piemēram, specifiski attiecībā uz Meksiku, kad runāts tiek par
NAFTA). Tas ir kultūras un ekonomikas aspektu dēļ, jo ASV un Kanāda ir daudz
līdzīgākas viena otrai, salīdzinot ar pārējām Ziemeļamerikas valstīm. Meksikāņi
tomēr apzinās, ka ir Ziemeļamerikas daļa un un vēlas tikt uzskatīti par tās
daļu. Bet Centrālamerikas iedzīvotāji lielākoties neiebilst, ka viņus dēvē par
centrālamerikāņiem.

Dienvidaustrumos kontinenta malā atrodas salu ķēdes, teritorijas sauktas par
Antiļu vai Karību salām, kas ietver:

Ziemeļamerikai tiek pieskaitīta arī Britu kolonija Bermuda, kas atrodas
Atlantijas okeānā, kā arī Grenlande, kas ir Dānijas Karalistes daļa un lielākā
sala pasaulē, un Senpjēra un Mikelona, atrodama pie Kanādas krastiem, pēdējā no
Francijas teritorijām Amerikas ziemeļos.



https://lv.wikipedia.org/wiki/Jupiters_(plan%C4%93ta)

Jupiters ir piektā planēta no Saules un pieskaitāms pie gāzes gigantiem, tāpat
kā Saturns, Urāns un Neptūns.

Jupiters parasti ir ceturtais spožākais objekts pie debesīm (aiz Saules, Mēness
un Veneras); lai gan dažkārt Marss var pārspēt Jupiteru spožumā, kas gan notiek
tikai opozīcijas laikā.

Jupiters ir 2,5 reizes masīvāks par visām pārējām Saules sistēmas planētām kopā
ņemot, tā masa ir tik liela, ka baricentrs starp Sauli un Jupiteru atrodas virs
Saules virsmas (1,068 Saules rādiusi no Saules centra).

Tā masa ir 318 reizes lielāka par Zemes masu, pēc diametra tas ir 11 reizes
lielāks un tilpums ir aptuveni 1300 reizes lielāks nekā Zemei, kas to padara par
lielāko planētu saules sistēmā. Ja Jupiters būtu vēl aptuveni 10 reizes lielāks,
tad dzīļu temperatūra būtu piemērota kodolu sintēzes procesiem. Diezgan dabiski,
ka lielā Jupitera gravitācija ir lielā mērā ietekmējusi Saules sistēmas izveides
procesus: lielākajai daļai planētu orbītas atrodas tuvāk Jupitera orbitālajai
plaknei nekā Saules ekvatoriālajai plaknei (Merkurs ir vienīgā planēta kuras
orbitālā nobīde ir tuvāk Saules ekvatoram), lielākā daļa no īsā perioda komētām
pieder pie Jupitera grupas (pateicoties gan Jupitera masai gan orbitālajam
ātrumam), Kirkvuda sprauga asteroīdu joslā ir radusies pateicoties pamatā
Jupiteram, un pat tiek domāts, ka Jupiters ir bijis atbildīgs par agrīno
asteroīdu triecieniem iekšējai Saules sitēmai pirms aptuveni 3,8—4 miljardiem
gadu.

Jupitera virsmas temperatūra ir ap −130 °C (140 K). Jupiteram ir spēcīgs
magnētiskais lauks. Ārējā gāzveida atmosfēra sastāda 2% no Jupitera rādiusa,
satur 77% ūdeņradi un 20% hēliju, pārējais ir amonjaks un metāns. Dziļāk viela
paliek blīvāka, zināmā mērā līdzinoties šķidrumam (attālumi starp molekulām ir
tuvi pašu molekulu izmēriem), bet bez robežvirsmas ar atmosfēru; šī sfēra aizņem
22% no planētas rādiusa, bet apmēram pusi no tā — metālizētā ūdeņraža slānis,
kurš rada spēcīgo planētas magnētisko lauku. Dzelzs—silikātu kodols aizņem 1/4
daļu no Jupitera rādiusa, tā temperatūra sasniedz 25000 K, spiediens 5 milj.
MPa. Daži speciālisti turpretī uzskata, ka Jupiteram dzelzs—silikātu kodola
vispār nav. Jupiters uzskatāms par kaut ko vidēju starp pundurzvaigzni un Zemes
tipa planētām.

Jupiteram ir vismaz 67 dabiskie pavadoņi. Pirmos četrus Jupitera pavadoņus
atklāja jau 1610. gadā Galileo Galilejs. Starpplanētu kosmiskās zondes atklāja
arī Jupitera gredzenu sistēmu, līdzīgu tai, kāda ir ap Saturnu, tikai mazāku.



https://lv.wikipedia.org/wiki/Kr%C4%93ta

Krēta (grieķu: Κρήτη ) ir lielākā un apdzīvotākā Grieķijas un piektā lielākā
sala Vidusjūrā, pēc Sicīlijas, Sardīnijas, Kipras un Korsikas. Salas lielākā
pilsēta un vienlaikus galvaspilsēta ir Heraklija (Iraklija), tā atrodas salas
centrālajā daļā un ir administratīvais centrs Krētas perifērijai (grieķu:
Περιφέρεια Κρήτης), vienam no trīspadsmit Grieķijas administratīvajiem
reģioniem. Liela daļa Grieķijas ekonomijas koncentrēta tieši Krētā. Tai ir arī
savs dialekts, dzeja un mūzika. Krēta bija Mīnojas civilizācijas centrs
(~3000.g. - 1400.g p.m.ē.), kas pašlaik tiek uzskatīta par vecāko reģistrēto
Eiropas civilizāciju un visticamāk gājusi bojā Teras vulkāna izvirduma laikā
Santorini.

Krēta ir Grieķijas lielākā sala un piektā lielākā sala Vidusjūrā. Sala atrodas
Egejas jūras dienvidu daļā un ir 260 kilometrus gara rietumu — austrumu
virzienā, ir 60 km platākajā vietā un sašaurinās līdz ne vairāk kā 12 km
(Ierapetras zemes šaurums). Krēta ir 8336 km2 liela, un tās krasta līnija ir
1046 km gara. Tā atrodas aptuveni 160 kilometru attālumā no Grieķijas sauszemes
un tiek apskalota ar Krētas jūru ziemeļos, Lībijas jūru dienvidos, Karpatas jūru
austrumos un Mirtejas jūru rietumos.

Pateicoties šīm kalnu grēdām Krētā ir arī daudz ieleju (Amārijas ieleja), alu
(Dikteja, Ideona ala (grieķu dieva Zeva dzimšanas vieta)), kā arī ūdenskritumu
un aizu (Samārijas aiza, Imbros aiza, Kurtaliotiko u.c.). Pazīstamākās Krētas
upes ir Jeropotama, Koiliara u. c.

Krēta ar tās tuvumā esošajām salām veido Krētas perifēriju, kas ir viens no
trīspadsmit Grieķijas administratīvajiem reģioniem, kas tika reģistrēti
1987.gada administratīvajā reformā. Perifērija ir iedalīta četrās prefektūrās:
Iraklija, Hanija, Retimno un Lasiti.



https://lv.wikipedia.org/wiki/Baltijas_j%C5%ABra

Baltijas jūra ir Eiropas ziemeļaustrumu daļas iekšējā jūra. To ierobežo
Skandināvijas pussala, Eiropas kontinenta austrumu un centrālā daļa un Dānijas
salas. Vienīgā Pasaules okeāna daļa, ar kuru savienota Baltijas jūra, ir
Ziemeļjūra, taču arī ar Ziemeļjūru savieno tikai salīdzinoši šauri šaurumi —
Ēresunds, Lielais Belts un Mazais Belts. Izveidoti arī kanāli — Baltās jūras
kanāls cauri Krievijai savieno ar Ziemeļu Ledus okeānam piederīgo Balto jūru,
bet Ķīles kanāls cauri Ziemeļvācijai — ar Ziemeļjūru.

Baltijas jūras nosaukums ir devis nosaukumu baltu valodām un Baltijas valstīm.
Terminu "Baltijas jūra" (Mare Balticum) pirmoreiz lieto vācu hronists Ādams no
Brēmenes 11. gadsimtā. Viņš, kā jau vietējais hronists, pierakstījis nosaukumu,
kuru lietoja iedzīvotāji. Tomēr par šī vārda izcelsmi precīzu ziņu nav. Tas
varēja rasties, atsaucoties uz mītisko Ziemeļeiropā it kā esošo Baltijas salu.
Pastāv arī iespēja, ka Ādams no Brēmenes veidojis šo vārdu no ģermāņu vārda
belt, ar kuru tiek apzīmēti vairāki Dānijas šaurumi. Cits skaidrojums — vārds
cēlies no protoindoeiropiešu valodas vārda saknes *bhel, kas nozīmē ‘balts’,
‘mirdzošs’. Šī vārda sakne saglabājusies arī vairākās mūsdienu indoeiropiešu
valodās, tai skaitā latviešu valodā.

Vienā no senākajām kartēm, kurā attēlota mūsdienu Latvijas teritorija —
Aleksandrijas zinātnieka Klaudija Ptolemaja (ap 90.—168. m. ē.) izveidotajā
Austrumeiropas kartē Baltijas jūra nosaukta par "Sarmatu jūru" (MARE
SARMATICVM). Citos avotos minēts nosaukums "OCEANUS SARMATICUS". Sarmati bija
sena nomadu tauta, kura runājusi indoirāņu valodā un, kas līdz 4. gadsimtam
dzīvoja Austrumeiropā. Tacits to dēvēja par "Svēbu jūru" (Mare Suebicum).

Vēsturē pazīstami arī citu tautu dotie Baltijas jūras nosaukumi: "Varjagu jūra",
"Barbaru jūra", "Vendu jūra". Tā kādā 946. gada dokumentā to dēvēja par "Rūgu
jūru" (no rūgu vārda cēlies tagadējās Rīgenas salas nosaukums), bet Nestora
hronikas ievadā Baltijas jūra nosaukta par Varjagu jūru. Štumpfa (Stumpf)
Eiropas kartē, kas izdota Cīrihē, 1548. gadā (pārkopēta no vecākas Sebastiana
Minstera veidotas kartes), Baltijas jūra tiek saukta par "Vācu jūru" (Das
Deutsche Meer). Arī vecākā 1450. gadā Fra Mauro zīmētajā pasaules kartē redzam
nosaukumu Ģermāņu jūra vai pat okeāns, ko parasti piedēvē Ziemeļjūrai, tomēr
minētajā kartē tā nepārprotami ir arī Baltijas jūra.

Latvijas piekrastes iedzīvotāji mēdza atklāto jūru dēvēt par "Dižjūru", bet
Rīgas jūras līci — par "Mazo jūru" (Mazjūru). Viduslaikos Rīgas jūras līci
latīniski dēvēja par "Līvu jūru" (Mare Livonicum).

Baltijas jūra ir lielākais iesāļūdens baseins pasaulē. Tā ir gandrīz pilnībā
noslēgta. Jūra atrodas virs kontinentālās Zemes garozas un nav veidojusies
plātņu tektonikas procesu rezultātā, tāpēc jūra ir salīdzinoši sekla.

Baltijas jūra atrodas mērenajā klimata joslā, ziemeļu daļa — netālu no polārā
loka. Pateicoties tam, ka klimatu ietekmē netālā siltā Ziemeļatlantijas straume,
Baltijas jūras klimats ir salīdzinoši maigāks kā citās pasaules daļās līdzīgos
platuma grādos.

Gaisa temperatūras absolūtais minimums ir -42 °C. Siltākie mēneši ir jūlijs un
augusts. Šajā laikā gaisa temperatūra atklātā jūrā ir 16-18 °C, bet piekrastē
14-20 °C. Temperatūras absolūtais maksimums ir +38 °C (Tallina).

No citu virzienu vējiem Somu līča krastos no maija līdz jūlijam bieži ir
ziemeļrietumu vēji (20-30%), bet no septembra līdz aprīlim — dienvidaustrumu
(15-25%). Dažviet jūras dienvidu piekrastē no marta līdz maijam ir austrumu vēji
(15-25%). Botnijas līča piekrastē diezgan bieži pūš ziemeļaustrumu vēji (25-30%)
un ziemeļrietumu vēji (15-25%), bet no septembra līdz martam — ziemeļu vēji
(15-20%).

Vidējais vēja ātrums visās piekrastēs ir ap 3—7 m/s, bet ziemā tas ir lielāks,
nekā pavasarī un vasarā. Botnijas līča ziemeļos un Skageraka šaurumā pie Oslo
vēja ātrums ir tikai 2 m/s.

Pilnīgs bezvējš ir retums. Tas notiek tikai 1—8% gadījumu, bet Botnijas līča
ziemeļos un Somu līča austrumos 10-25% gadījumu. Lielākajā daļā piekrastes
punktu bezvējš ir 1—7% gadījumu, tomēr līču galējos punktos, piemēram,
Karlshamnā, Mariehamnā, Gēteborgā un Oslo bezvējš var būt 15—25% gadījumu.

Vējš ar ātrumu virs 15 m/s atklātā jūrā visbiežāk novērojams no oktobra līdz
februārim, kad to biežums sasniedz 5—10%. Pārējos mēnešos tas ir mazāks par 5%.
Piekrastē dienu skaits mēnesī ar vēja ātrumu 15 m/s ir mazāks par 6 dienām. Oslo
tādi vēji var pat nebūt nemaz visa gada garumā. Somu līča piekrastē pie Hanko
(59°49' Z, 22°58' A), kā arī Botnijas līča piekrastē (60°18' Z, 19°08' A; 62°20'
Z, 21°12' A un 60°25' Z, 19°35' A) no septembra līdz martam dienu skaits mēnesī
ar vēja ātrumu virs 15 m/s var būt arī 8—16 dienas. Vēja atkārtošanās gadījumi
ar ātrumu 17 m/s oktobrī—martā ir 3—5%, bet pārējos mēnešos mazāk par 2%.
Piekrastē tādi vēji novērojami galvenokārt no oktobra līdz martam 1—2 dienas
mēnesī.

Aprakstītajā rajonā iespējamas arī stipras vētras. Pati nežēlīgākā no tām visu
Baltijas jūras novērojumu vēsturē bijusi 1981. gada 24.—25. novembrī. Vēja
ātrums dienvidos no 58° paralēles tad sasniedza 33 m/s, ziemeļos no tās vējš
bija vājāks, bet arī Botnijas līča ziemeļos tas pārsniedza 20 m/s.

Kopumā jūras dienvidu un austrumu piekrastē vētras laikā dominē dienvidu un
dienvidrietumu vēji. Tomēr Lielā Belta, Mazā Belta un Kategata rajonā rudenī un
ziemā vēju virziens var būt dažāds, bet vasarā — ziemeļrietumu un rietumu.

Dienvidaustrumu vēji Skagerakā parasti ir brāzmaini, bieži vien tos pavada
lietus un tie izraisa šaurumā lielu ūdens viļņošanos. Vētras laikā rietumu un
ziemeļrietumu vēji var sasniegt lielu spēku; dažreiz tos pavada sniegs vai
krusa. Ziemeļu vēji dažos gadījumos ilgst dažas dienas pēc kārtas, izraisot
šaurumā stipru ūdens viļņošanos.

Brīzes Baltijas jūrā novērojamas siltajā gadalaikā pārsvarā no maija līdz
septembrim. Īpaši izteiktas brīzes ir jūras līčos. Tā, piemēram, Somu, Rīgas un
Botnijas līcī vasarā mēneša laikā vidēji ir 10 dienas ar brīzi.

Jūras brīze rodas neilgi pirms pusdienlaika; pēcpusdienā tās ātrums sasniedz 8
m/s, bet pirms saulrieta vējš norimst. Krasta brīze ir vājāka par jūras brīzi.
Tā sākas pēc saulrieta, bet beidzas no rīta. Zviedrijā jūras brīze izplatās 70
km tālu sauszemē, bet sauszemes (krasta) brīze — tikai ap 15 km tālu jūrā.
Skageraka šauruma ziemeļrietumu piekrastē novērojama īpatnēja brīze ar vietējo
nosaukumu solgangsver. Tā sākas drīz pēc saullēkta, pūš vispirms no austrumiem,
tad dienas laikā maina savu virzienu pulksteņrādītāja kustības virzienā un
dienas beigās jau pūš no dienvidrietumiem.

Ledus tā maksimālās izplatības periodā (februāris—marts) klāj vidēji 45%
Baltijas jūras platības. Parasti aizsalst Botnijas līcis, Somu līcis, Rīgas
jūras līcis un Veinameri starp Igaunijas salām.

Baltijas jūras centrālā daļa aizsalst reti — tā ir noticis, piemēram, 1942.
gadā. 1987. gadā aizsala ap 96% Baltijas jūras; vaļēja palika tikai neliela
jūras daļa rietumos no Bornholmas. Savukārt maigās ziemās aizsalst tikai daļa no
Botnijas līča un Somu līča.

Regulāra ledus segas izveidošanās ir ļoti svarīga vairākām Baltijas jūrā
dzīvojošām dzīvnieku sugām, jo sevišķi roņiem, tāpēc globālā sasilšana apdraud
arī Baltijas roņu populācijas.

Rīgas līcis bargās ziemās no ledus atbrīvojas tikai maija vidū, bet mērenās —
aprīļa trešajā dekādē. Ledus segas sarukšana sākas no Irbes šauruma. Vidējais
ledus kušanas ilgums ir ap 30 dienām.

Gdaņskas līcī ledus izkūst jau februāra otrajā pusē. Baltijas jūras dienvidos
ļoti bargās un bargās ziemās ledus kūst tikai marta sākumā, bet mērenās ziemās —
jau februāra sākumā.

Botnijas līcī ledus sāk kust marta beigās un aprīļa sākumā, ledus segas
sarukšana notiek dienvidu—ziemeļu virzienā. Līča dienvidu piekraste pilnībā no
ledus atbrīvojas maija sākumā, bet ziemeļu piekraste tikai maija beigās.
Botnijas līča galējos ziemeļos (65°00' Z, 24°43' A) pie Pīteo ledus var būt vēl
pat jūlija sākumā.

Ledus saspiešanās rezultātā vietām rodas slāņu ledus un torosi. Lieli torosi
veidojas Somu līcī ledus lūšanas laikā.

Ar Pasaules okeānu caur Ziemeļjūru Baltijas jūru savieno trīs šaurumi — Ēresuns,
Lielais Belts un Mazais Belts.

Ūdens apmaiņas radīto starpību sedz upju pieplūde. Baltijas jūrā upes gadā ienes
vidēji 660 km³ saldūdens. Lielākās jūrā ietekošās upes ir Daugava, Nemuna, Ņeva,
Odera un Visla. Bez tam Baltijas jūrā ir arī pozitīva nokrišņu bilance — vairāk
saldūdens jūrā nolīst nekā iztvaiko.

Baltijas jūrā nav izteiktu plūdmaiņu (izņemot rietumu daļas šaurumus, kur
plūdmaiņas ir jūtamas), taču vētras laikā jūras zemajos krastos var notikt
plūdi. Tomēr ne viļņu augstums, ne plūdi nav tik lieli, kā kaimiņu Ziemeļjūrā.

Baltijas jūras sāļums ir daudz mazāks kā vidēji okeānā, jo Baltijas jūra ir
gandrīz pilnībā noslēgta un tajā ir liela saldūdens pieplūde no upēm un
nokrišņiem. Jūras sāļums variē no 1‰ ziemeļu daļā līdz 6—8‰ centrālajā daļā.
Vissāļākajā zonā ir 40—70 metru dziļumā, kur sāļums ir 15—20‰. Salīdzinājumam
Pasaules okeāna vidējais sāļums ir 35‰.

Baltijas jūras ūdeņiem raksturīgi, ka sāļums samazinās, palielinoties attālumam
no Ziemeļjūras. Pie Dānijas krastiem Baltijas jūras sāļums ir līdzīgs
Ziemeļjūras sāļumam, savukārt Botnijas līča ziemeļu daļā ūdenim vairs nav sāls
garša un tajā dzīvo saldūdens sugas.

Baltijas jūras krastu formas nosaka ledāja darbības sekas. Izplatīti ir šāda
veida krasti:

Zviedrijas un Somijas piekraste (nedaudz arī Krievijas piekraste pie Somijas
robežas) gandrīz pilnībā sastāv no šēru krastiem — spēcīgi saposmotiem klinšu
krastiem ar ļoti daudzām klinšu saliņām. Krasti veidojušies, ledājam erodējot
nogulumiežus līdz kristāliskajam pamatklintājam. Jūras viļņu darbība cietos
klinšu krastus nevar izskalot un tie ilgstoši saglabājas nemainīgi.

Atsevišķos posmos Baltijas jūras krasts sastāv no augstām klintīm. Šādi krasti
raksturīgi Zviedrijai piederošajai Gotlandes salai un Dānijai piederošajai
Bornholmai, kā arī Igaunijas ziemeļu piekrastei un vietām arī Igaunijas salu
piekrastei. Krāšņas, augstas klintis vietām atrodas arī Dānijas un Vācijas
piekrastē.

Baltijas jūrai raksturīgas garas, nemainīgas smilšu pludmales. Šādas pludmales
dominē Latvijas, Lietuvas, Krievijas Kaļiņingradas apgabala un Polijas
piekrastē, Igaunijas dienvidu piekrastē un vietām Krievijas Ļeņingradas
apgabalā. Šādām pludmalēm raksturīgi, ka sedimentu (nogulumu) plūsma ir
līdzsvarā — cik jūra krastu izskalo, tik nogulumu tā atgriež atpakaļ. Diemžēl
klimata un jūras līmeņa izmaiņu dēļ līdzsvars daudzviet tiek izjaukts un notiek
aizvien aktīvāka šāda tipa krastu izskalošana.

Baltijas jūras dienvidaustrumu daļā atrodas vairākas lielas lagūnas — Kuršu
joma, Vislas līcis un Gdaņskas līcis. Līdzīgi veidots ir arī Šcecinas līcis.
Lagūnas ir gandrīz pilnībā atdalītas no pārējās jūras ar saurām smilšu joslām —
bāriem. Lagūnas ir seklas, to ārējie krasti ir stāvi, nestabili — tos veido
smilšu kāpu ārējā, stāvākā, nestabilā daļa. Savukārt iekšējie krasti bieži ir
zemi, purvaini. Lagūnās ūdens ir gandrīz bez sāls, tajās dzīvo saldūdens sugas.

Baltijas jūras ziemeļu daļu veido Botnijas līcis, kura plašāko dienvidu daļu
nereti dēvē arī par Botnijas jūru. Dienvidaustrumos no tās, Somijas piekrastē
atrodas Sāristomeri — ‘Salu jūra’ — Baltijas jūras daļa, kurā atrodas liels
skaits salu. Vistālāk austrumu daļā atrodas Somu līcis, kura krastos atrodas
Sanktpēterburga, Helsinki un Tallina. Austrumu daļā atrodas arī Rīgas jūras
līcis, kura krastos atrodas Rīga. Pārējie Baltijas jūras līči ir mazāki.

Pēc mūsdienu standartiem pirmajā, korektākajā Ziemeļeiropas kartē "Carta
Marina", ko Zviedrijā zīmējis Olaus Magnus, ieguldot 12 darba gadus (pirmās
kopijas izgatavotas Venēcijā, 1539. gadā), Baltijas jūras nav, toties par jūram
ir dēvētas atsevišķas tās daļas: Botnijas jūra (Botnijas līča ziemeļdaļa),
Zviedrijas jūra (Botnijas līča dienviddaļa), Somijas jūra (tagadējais Somu jūras
līcis), Livonijas jūra (Rīgas jūras līcis un Kurzemes piekraste), Gotlandes jūra
(Baltijas jūra dienvidos no Gotlandes salas).

Baltijas jūras baseina platība ir aptuveni četras reizes lielāka nekā pašas
jūras platība. Aptuveni 48% baseina platības klāj mežs — lielākā daļa atrodas
Zviedrijā un Somijā. Ap 20% zemes lieto lauksaimniecībā, savukārt ap 8% zemes ir
purvi un vēl ap 9% ir dažāda veida zemes, kas netiek izmantotas. Pārējie 15% ir
blīvi apdzīvotas zemes.

Baltijas jūras sateces baseinā dzīvo ap 85 miljoniem cilvēku. 45% no tiem dzīvo
Polijā. Līdz 10 km no krasta dzīvo 15 miljoni un līdz 50 km no krasta — 29
miljoni. Aptuveni 22 miljoni iedzīvotāju dzīvo pilsētās ar iedzīvotāju skaitu
virs 250 000.

Pirms pleistocēna Baltijas jūras vietā atradās plašs līdzenums, kam cauri plūda
liela, vairs neeksistējoša upe, kas tiek dēvēta par Eridanu.

Pleistocēnā bija vairāki ledus laikmeti, kuru laikā Baltijas jūras apvidū
veidojās lieli apledojumi. Ledus kustību rezultātā Eridanas upes ieleja tika
paplašināta un padziļināta, pārvēršot to jūras gultnē. Jau pirms pēdējā ledus
laikmeta, pirms 130—115 tūkstošiem gadu tagadējās Baltijas jūras vietā eksistēja
jūra — Ēmas jūra.

Kopš pēdējā ledus laikmeta beigām Baltijas jūras baseinā vairākkārt notikušas
būtiskas izmaiņas. No ledus masas atbrīvotā Zemes garoza tagadējās jūras
teritorijā cēlās uz augšu un tagadējā Baltijas jūra rezultātā brīžiem bija
atdalīta no pārējā Pasaules okeāna un kļuva par ezeru. Izdala šādas
pēcleduslaikmeta Baltijas jūras attīstības stadijas (dažādos avotos jūru
pastāvēšanas datējums atšķiras):

Baltijas jūras reģionā turpinās Zemes garozas kustības pēc atbrīvošanās no ledus
laikmeta ledus segas smaguma. Jūras ziemeļu un centrālajā daļā notiek Zemes
garozas celšanās, bet dienvidu daļā — vāji izteikta grimšana. Rezultātā jūra
kļūst mazāka un seklāka. Visstraujākā Zemes garozas celšanās ir Somijas
piekrastē — Botnijas līča ziemeļu piekrastē, kur ik gadus tā paceļas par
aptuveni 8 mm.

Romas impērijas laikā romieši Baltijas jūru pazina kā Mare Suebicum jeb Mare
Sarmaticum. Vārda Suebicum sakne cēlusies no tagadējās Vācijas piekrastē
dzīvojošās svēvu cilts, kas vēlāk migrēja uz dienvidiem, uz tagadējo Švābiju.
Romiešu laikā Baltijas jūras baseins romiešiem piegādāja tādus resursus kā
zivis, dzintaru, darvu, apiņus, kažokādas. Polijas teritorijā ieguva sāli, bet
vēlāk viduslaikos Zviedrijas teritorijā sākās metālu rūdu ieguve.

Vikingu laikā senie skandināvi jūru sauca par "Austrumu ezeru" vai "Austrumu
jūru" (Austmarr, Eystra salt). Šajā laikā Skandināvijas vikingi ar pomerāniešiem
cīnījās par ietekmi Baltijas jūrā, gūstot virsroku. Vikingi izmantoja Baltijas,
Krievijas un Ukrainas upes kā tirdzniecības ceļus, sasniedzot Melno jūru un
tagadējās Krievijas dienvidu daļu.

Baltijas jūru aptverošās zemes bija vienas no pēdējām Eiropā, kur tika ieviesta
kristietība. Cīņai pret pagāniem Baltijas jūras austrumu krastā Romas pāvests
jau 12. gadsimta beigās izsludināja tā saukto Ziemeļu krusta karu. 12. gadsimtā
zviedri kristietībai pievērsa Somijas iedzīvotājus, 13. gadsimta sākumā dāņu un
vāciešu krustneši kristīja tagadējās Latvijas un Igaunijas iedzīvotājus. Vācu
ordenis ieguva īpaši lielu varu, iegūstot kontroli pār lielāko daļu Baltijas
jūras dienvidaustrumu piekrastes. Pēdējā Baltijas jūras baseina zeme, kas 15.
gadsimta sākumā pārgāja kristietībā, bija Žemaitija.

Pēc krusta karu beigām lielu ietekmi Baltijas jūras krastos ieguva Hanzas
savienība, kuras tirdzniecības kuģi kursēja pa Baltijas jūras tirdzniecības
ceļiem. Daudzas Baltijas jūras pilsētas kļuva par Hanzas savienības dalībniecēm,
tai skaitā arī Gdaņska, tagadējā Kaļiņingrada, Klaipēda, Lībeka, Rīga, Rostoka,
Ščecina, Tallina.

16. gadsimtā un 17. gadsimta sākumā par ietekmei Baltijas jūrā cīnījās Dānija,
Polija un Zviedrija. Rezultātā lielāko ietekmi ieguva Zviedrijas impērija, kas
kontrolēja gandrīz visu Baltijas jūras piekrasti.

18. gadsimtā par dominējošām varām Baltijas jūrā kļuva Krievija un Prūsija.
Krievijas imperators Pēteris I, izprotot Baltijas jūras lielo stratēģisko
nozīmi, ieguva piekļuvi jūrai Somu līča piekrastē un šeit nodibināja jauno
Krievijas galvaspilsētu Sanktpēterburgu. 18. gadsimta gaitā Krievija ieguva
kontroli pār lielu daļu Baltijas jūras austrumu piekrastes.

18. gadsimtā Baltijas jūrā ienāca aizvien vairāk citu valstu tirdzniecības kuģi,
jo īpaši — Lielbritānijas un Nīderlandes flotes. Baltijas jūras piekrastes zemes
apgādāja Rietumeiropu ar koksni, darvu, pakulām un apiņiem.

19. gadsimtā tūlīt pēc Krimas kara sākuma Francijas un Lielbritānijas valdības
nosūtīja uz Baltijas jūru savas kara flotes. Britu flotes ekspedīcijā piedalījās
44 karakuģi ar vairāk kā 2000 lielgabaliem un aptuveni 22 tūkstošiem jūrnieku,
bet frančiem bija 39 karakuģi. Ekspedīcijas uzdevums bija izolēt Krievijas kara
floti tās galvenajās karabāzēs Sveaborgā un Kronštatē, ka arī piesaistīt daļu no
Krievijas armijas Baltijas jūras krastos. Baltijas jūras krastus aizsargāja
apmēram 200 tūkstoši krievu karavīru un karaflote ar 44 karakuģiem, kas bija
sadalīta trīs divīzijās. 1854. gada jūnija un jūlijā britu un franču flote
nobloķēja Somu līci un augustā ieņēma Bormazundas cietoksni Ālandu salās. 1855.
gada augustā sabiedrotie uzbruka krievu garnizonam Sveaborgas (Suomenlinnas)
cietoksnī, bet nespēja to ieņemt. Uzbrukumi notika arī citiem Somijas piekrastes
(Hanko, Kotka) un Somu līča salu (Helgolandes un Kronštates) cietokšņiem.

Pēc Vācijas apvienošanās 1871. gadā Baltijas jūras dienvidu piekraste nonāca
Vācijas kontrolē.

Baltijas jūrā notika nozīmīgas Pirmā pasaules kara jūras kaujas. Pēc Pirmā
pasaules kara Baltijas jūras krastos lielā mērā izveidojās mūsdienu politiskās
robežas, tai skaitā izveidojās Somija un Baltijas valstis; pieeju jūrai ieguva
Polija.

Otrā pasaules kara sākumposmā ietekmi Baltijas jūras dienvidu un austrumu
piekrastē sadalīja Vācija un PSRS. Vācija ieguva kontroli pār dienvidu
piekrasti, savukārt PSRS — pār Baltijas valstīm. Kara gaitā Vācija ieņēma arī
Baltijas valstis un kontrolēja gandrīz visu Baltijas jūras dienvidu un austrumu
pierasti. 1945. gada laikā Baltijas jūrā tika nogremdēti daudzi kuģi ar bēgļiem.
Vistraģiskākā bija kuģa Wilhelm Gustloff nogremdēšana — šis vācu kuģis centās
evakuēt cilvēkus no Austrumprūsijas. Padomju zemūdene ar trim torpēdu
trāpījumiem kuģi 1945. gada 30. janvārī nogremdēja. Precīzs upuru skaits nav
zināms, bet tiek lēsts, ka gāja bojā 5300—9400 cilvēki, padarot to par iespējams
vistraģiskāko kuģniecības vēsturē zināmo katastrofu. Jūras gultnē atrodas ļoti
liels daudzums kara laikā nogrimušu kuģu un lidmašīnu.

Aukstā kara laikā Baltijas jūra bija robeža starp diviem naidīgiem valstu
blokiem. Pāri Baltijas jūrai no PSRS puses nereti notika bēgšanas mēģinājumi.
PSRS piekraste tika rūpīgi sargāta gan no spiegiem, gan varbūtējiem
pārbēdzējiem. Situācija mainījās pēc PSRS sabrukuma 1988.—1991. gados.

Arī no agrākās Vācijas Demokrātiskās Republikas pa Baltijas jūru bēga kopumā ap
5000 cilvēku, mērķi sasniedza ap 600.

1994. gadā Baltijas jūrā, ceļā no Tallinas uz Stokholmu nogrima Igaunijai
piederošais kuģis Estonia; bojā gāja 852 cilvēki.

2004. gadā Baltijas jūra gandrīz pilnībā kļuva par Eiropas Savienības iekšējo
jūru. Eiropas Savienībai nepieder tikai Krievijai piederīgie Kaļiņingradas
apgabals, Ļeņingradas apgabals un Sanktpēterburga.

Aptuveni ¼ daļa Baltijas jūras gultnes (ap 100 000 km²) ir bez augstākām
dzīvības formām. Tam par iemeslu ir tas, ka piegultnes ūdens slānis nesajaucas
ar augstāk esošajiem ūdens slāņiem un tajā nav skābekļa. Šajā daļā anaerobos
apstākļos dzīvo tikai mikroorganismi.

Kopš pāri Dānijas šaurumiem uzcelti Lielā Belta tilts 1997. gadā un Ēresuna
tilts 1999. gadā, Baltijas jūrā var iekļūt tikai vidēja lieluma kuģi. Tomēr
Baltijas jūra kalpo par galveno Krievijā un tai piegulošajās valstīs iegūtās
naftas transporta ceļu. Baltijas jūrai raksturīgs liels skaits nelielu naftas
noplūžu, kas pakāpeniski degradē jūras ekosistēmu.

Baltijas jūras piekrastē daudzviet atrodas populāri kūrorti un atpūtas vietas.
Baltijas jūras popularitāti nosaka lielais iedzīvotāju blīvums reģionā,
mērenais, vasarā patīkamais klimats un politiskā stabilitāte. Pie populārākajiem
kūrortiem pieder ziemeļaustrumu Vācijas kūrorti, Sopota Polijā, Palanga Lietuvā,
Jūrmala Latvijā un Pērnava Igaunijā. Tūrisms reģionā klimata dēļ ir krasi
sezonāls: ļoti liels tūristu un atpūtnieku skaits ir jūlijā un augustā, savukārt
ziemā kūrortos tikpat kā nav viesu.



https://lv.wikipedia.org/wiki/Isl%C4%81ms

Islāms (arābu: الإسلام, IPA: [al isla:m]) ir monoteistiska reliģija un
dzīvesveids, kura 7. gadsimtā radās Arābijas pussalā. Islāmticīgie vairākumā ir
Tuvajos Austrumos, Ziemeļāfrikā, Rietumāfrikas valstu, Vidusāzijā, un
Dienvidaustrumāzijā. Indijas subkontinentā islāmticīgie ir vairākums Pakistānā
un Bangladešā un ir liela minoritāte Indijā. Aptuveni 31% musulmaņu dzīvo
Indijas subkontinentā, 20% dzīvo arābu valstīs, bet 13% dzīvo Indonēzijā. Lielas
musulmaņu kopienas atrodas arī Ķīnā, Austrumāfrikā un Krievijā. Vairākās Eiropas
valstīs islāms ir otra lielākā reliģija, piemēram, Francijā (vislielākā
musulmaņu kopiena Eiropā) un Apvienotajā Karalistē.

Korāns apgalvo, ka islāms nesākās ar Muhamedam atklāto vēsti 7. gadsimtā, bet ar
Ādamu. No Ādama līdz Muhameda bijuši citi pravieši, kuri ir pieminēti Korānā
(kā, piemēram, Noass, Ābrahāms, Mozus, Dāvids, Jēzus, un citi pravieši). Tā
islāmā skata "vispārīgo islāmu", kurā ietilpst visu Dieva praviešu vēsts un
"konkrēto (vai specifisko) islāmu", par kuru sauc tieši pravieša Muhameda mācīto
islāmu ar tā atšķirībām pielūgsmes praksēs no iepriekšējo Dieva praviešu
mācībām. Konkrētais islāms balstās uz Korānu - atklāsmi svēto rakstu veidā un
paša pravieša Muhameda paskaidrojumu, kā pareizi saprast Korānu. Paskaidrojums
ir Muhameda norādījumi sakot vai noklusējot, darot vai nedarot formā - Sunna.
Arābu valodā vārds islām nozīmē pakļaušanos, jeb padošanos, apzīmējot ticības
pamata vērtību – pilnīgu padošanos Dievam. Arābu valodā Dievu sauc par Allāhu
(الله; [alːaːh]). Šādi Dievu sauc arī arābu kristieši. Šo vārdu paralēli
vietējam vārdam (ja tāds ir) lieto arī visas musulmaņu tautas. Par musulmaņiem
tiek saukti islāma sekotāji un tas nozīmē "tāds, kurš ir padevies [Dievam]". Pēc
sekotāju skaita islāms ir otra lielākā reliģija pasaulē (lielāka ir vienīgi
kristietība). Tiek lēsts, ka musulmaņu kopējais skaits ir no 1,2 līdz 1,57
miljardiem. No nemusulmaņu viedokļa islāms ir viena no Ābrama reliģijām. No
islāmticīgo viedokļa, tikai islāms (arābiski - "padevība Dievam") ir Ābrama
reliģija, bet ne kristietība vai jūdaisms, kuri tiek skatīti kā sagrozīti
atvasinājumi no Dieva atklāsmēm un iepriekšējo praviešu skaidrojumiem. Visi
iepriekšējie Dieva sūtītie zināmie un nezināmie Svētie raksti laika gaitā
cietuši no tahrīf (bojāšanās). Allāhs nesargāja tās iepriekšējās vēstis no
patvaļīgām cilvēku veiktajām izmaiņām, jo tās bija paredzētas tikai noteiktai
tautai, ciltij, reģionam, pilsētai vai laika posmam. Rakstu saglabāšana bija
uzticēta cilvēkiem, kuri sagrozīja tekstus. Savukārt Muhameds tiek izvēlēts kā
pēdējais vēstnesis ("Vēstnešu zīmogs") un viņam tiek dota universāla vēsts visai
cilvēcei līdz pat Tiesas Dienai. Muhameda islāms no iepriekšējo praviešu
islāmiem neatšķiras ticības uzskatos, bet gan tikai reliģiskajos un sociālajos
likumos (Šariātā).

Lai gan jau drīz pēc Muhameda un viņa skolnieku nāves islāma likumi tika aizvien
plašāk ignorēti, tomēr daļa no tiem reģionāli tika ievēroti. Tā islāms būdams
"dīn" (reliģija, kas nosaka dzīvesveidu) ietekmēja dažādas dzīves jomas,
ieskaitot kultūru un mākslu, radot unikālus mākslas paņēmienus un stilus.
Islāmticīgo sabiedrības un valstis bija attīstītākās un vadošās zinātnē tā
sauktajā "Islāma zelta laikmetā" no 8. līdz 13. gadsimtam.

Muhameda islāma pirmsākumi ir meklējami Arābijā. Arābija bija nabadzīgs,
tuksnešains reģions ar nelielām oāzēm, tāpēc to romieši un persieši vērtēja kā
iekarošanas un pārvaldīšanas neizdevīgu.[nepieciešama atsauce] Izņemot Jemenu,
kuru periodiski kā vasaļvalsti pārvaldīja Persija vai Etiopija. 6. gadsimta
beigās, kad caur Arābiju gāja cauri tirdzniecības ceļš no Jemenas uz Bizantiju,
palielinājās ekonomiskais nozīmīgums un turīgums oāzēm karavānu maršrutā. Šajā
maršrutā bija Meka, kurā 570. vai 571. gadā kureišu (arābu: قريش, Qureiš) cilts
tirgotāju ģimenē dzima Muhameds. Saskaņā ar islāmu, 40 gadu vecumā Muhameds
saņēma no Dieva pirmo atklāsmi, kuru tam sniedza erceņģelis Gabriels. Nākamajos
23 dzīves gados Muhameds saņēma erceņģeļa sniegtās atklāsmes. Tās bija āju (آية)
(arābiski - "zīme" vai "brīnums") "vārsmu" formā. Atklāsmes teksts varēja būt
garš vai pat tikai dažas rindiņas. Ājas ir apkopotas sūrās (سورة‎) un viss kopā
Korānā atbilstoši Muhameda norādījumiem.

Islāma mācība jau no paša sākuma bija universāla.[nepieciešama atsauce] Tā
vienlīdz vērsās pie visām tautām, nācijām, abiem dzimumiem. Viens no galvenajiem
islāma pamatpostulātiem ir, ka visi musulmaņi ir brāļi un māsas. Muhameda dzīves
laikā islāms nosodīja valdošās elites privilēģijas, sievietes apspiešanu, cilšu
asinsatriebības tradīcijas. Viņa aicinājumi ievērot ekonomisko, sociālo un
politisko godīgumu, būt žēlsirdīgiem un veikt labdarību, bija kaitinoši vietējai
elitei un apkārtējās valstīs pastāvošajai iekārtai.

Tiešs Muhameda vēsts izaicinājums bija saukšana pie Islāma monoteisma (Tauhīd
توحيد). Tā laika arābi ticēja Dieva esamībai. Tomēr Muhameds sauca viņus pie
monoteisma, nevis vienkārši ticības Dievam. Vietējie pagāni (Meka, Medīna un
pārējā Arābija), jūdaisti (Medīna un Jemena), kristieši (Jemena) atzina
monoteismu Dieva Kundzībā (Tauhīd ar-Rububījja) - to, ka Dievs ir visas radības
Radītājs, Pārvaldītājs un Aprūpētājs.. Tomēr, gan pagāni, gan jūdaisti, gan
kristieši neatzina divas nākamās monoteisma kategorijas - 1) Monoteismu Dieva
vārdos un atribūtos (Tauhīd al-Asma vas-Sifāt) un 2) Monoteismu Pielūgsmē un
Paklausībā (Tauhīd al-Ibāda). Monoteisms Dieva vārdos un atribūtos nozīmēja
nepiedēvēt Radītājam radības īpašības un atribūtus, bet Muhameda noliedzēji
atteicās to atzīt. Piemēram, jūdaisti un kristieši turējās pie viedokļa, ka
Dievs pēc 6 radīšanas dienām bija noguris un septītajā dienā atpūtās. Islāmā to
redz kā radības īpašību (trūkumu) piedēvēšanu Dievam. Islāma monoteismā Dievs ir
viens pats savās īpašībās un vārdos. Radības īpašības ir citādas nekā Radītāja,
Kurš ir brīvs no trūkumiem.

Otrs šīs monoteisma kategorijas aspekts ir tas, ka par paklausības objektu
jāatzīst tikai Dievu. Tas nozīmē, ka Dievs ir vienīgais, kurš nosaka atļauto un
aizliegto. Tas nozīmē, ka vietējā vara un cilvēki individuāli savās dzīvēs,
nevar noteikt, kas ir atļauts un kas ir aizliegts. Viņiem ir jāņem par atļauto
un aizliegto atbilstoši Dieva norādījumiem atklāsmē. Šādi monoteismā tiek
atzīts, ka Dievs ir vienīgais likumdevējs un ka nekas nav pielūgsmes un
paklausības vērts kā vien Dievs. Tā kā elite izdomāja likumus savām vajadzībām,
tad viņi nevēlējās, ka Dievs iejauktos ar Saviem likumiem viņu dzīvēs un
noteiktu kā jādzīvo viņiem un sabiedrībai kopumā. Līdzīgi individuālā līmenī,
cilvēkiem ir vēlme domāt par sevi, ka viņi ir lieliski cilvēki, kuri nepārkāpj
aizliegto. Tā kā aizliegto nereti ir grūti nepārkāpt, tad tā vietā lai censtos
nepārkāpt, viņi sāk izdomāt citas aizliegtā un atļautā robežas. Muhameda
sludinātajā monoteismā šāda prakse tika nosodīta kā sevis pielūgšana un
paklausība, jo pielūgsmei un paklausībai ir jābūt pret Dievu. Muhameds norādīja,
ka arī kristieši un jūdaisti šādā veidā pielūdz savus garīdzniekus, jo tie
viņiem atļauj to, ko Dievs ir aizliedzis, un aizliedz to, ko Dievs ir atļāvis.
Kā vienu no piemēriem, Muhameds norādīja uz mūkiem, kuriem ir celebāts un citi
dzīves aizliegumi, lai gan Dievs neko tādu nav aizliedzis. Šo aizliegumu ir
izdomājuši cilvēki, un tie, kuri paklausa pretēji Dievam, ir pārkāpuši
monoteismu un šādi pielūdz līdztekus Dievam aizliegumu izdomātājus.

Tā bija īsta revolūcija un monoteisma atjaunotne plašas sabiedrības uzskatos un
apziņā, bet sākotnēji Muhamedu noraidīja, jo vairākumam nāktos pilnībā mainīt
savu dzīvi, vērtības un dažkārt pat ienākumu avotu. Elite bija apjukusi un
dusmīga uz Muhamedu. Muhameds bija zināms kā viens no uzticamākajiem un
cienījamākajiem tās sabiedrības locekļiem. Viņš bija zināms kā nekad melos
nepieķerts, bet vienlaikus ar iesauku "al-amīn"
("uzticamais")[nepieciešama atsauce] apveltītā pravieša mācīto monoteismu dažādu
iemeslu dēļ bija grūti pieņemt. Vēlāk, absolūtajam vairākumam pagānu pieņemot
islāmu, viņi stāstīja par saviem iemesliem, kāpēc viņi nepieņēma islāmu uzreiz.
Pagāniem traucēja paražas, ekonomiskā atkarība no Muhameda nosodītiem avotiem,
nespēja atzīt, ka viņu tēvi un vectēvi ir dzīvojuši kļūdaini, kā arī individuālā
nevēlēšanās mainīties un upurēties lai atzītu Dieva aizliegtā un atļautā
robežas. Lielākai daļai ebreju traucēja nacionālisms, jo, lai gan viņi gaidīja
parādāmies jaunu Dieva pravieti šajā reģionā, viņi domāja, ka jaunais pravietis
būs ebrejs un nevis arābs. Islāmam pamazām izplatoties, pagāni un ebreji uzsāka
dažādas nerezultatīvas kampaņas islāma ticīgo izkaušanai un Muhameda
nogalināšanai. Noslēdzot Hudeibijas pamieru, miera apstākļos islāms izplatījās
visā Arābijas pussalā un Mekas pagāni padevās bez kaujas.

Pielūgsme ir visaptverošs termins tam, kas Dievam tīkams cilvēka iekšējā un
ārējā teiktajā un darītajā.

Pielūgsme ir vārds, kas aptver visu ko mīl Allāhs un ar ko Viņš ir apmierināts,
no vārdiem un darbiem, atklātiem vai paslēptiem (redzamiem vai neredzamiem).

Pielūgsme ir viss, kas (mums) tika pavēlēts (no Allāha), bez vērtēšanas, vai to
pieņem mūsu prāts, un vai tas atbilst konkrētas vietas un laika
tradīcijām.[nepieciešama atsauce]

Šādi dzīvošana atbilstoši tam kādam cilvēku dzīvesveidam ir iecerējis un
novēlējis viņu Radītājs, arī ir dzīves piepildījums un iemesls. Korānā 51:56 ir
teikts: "Es neradīju džinus un cilvēkus, izņemot lai viņi veiktu ibādu
(pielūgsmi, paklausību un kalpošanu) Man (vienam pašam)!" Tāpat islāmā ir
paskaidrots, ka Dievam nevajag šo pielūgsmi, jo Dievs ir pilnīgs un brīvs no
jebkurām vajadzībām. Šis pielūgsmes dzīvesveids ir nepieciešams pašiem
cilvēkiem, jo viņi ir radīti šādam dzīvesveidam un tas viņiem ir piemērotākais.
Ja viņi nekaplo Radītājam, tad viņi kalpo radībai, piemēram, pašu ego un tā
iegribām. Islāms ir pielūgsme, un tam ir 5 pīlāri, bet tie nav vienīgie punkti.
Cita obligātā prakse ir labā pavēlēšana un nosodāmā aizliegšana, pūles Dieva
ceļā (džihāds), Dieva slavēšana un piesaukšana.

Islāma piecos pīlāros (arābu: أركان الإسلام) ir izteikti musulmaņu galvenie
reliģiskie pienākumi.

Par islāma monoteismu ir izskaidrots augstāk sadaļā "Islāma būtība". Islāmā tic
vienam Dievam (arābu valodā: ﷲ [alla:h]), Kurš ir visa Radītājs, Uzturētājs un
Pārvaldītājs. Neviens cits nepārvalda radību kā vien Dievs. Radītājs ir citāds
nekā radība (piemēram, islāmā ir sveša doma, ka Dievs līdzinās Ādamam), Viņš
stāv tālu prom no radības trūkumiem. Dievs ir aiz septītajām debesīm. Islāmā ar
visas septiņas debesis nenozīmē mūsu planētas atmosfēru. No aprakstiem Korānā un
hadīsos ir viedoklis, ka pirmo debešu robeža varētu būt kaut kur Visumā vai arī
Visuma robežā. Dievs ir vienīgais atļautā un aizliegtā noteicējs, un šī
monoteisma daļa nozīmē, ka vienīgie leģitīmie likumi ir Dieva noteiktie.
(Satiksmes noteikumi, pārtikas ražošanas regulas ir atļautas kā vispārējo Dieva
norādījumu īstenošana.)[nepieciešama atsauce] Dievs ir vienīgais radības
Radītājs, tāpēc Dievam ir tiesības noteikt kā šai radībai dzīvot.

Dievam ir daudz vārdu, daļa ir atklāta Dieva Grāmatā. Pretēji pārpratumam,
islāmā neapgalvo, ka Dievam ir tikai 99 vārdi. "Allāh" ir viens no Dieva
vārdiem.

Islāmā eņģeļi ir Dievam bezierunu paklausīgas būtnes, kuras bez ierunām izpilda
Dieva pavēles. Islāmā Sātans nav "kritušais eņģelis", bet gan no džiniem
(gariem), cilvēkiem paralēli dzīvojošām būtnēm, kurām tāpat kā cilvēkiem ir
izvēles brīvība paklausīt vai nepaklausīt Dievam. Džini ir mums neredzami,
izņemot kad Dievam nepaklausīgi džini pārkāpj šo robežu un veic dažādas
paranormālas parādības, spoku parādības.

Cilvēces gaitā Dievs ir sūtījis cilvēcei Tekstus kā vadību. Slavenākās no tām ir
Mozus Tora, Dāvida Psalmi, Jēzus Evaņģēlijs un Korāns. Atšķirībā no Korānā,
pārējie nav saglabājušies, bet gan ir nozaudēti un sagrozīti. Tāpēc islāmticīgie
tic visām zināmajām un nezināmajām grāmatām to oriģinālajā saturā, un noraida to
mūsdienu sagrozītās versijas. Tikai Korāns esot saglabāts līdz mūsdienam
oriģinālā stāvoklī.

Islāmā tic visiem Dieva praviešiem un viņu vēstij. Islāma skatījumā Dievs
cilvēces gaitā ir sūtījis milzīgu skaitu praviešu, kuri visi aicināja uz
padevību Dievam (arābiski "islām") un ticību Dievam īstā monoteismā. Islāma
avotos ir minēti aptuveni 25 Tuvo Austrumu Dieva pravieši, bet ir apgalvots, ka
tādu ir bijis milzīgs skaits viscauri pasaulei. Jēzus ir skatīts kā pēdējais
ebreju pravietis ebreju praviešu garajā sarakstā. Tā kā ebreji noliedza
praviešus (un mēģināja nogalināt Jēzu), sagrozīja viņiem uzticētos rakstus, tad
ebrejiem tika noņemts viņu īpašais statuss.[nepieciešama atsauce] Pēdējais Dieva
pravietis ir izvēlēts nākt no arābiem, otra Ābrahāma dēla Išamaēla pēctečiem.
Atšķirībā no visiem pārējiem praviešiem, Muhameds ir pravietis visai cilvēcei
līdz pat Pasaules galam. Visi pravieši sludināja vienus un tos pašus ticības
uzskatus, bet reliģiskās prakses un sociālie likumi (Šariāts) varēja atšķirties,
jo bija piemēroti attiecīgās tautas vai reģiona apstākļiem un laikam. Dievs
sūtīja praviešus, lai tie ietu pie cilvēkiem un aicinātu viņus uz padevību
Dievam (arābiski "islām") un ticību Dievam monoteismā. Viņi arī parādīja vēsti
sīkumos un paskaidroja kā pareizi saprast ticības uzskatus un Dieva sūtītos
rakstus.

Šis ticības punkts ietver ticību kapa dzīvei, kad standarta gadījumā cilvēkam
būs kapa dzīve stap viņa nomiršanu un Tiesas Dienas pienākšanu. Kapa dzīve tiek
pavadīta labos sapņos vai briesmīgos murgos. Pirms Tiesas Dienas, būs Pasaules
Gals, kurš iesāksies Dievam pilnībā izmainot šo planētu un liekot nomirt visiem
tajā laikā esošajiem (un ļoti pārbijušajiem) cilvēkiem, kuri tajā laikā būs
neticīgi un smagi grēcinieki. Pēc tam, kad visi būs nomiruši, tad Dievs
augšāmcels visus jebkad dzīvojošos cilvēkus un tiesās viņus atbilstoši viņu
ticības uzskatiem, labajiem un sliktajiem darbiem, grēkiem un grēku nožēlai.
Neticēt Dievam monoteismā ir grēks pret Dievu, un ir vērtēts kā lielākais grēks.

Pēc Tiesas Dienas daļa cilvēku būs Paradīzē, bet daļa Ellē. Tie, kuriem bija
pareizie ticības uzskati, bet viņi bija šausmīgi grēkotāji un Dievs izlēma
viņiem nepiedot uzreiz viņu grēkus, viņi pavadīs kādu laiku Ellē. Tie, kuri
noliedza un atsacījās no ticības Dievam monoteismā, tie būs Ellē mūžīgi. Ellē ir
briesmīga. Savukārt Paradīze ir brīnišķīga. Tās kvalitāte ir tik pāri cilvēkiem
zināmajai radībai, ka viss ko cilvēki var iedomāties par Paradīzi būs kļūdaini.
Kurānā un hadīsos ir Paradīzes apraksti, bet kļūdaini ir vizualizēt Paradīzē
esošo, jo tas ir pāri cilvēku pieredzei. Paradīzes iemītnieki būs attīrīti no
negācijām. Priekš augšāmceltajiem cilvēkiem būs radīts citāds ķermenis, tas būs
lielāks un jūtīgāks. Paradīzes iemītnieki būs skaisti un bez daudziem tagadējā
ķermeņa trūkumiem.

Šis ir viens no dažiem Islāma teoloģiskiem konceptiem, kuru saprast nav viegli.
Tas nozīmē, ka Dievs nolemj realitāti. Dievs zina visu kas bijis, kas ir, kas
būs, un kas varētu būt, bet nebūs. Dievs nosaka kā piepildās realitāte, bet
vienlaikus cilvēkiem ir dota brīvā izvēle. Tas nozīmē, ka cilvēki savos nodomos
brīvi izvēlamies un par to arī atbildēsim. Savukārt, vai cilvēku nodomi
piepildīsies realitātē - to nenosaka attiecīgais nodoma veicējs, bet gan
Dievs.[nepieciešama atsauce]

Bez šiem 6 ticības pamatuzskatiem ir vairāki citi ticības uzskati, piemēram,
ticība džinu pastāvēšanai. Atbilstoši islāmam, džini ir paralēli dzīvojošas,
neredzamas būtnes ar citām fiziskām īpašībām un ar brīvu izvēli tāpat kā
cilvēkiem, tāpēc tie var būt gan ticīgi, gan neticīgi. Pasaka par burvju lampu
neatspoguļo islāma ticības uzskatus par džiniem. Tā pat nav arābu, bet gan
ķīniešu pasaka, kura pārstāstīta arābu vidē. Atbilstoši islāmam, Sātans ir no
džiniem un nevis no eņģeļiem, kuri ir Dievam bezierunu paklausīgas būtnes. Džini
var arī iemiesoties cilvēkos, kas ir plaši zināms fenomens. Tas ir aprakstīts
arī Bībelē, piemēram, Jēzus Bībelē ir aprakstīts kā nelabo garu izdzinējs no
kāda cilvēka.

40 gadu vecumā Mekas tirgonis Muhameds saņēma pirmo atklāsmi, kura pavēlēja
viņam saukt cilvēkus uz monoteismu. Nākamo 13 gadu laikā viņš pavadīja saucot uz
islāmu Mekas un tuvāko reģionu iedzīvotājus. Lēnām pieaugot islāmticīgo skaitam,
Mekas pagānu elite sāka aizvien nežēlīgāk vērsties pret Muhameda vēsts
atzinējiem spīdzinot, nogalinot vai ekonomiski boikotējot viņus. Pamazām
Muhameda sekotāji aizbēga uz Etiopiju vai Medīnu. 13-tajā sludināšanas gadā arī
Muhameds aizbēga no Mekas, kad viņu mēģināja nogalināt. Nākamos 10 gadus viņš
pavadīja Medīnā. Islāmam turpinoties izplatīties, Mekas pagāni kopā ar Medīnas
ebreju atbalstu vairākkārt rīkoja karagājienus ar mērķi izkaut islāmticīgos un
nogalināt Muhamedu. Tomēr tas neizdevās un tika noslēgts Hudeibijas pamiers.
Pamiera laikā islāms strauji izplatījās un Mekas pagāni padevās bez kaujas.

Vēl Muhamedam dzīvam esot, Bizantijas un Persijas valdnieki bažīgi vēroja
Arābijas pussalas arābu cilšu apvienošanos valstī. Bizantija izlēma iebrukt un,
nogalinot Muhamedu un viņa sekotājus, pārtraukt šo
procesu.[nepieciešama atsauce] Tikmēr Persija nogalināja islāmticīgo vēstniekus
šādā veidā piesakot karu. Muhamedam 62 gadu vecumā nomirstot, daļa tikko islāmu
pieņēmušās arābu ciltis ārpus Mekas un Medīnas atteicās no islāma un pirmais
kalifs, Muhameda tuvākais draugs, Abū Bekrs, pavadīja lielu daļu savas
valdīšanas divus gadus karojot ar viņiem un ar tā laika lielvalstīm Bizantiju un
Persiju. Pēc Abū Bekra sāka valdīt cits Muhameda tuvs draugs Umars, kura laikā
islāmticīgo arābu armijas iekaroja no Bizantijas Sīriju, Palestīnu, Ēģipti, un
Irāku un Persiju no Persijas. Pēc viņa valdīja Usmāns, kuru nogalināja
nemiernieki. Sarežģītos apstākļos pie varas nonākušais Alī pavadīja savu
valdīšanas laiku nemiernieku pārņemtā valstī. Galu galā, havāridžu sekta
nogalināja Alī, bet viņiem neizdevās nogalināt otru pretendentu uz varu Muāviju.
Muāvija bija iepriekšējā kalifa Usmāna radinieks, kurš pārvaldīja Sīriju. Viņš
pārmeta Alī, ka viņš nav notiesājis Usmāna slepkavas, ignorējot Alī sarežģīto
situāciju.[nepieciešama atsauce] Muāvija uzsāka vairāk kā 100 gadus valdošo
Umaijīdu dinanstiju, kuras laikā tika iekarota pārējā Ziemeļāfrika, daļa
Spānijas, Kaukāza, Vidusāzijas, Afganistānas un Pakistānas. Protestējot pret
dažādām netaisnībām, pie varas nonāca Abbasīdu dinastija, bet Umaijīdu dinastija
turpināja pārvaldīt Spāniju. Abbasīdu dinastijas laikā kalifāts pamazām sabruka,
līdz 1258. gadā mongoļi nogalināja pēdējo kalifu, kurš gan bija nekas vairāk kā
simboliska figūra.

Vēlāk islāma militāru ekspansiju veica turki, jo sevišķi Otomāņu impērija,
dažādas dinastijas, kuras iebruka Indijā. Tomēr lielākā daļa teritoriju kļuva
par islāmticīgo apdzīvotām nemilitāras ekspansijas rezultātā. Tā bija ar Volgas
Bulgāriju, Zelta Ordu (pārējiem Krievijas tatāriem), Indonēziju un Malaiziju,
Dienvidfilipīnām, Dienvidindiju, Rietumāfriku, Centrālāfriku un Austrumāfriku,
kur islāms izplatījās jo iedzīvotāji un valdnieki saskārās ar islāmticīgu
tirgotāju vai misionāru sludināšanu. Tas, ka viduslaiku Eiropas baznīcas
apgalojums, ka islāms ir izplatīts to uzspiežot iekarotajās teritorijās,
mūsdienās ir vispāratzīts par kļūdainu un ačgārnu.[nepieciešama atsauce]

Mūsdienās islāms ir visstraujāk augošā lielā reliģija pasaulē. Lai gan islāmu
masveidā pieņem Centrālajā un Rietumāfrikā, tomēr lielākoties tas ir
izskaidrojams ar augsto dzimstību valstīs, kur galvenā reliģija ir islāms. Tas
uztrauc citu reliģiju piekritējus un ateistus. Piemēram, Vācijā gandrīz trīs
ceturtdaļas ir satrauktas par islāma izplatību valstī.

Divi galvenie islāma virzieni ir sunnītisms (87-90%) un šiītisms. Šiītisms
(arābiski šīa - atzars) izveidojās no uzskata, ka valdniekam pēc Muhameda jābūt
dinastiju veida un valdniekam jābūt znotam Alī un nevis Muhameda tuvākajam
draugam un islāmticīgo kopienas izvēlētajam Abū Bekram. Taču lielākais konflikts
nav par to, kuram ir jābūt valdniekam pēc Muhameda, jo sunnīti atzīst Alī kā
vienu no visu laiku labākajiem musulmaņiem un viņš arī bija vēlāk valdnieks.
Problēma ir tajā, ka tā kā ir skaidri redzams, ka absolūtais vairākums Muhameda
skolnieku sadarbojās ar (valdniekiem starp Muhamedu un Alī) Abū Bekru, Umaru un
Usmānu, tāpēc šiīti pasludināja viņus (arī Muhameda sievas) par nodevējiem un
atkritušiem no islāma. Tas sunnītu skatījumā ir milzīgs aizvainojums un runā
pretēji tam, ka Dievs Korānā (9:100) saka par Muhameda skolniekiem, ka ir
apmierināts ar viņiem. Tāpat vēl lielāku problēmu rada šiītu imāmāta koncepts,
kurā šiīti Muhameda pēctečiem ar Imāma statusu piedēvē tādas īpašībās kā,
piemēram, pilnīgu nekļūdību, absolūtas zināšanas, varu pār katru radības atomu.
Sunnīti to redz kā skaidru monoteisma pārkāpumu, jo tās ir Dieva īpašības. Tā
šiīti redz pirmsākuma sunnītus kā tipisku, galveno masu, kura ir pārdevusi
islāmu un taisnīgumu (samierinoties ar Muāviju pie varas), un izdomātājus par
Muhameda dzīvi, un kā stipri ietekmētus no ebreju avotiem (viens no Muhameda
dzīves atgadījumu lielākajiem informētājiem ir islāmticīgs ebrejs Abū Hureira).
Bet sevi redz kā par taisnību iestājošos cīnītājus, kuri būdami mazākumā
nepārdodas varai un aizstāv Muhameda pēctečus un viņu tiesības uz varu. Savukārt
sunnīti redz pirmsākuma šiītus kā konspirāciju teoriju izdomātājus, meļus,
tādus, kuri ir pārkāpuši monoteismu un ir izdomājuši visdažādākās pasakas un
melus par Muhamedu, viņa skolniekiem, sievām, znotu Alī un mazdēliem Hasanu un
Huseinu. Sevi sunnīti redz kā pravieša Islāmam piederīgos - "ahl sunna
wal-džamāt" (pravieša prakses un viņa grupas ļaudis), kuri ir islāma nesēji, bet
šiītisms nemaz nav islāms. Sunnīti šiītus vērtē individuāli atkarībā kam viņi
tic, - ja indivīds tic šiītismam zinot tā ticības uzskatus, tad nav
islāmticīgais, bet, ja nezina šiītismu, tad var būt deviants
islāmticīgais.[nepieciešama atsauce] Zaidi šiītu (Jemena) Imamāta koncepts
atšķirās no šiītu divpadsmitnieku (Irāna, Irāka, Libāna) koncepta un ir daudz
tuvāks sunnītismam. Tāpēc starp sunnītiem un zaidistiem ir mazāks konflikts nekā
ar šiītiem divpadsmitniekiem vai šiītu sektām (piemēram, alavītiem), kuras ir
vēl tālāk un konfliktējošāk ar sunnītisma ticības
uzskatiem.[nepieciešama atsauce]Sūfismā ir mistiskas tradīcijas, ko Muhameds
šķiet nepraktizēja. Sūfisti tiek kritizēti kā reliģisko jaunievedumu veicēji,
bet sūfiji kritizē reliģiskā jaunieveduma konceptu kā tādu. Reliģiskie
jaunievedumi tiek noliegti sunnītisma islāmā, jo ir ājas Korānā un hadīsi, kuri
vēršas pret reliģiskajiem jaunievedumiem.[nepieciešama atsauce] Daļa sūfiju
godina mirušos - "svētos" un tiek kritizēti par
politeismu.[nepieciešama atsauce] Tieši šī bija viena no Mekas pagānu politeisma
praksēm pret kuru vērsās Muhameds.[nepieciešama atsauce]



https://lv.wikipedia.org/wiki/Zviedrija

Zviedrija (zviedru: Sverige), oficiāli Zviedrijas Karaliste (Konungariket
Sverige), ir valsts Ziemeļeiropā, kura atrodas Skandināvijas pussalas austrumu
un dienvidu daļā. Ziemeļos un rietumos robežojas ar Norvēģiju, ziemeļaustrumos
ar Somiju, dienvidos un austrumos atrodas Baltijas jūra, austrumos — Botnijas
līcis. Dienvidos to ar Dāniju savieno Ēresunda tilts. Zviedrijai pieder divas
lielas salas Baltijas jūrā — Gotlande un Ēlande.

Zviedrijas platība ir gandrīz 450 000 km², tādējādi tā ir trešā lielākā valsts
Eiropas Savienībā pēc platības. Zviedrijā dzīvo vairāk nekā 9,2 miljoni
iedzīvotāju. Valstī ir zems iedzīvotāju blīvums, tas ir, 20 cilvēki uz km².
Valsts dienvidu pusē blīvums ir daudz augstāks nekā ziemeļos. Aptuveni 85%
iedzīvotāju dzīvo pilsētās, un ir paredzams, ka šis procents turpinās augt
urbanizācijas dēļ. Zviedrijas galvaspilsēta ir Stokholma, kura vienlaicīgi ir
arī lielākā pilsēta valstī. Nākamās lielākās pilsētas ir Gēteborga un Malme.

Zviedrijā ir konstitucionāla monarhija ar parlamentāru valdības sistēmu.
Zviedrija ir augsti attīstīta viennacionāla valsts. Pēc tautas attīstības
indeksa Zviedrija ir septītā labākā valsts pasaulē. Zviedrija Eiropas Savienībā
ir kopš 1995. gada 1. janvāra. Tā ir arī OECD dalībvalsts. Zviedrija ir vienīgā
valsts pasaulē, kur zīmju valoda ir oficiāla valsts valoda.

Zviedrija kā neatkarīga un apvienota valsts radās tikai pēc viduslaiku beigām
16. gadsimtā. 17. gadsimtā tā ievērojami paplašināja savas teritorijas,
izveidojot Zviedrijas impēriju. Lielākā daļa no iekarotajām teritorijām ārpus
Skandināvijas pussalas tika zaudētas 18. un 19. gadsimtā. 1809. gadā austrumu
daļu, kur mūsdienās atrodas Somija, okupēja Krievijas impērija. Pēdējais karš,
kurā zviedri tieši iesaistījās, notika 1814. gadā, kad tā karoja ar Norvēģiju.
Kopš tā laika zviedri cenšas ieturēt neitrālu un miermīlīgu nostāju jebkurā
karadarbībā.

Zviedrija ir valsts Ziemeļeiropā, precīzāk, Skandināvijas pussalas austrumu un
dienvidu daļā. Zviedrijas platība ir 449 964 km², tādēļ pēc platības Zviedrija
ir piektā lielākā valsts Eiropā. Rietumos Zviedrija robežojas ar Norvēģiju
(robežas garums 1 619 km), ziemeļaustrumos ar Somiju (614 km), bet austrumos un
dienvidos to apskalo Baltijas jūra un Botnijas līcis. Zviedriju no Dānijas
dienvidos šķir Skageraks, Kategats un Ēresunds.

Neskatoties uz to, ka Zviedrija atrodas ziemeļos, tajā valda mērēnās joslas
klimats, galvenokārt, pateicoties Golfa straumei. Klimatu ietekmē arī Atlantijas
okeāna tuvums.

Zviedrijā ir konstitucionāla monarhija, taču karalis pilda vienīgi
reprezentatīvu lomu. Likumdevēja vara pieder vienpalātas parlamentam- Riksdagam
ar 349 deputātiem. Vēlēšanas notiek reizi četros gados.

Pēc 2015. gada tautas skaitīšanas datiem Zviedrijā bija 9 658 301 iedzīvotājs.
2012. gadā 1,9 miljoni (20,1%) Zviedrijas iedzīvotāju bija ārzemju izcelsmes
(dzimuši ārvalstīs vai arī abi vecāki dzimuši ārvalstīs). 2,38% Zviedrijas
iedzīvotāju bija Somijas izcelsmes, 2,06% bijušās Dienvidslāvijas, 1,74% —
Irākas, 0,91% — Polijas un 0,84% — Irānas.

2012. gadā 67,5% Zviedrijas iedzīvotāju bija luterāņi, 2% ir katoļi, bet 5%-
musulmaņi.

Oficiālā valoda Zviedrijā ir zviedru valoda. Tā ir indoeiropiešu valodu saimes
ģermāņu valodu grupas valoda. Tā ir oficiālā valoda Zviedrijā un Somijā (līdzās
somu valodai).

Zviedrijā ir atzītas piecas oficiālās mazākumtautību valodas — somu, sāmu, romu,
jidišs un meankieli (somu valodas dialekts).

Zviedrija pazīstama ar saviem liberālajiem sabiedriskajiem uzskatiem un
sociāldemokrātu labklājības valsts modeli. Pazīstamākie šīs valsts zīmoli ir
IKEA, Volvo, Ericsson, Absolut Vodka.

Zviedrijā vispopulārākie sporta veidi ir futbols un hokejs. Sievietēm augstā
cieņā ir zirgu sports. Bez šiem sporta veidiem populāri ir arī golfs,
vieglatlētika, rokasbumba un florbols.

Zviedrija diezgan bieži Pasaules hokeja čempionātos izcīna medaļas. 2006. gada
Pasaules hokeja čempionātā Zviedrija izcīnīja zelta medaļas, bet 2009. un 2010.
gada Pasaules hokeja čempionātā Zviedrija izcīnīja bronzas medaļas.



https://lv.wikipedia.org/wiki/Latvijas_%C4%A3eogr%C4%81fija

Latvija atrodas Ziemeļeiropā, Baltijas jūras austrumu krastā. Valsts platība ir
64 589 km², tai ir sauszemes robežas ar Igauniju, Krieviju, Baltkrieviju un
Lietuvu, jūras robeža ar Zviedriju. Latvijas reljefs veidojies ledus laikmetā,
augstākais reljefa punkts ir 311,94 metrus augstais Gaiziņkalns. Latvijas
piekrastē jūra ir samērā sekla, lielākais dziļums ir 35 metri uz rietumiem no
Kolkas, savukārt Rīgas jūras līča lielākais dziļums ir 66 metri. Latvijā ir
vairāk kā 12 000 upju, nozīmīgākās no tām ir Daugava, Lielupe, Gauja un Venta.
Savukārt ezeru ir vairāk kā 2000, Latvijas lielākie ezeri ir Lubāns, Rāznas
ezers, Engures ezers un Burtnieks. Latvija atrodas mērenajā joslā un tās klimatu
ietekmē jūras tuvums un no Atlantijas okeāna nestās gaisa masas, tā rezultātā
Latvijā valda maigs un mitrs klimats un vērojama izteikta četru gadalaiku maiņa.
Latvijas robežas garums ir 1836 km, no tiem 1370 km ir sauszemes robeža.
Latvijas robežas garums ar Igauniju ir 343 km, ar Krieviju — 246 km, ar
Baltkrieviju — 161 km, ar Lietuvu — 588 km, bet jūras robežas garums ir 498
(494) km.

Latvija ir tipiska līdzenumu valsts. Atrodas lielā Austrumeiropas līdzenuma
rietumos, pie Baltijas jūras. Augstākais punkts ir Gaiziņkalns (311,94 m vjl).

Latvijas teritorijas ģeoloģiskajā griezumā ir divi atšķirīgi stāvi - senā
Baltikas kontinenta kristāliskais pamatklintājs un platformas sega, kas
galvenokārt ietver ordovika, silūra, devona un kvartāra nogulumus.

Pēc Zemes virsas reljefa formu lieluma Latvijā izdala reljefa lielformas,
vidējformas un mikroformas. Latvijas reljefa lielformas ir zemienes un
augstienes. Galvenās augstienes ir Vidzemes augstiene, Alūksnes augstiene,
Latgales augstiene, Augšzemes augstiene, Rietumkursas augstiene, Austrumkursas
augstiene, Ziemeļkursas augstiene, Idumejas augstiene, Sakalas augstiene.
Zemienes ir Piejūras zemiene, Kursas zemiene, Viduslatvijas zemiene, Tālavas
zemiene, Veļikajas zemiene un Austrumlatvijas zemiene. Zemienes aizņem 60%, bet
augstienes — 40% no valsts teritorijas. Latvijā ir 9 lielas augstienes un 6
lielas zemienes. Tās atšķiras ar augstumu virs jūras līmeņa un reljefa
saposmojumu. Zemieņu un augstieņu robežu veido 90 m horizontāle. Latvijas
rietumu daļā reljefa absolūtais augstums ir zemāks nekā austrumu daļā, tāpēc
augstieņu un zemieņu robeža Kurzemē atbilst 50 m augstumam vjl., bet Vidzemē un
Latgalē — līdz 140 m vjl. Augstienēs reljefs stipri ietekmē zemes izmantošanu.
Lēzenās reljefa daļas relatīvi labo mitruma apstākļu dēļ tiek izmantotas
lauksaimniecībā.

Latvijas reljefam raksturīgs zems hipsometriskais stāvoklis (0—312 m). Platības,
kas augstākas par 200 m, aizņem tikai 2,5% no valsts teritorijas. Otra reljefa
īpatnība ir lēzenu, zemu apvidu un paugurainu augstieņu mija. Tas savukārt
ietekmē tādus fiziski ģeogrāfiskos apstākļus kā temperatūru, nokrišņu daudzumu,
augsnes segas raksturu, pārpurvošanās procesus u.c., zināmā mērā arī dabas
resursu apgūšanas procesu. Līdz 100 m virs jūras līmeņa atrodas 57%, no 100 līdz
200 m — 40,5% un augstāk par 200 m — 2,5% Latvijas teritorijas. Vidējais virsas
augstums valstī ir 87 m virs jūras līmeņa.

Latvijas reljefa veidošanos ietekmējušas pamatiežu virsas reljefa raksturīgākās
īpatnības: tās pacēlumu un pazeminājumu mija, kas nosaka visa tagadējā reljefa
galvenās iezīmes, un seno upju tīkls, kurš noteic mūsdienu ieleju un dažu citu
negatīvo formu izvietojumu. Bez tam svarīga nozīme bijusi kvartāra perioda
vairākkārtējiem apledojumiem, no kuriem pēdējais — Valdaja apledojums, it
sevišķi tā izzušanas stadijā, kopā ar minēto seno ieleju tīklu veidoja valsts
reljefa galvenās detaļas. Liela nozīme tagadējā reljefa galīgajā izveidojumā
pēcledus laikmetā bijusi senajiem Baltijas jūras baseiniem (Baltijas ledus
ezeram, Joldijas jūrai, Ancilus ezeram, Litorīnas jūrai) un sauszemes reljefa
veidošanās procesiem (upju erozijai, vēja darbībai, karsta procesiem u.c.).

No 2011. gada 3. janvāra Latvija ir iedalīta 110 novados un 9 republikas
pilsētās (Daugavpils, Jelgava, Jēkabpils, Jūrmala, Liepāja, Rēzekne, Rīga,
Valmiera un Ventspils).

Derīgo izrakteņu teritoriālo izvietojumu nosaka ģeoloģiskā uzbūve. Izmantotos
derīgos izrakteņus pēc to izplatības biežuma dala divās grupās. Ierobežotas
izplatības derīgie izrakteņi veidojušies pirmskvartāra nogulumiežos. Tie ir
kaļķakmens, dolomīts, māls un kvarca smilts. To izmantošanu ierobežo izplatība
nelielā Latvijas teritorijas daļā (piemēram, kaļķakmens atrodams tikai Latvijas
dienvidos un dienvidrietumos) un ieguves iespējas. Augstienēs virs šiem iežiem
atrodas 20—170 m biezs kvartāra nogulumu slānis, bet zemienēs ieguvi traucē
augstais gruntsūdens līmenis.

Otrajā grupā ietilpst plaši izplatītie derīgie izrakteņi — smilts un grants,
kvartāra māls, saldūdens kaļķieži, kūdra un sapropelis. Šie derīgie izrakteņi
sastopami daudzos Latvijas rajonos, un to izmantošanu parasti ierobežo
teritorijas ģeoloģiskā uzbūve. Derīgo izrakteņu ieguve nav pieļaujama, ja tie
atrodas tiešā apdzīvoto vietu tuvumā vai arī ainaviski augstvērtīgās dabas
teritorijās. Maz izplatīti vai arī nepietiekami izpētīti derīgie izrakteņi
Latvijā dzīlēs ir nafta, dzelzs rūda un brūnogles.

Kaļķakmeni izmanto cementa, tehnoloģisko kaļķu un kaļķa miltu ražošanai.
Kaļķakmens iegulas atrodas Latvijas dienvidos un dienvidrietumos. Nozīmīgākās
atradnes ir «Kūmas» Saldus novadā un «Auce» Auces novadā.

Dolomīta atradnes ir plašā teritorijā gar Gauju, Daugavu un Abavu, kā arī
Zemgalē, kur jau kopš viduslaikiem kā dabisks būvakmens izmantotas dolomīta
plātnes. Pašreiz dolomītu izmanto ēku un ceļu būvniecībai nepieciešamo šķembu
ražošanai, kā arī būvkaļķu un dolomīta miltu ražošanai. Dolomīta atradnes
atrodas Latvijas centrālajā un austrumu daļā Rīgas apkārtnē un Jelgavas, Ogres,
Jēkabpils, Rēzeknes un Apes novados. Lielākā atradne ir «Aiviekstes» atradne
Krustpils novadā, kurā pašreiz iegūst 40—50% no valstī iegūstamā dolomīta
daudzuma.

Ģipšakmens ir viens no vērtīgākajiem derīgajiem izrakteņiem, jo Latvijā ir
lielākie ģipšakmens krājumi Ziemeļeiropā. Izpētīts, ka mūsu valstī lielākie
krājumi atrodas Salaspils novadā (Salaspils atradne) un Bauskas novadā
(Skaistkalnes atradne).

Kvarca smiltīs kvarca saturs nav zemāks par 90—95%. Galvenā šo smilšu pazīme ir
to gaišā (balta, dzeltenīga) krāsa. Kvarca smilti izmanto rūpniecībā un
metalurģijā, kā arī ķieģeļu ražošanai. Latvijā kvarca smilts atrodama tikai
Cēsu, Valmieras un Kuldīgas apkārtnē.

Mālu izmanto ķieģeļu, dakstiņu, kā arī mākslas un sadzīves keramikas
izstrādājumu ražošanā. Devona māls ir augstvērtīgāka izejviela ķieģeļu ražošanā
nekā kvartāra māls, kura kvalitāti pazemina lielais karbonātu daudzums.
Nozīmīgākās māla atradnes ir «Liepa» Priekuļu novadā un «Kuprava» Balvu novadā.
Pašlaik regulāra māla ieguve notiek tikai Liepas atradnē.

Grants un smilts pēc ieguves apjoma ir visvairāk izmantotie derīgie izrakteņi
Latvijā. Smilti un granti galvenokārt izmanto ceļu būvē un remontā, ēku
būvniecībā un būvkonstrukciju ražošanā. Gandrīz katrā Latvijas pagastā ir smilts
vai grants karjeri, kuru kopējais skaits pārsniedz 1500. Lielākās smilts un
grants atradnes ir Vesetas (pie Pļaviņām), Kurzemes (pie Talsiem) un Cēsu.

Kūdra ir nozīmīga mūsu valsts dabas bagātība ar ļoti plašu pielietojumu.
Tradicionāli to izmanto augsnes ielabošanai, kā pakaišus fermās, kā kurināmo
katlu mājās un termoelektrocentrālēs. Kūdras atradnes ir lielā daļā Latvijas
novadu, bet nozīmīgākās no tām atrodas zemienēs.

Sapropelis iegūstams lielākajā daļā Latvijas ezeru. Tie ir ezernogulumi, kas
veidojas, uzkrājoties, pārveidojoties un nogulsnējoties ūdensaugu atliekām.
Lielākie sapropeļa krājumi ir Latgalē. Sapropeli var izmantot augsnes
mēslošanai, kā lopbarības piedevu un arī medicīnā.

Latvijas teritorija atrodas mērenajā klimata joslā Baltijas jūras un Rīgas jūras
līča piekrastē. Visai valsts teritorijai kopīgās klimata iezīmes nosaka galvenie
klimata veidotāji faktori: saules starojums jeb radiācija un atmosfēras
cirkulācija Atlantijas okeāna ziemeļu daļā. Latvijas klimatu ietekmē tās
ģeogrāfiskais stāvoklis un teritorijas līdzenais reljefs, kas ļauj ieplūst
dažādu virzienu atšķirīgām gaisa masām. Latvijā valdošie ir rietumu virzienu
vēji. Gaisa masu kustība nosaka atmosfēras cirkulāciju virs Latvijas teritorijas
un laikapstākļu atšķirības gada laikā. Valdošās ir mēreno platuma gaisa masas
(pārsvarā — jūras, retāk — kontinentālās). Bieži vien laikapstākļus ietekmē arī
arktiskās gaisa masas.

Izšķir četrus gadalaikus: ziemu, pavasari, vasaru un rudeni. Veģetācijas periods
175—195 dienas.

Cikloni no Atlantijas okeāna atnes jūras gaisa masas. Siltajā periodā to ietekmē
veidojas mākoņains un lietains laiks. Aukstajā periodā cikloni rada atkušņus,
padara maigāku pat visu ziemu. Līdz ar to Latvijā ir labi izteiktas jūras
klimata pazīmes — neliela janvāra un jūlija vidējo temperatūru amplitūda,
paaugstināts nokrišņu daudzums, nenoturīgi laikapstākļi. Ciklonu ietekmē ir
liels mākoņainums — vidēji 160—180 apmākušos dienu gadā.

Ar anticikloniem Latvijā ieplūst kontinentālais gaiss, kas savas īpašības iegūst
virs Eiropas austrumu rajoniem. Siltajā periodā kontinentālās gaisa masas
laikapstākļus padara karstākus un sausākus, bet aukstajā periodā — aukstākus un
saulainākus. Krasa temperatūras pazemināšanās (līdz -25 °C, -30 °C) ziemā
visbiežāk ir saistīta ar anticiklonu ieplūšanu no Arktikas.

Latvijai, tāpat kā pārējām Baltijas valstīm, raksturīga bieža gaisa masu maiņa.
Piemēram pāri Rīgai gada laikā iet vidēji 170 atmosfēras frontes, kas, tāpat kā
cikloni, šķērso valsts teritoriju februārī, jūlijā un oktobrī. Frontes bieži
pavada stipri vēji, tāpēc rudenī vērojams vētru maksimums, februārī — puteņu
maksimums, bet jūlijā — vislielākais nokrišņu daudzums un visvairāk dienu ar
pērkona negaisu.

Ģeogrāfiskais platums ir galvenais klimatu veidojošais faktors — no tā atkarīgs
saules radiācijas daudzums, ko saņem Zemes virsa. Arī dienas garums dažādos
gadalaikos atkarīgs no vietas ģeogrāfiskā platuma. Ziemā saule paceļas 9-10°
virs horizonta (20.—25. decembris) un dienas garums ir 6—7 stundas. Vasarā Saule
paceļas līdz 55—57° virs horizonta (20.—25. jūnijs), bet dienas garums ir 17—18
stundas. Šāda atšķirība saules augstumā virs horizonta un dienas garums ir
cēlonis saules radiācijas pieplūduma nevienmērīgam sadalījumam pa gadalaikiem.
Zemes virsu sasniedz ne tikai tiešie saules stari — tiešā radiācija, bet arī
daļa atmosfērā izkliedētās radiācijas, jo Latvijā bieži vien ir apmācies laiks.
Decembrī 1 cm² Zemes virsas Latvijā saņem apmēram 0,5—0,6 kcal, bet jūnijā — 15
kcal, taču vidējo temperatūru starpība decembrī (-3°) un jūnijā (+16°) nav tik
liela kā saņemtās radiācijas starpība. Šeit savu labojumu ienes atmosfēras
cirkulācija. Ziemā ar rietumu virziena vējiem no Atlantijas okeāna tiek atnestas
gaisa masas, kuras sasildījusi Ziemeļatlantijas straume. Šīs gaisa masas ziemā
temperatūru Latvijā paaugstina par 7—9°, bet vasarā — nedaudz (par 2—3°)
pazemina. Ziemas mēnešos Latvijas teritorija saņem mazāk nekā 20—30% tiešās
radiācijas, bet no marta līdz septembrim — 50—60% tiešās radiācijas, jo arī
vasarā ir daudz apmākušos un lietainu dienu. Tādējādi katrs Latvijas valsts
virsas kvadrātcentimetrs saņem tikai apmēram 80 kcal gadā — trešo daļu no Saules
radiācijas pieplūduma. Tikai 20% no šī siltuma tiek patērēti gaisa sasildīšanai,
80% — nokrišņu iztvaicēšanai, kas pietiek, lai iztvaikotu tikai 50% nokrišņu.
Tāpēc Latvijā ir pārlieku mitrs un notiek teritorijas pārpurvošanās process.

Vidējo temperatūru svārstības valsts teritorijā nav lielas. Aukstākā mēneša —
janvāra — vidējā temperatūra Baltijas jūras piekrastē ir -3 °C, valsts vidusdaļā
-5 °C, bet austrumdaļā -7 °C. Vissiltākā mēneša — jūlija — vidējā temperatūra
svārstās no +16 °C Baltijas jūras piekrastē līdz +17,5 °C Austrumlatvijā. Gada
vidējā temperatūra visaugstākā ir Baltijas jūras piekrastē (+6,5 °C),
Austrumlatvijā +5 °C, bet viszemākā — Vidzemes augstienē (+4,1 °C).

Klimatu ietekmē arī reljefa lielformas. Augstienēs, sevišķi Vidzemes augstienē,
atšķirībā no līdzenumiem, raksturīga zemāka temperatūra, īsāks bezsala periods,
lielāks mitrums un mākoņainums, ilgstošāka sniega sega. Nokrišņu daudzums
sasniedz 700—800 mm gadā, bet Vidzemes augstienes rietumu nogāzē, kas ir mitrākā
vieta Latvijā, — pat līdz 850 milimetriem. Līdzenumu apgabalos, pat Baltijas
jūras un Rīgas jūras līča piekrastē, ir mazāk nokrišņu — 550—600 mm gadā, jo
līdzenais reljefs neveicina gaisa masu pacelšanos un nokrišņu veidošanos.
Zemgales līdzenums, ko no jūras gaisa masām pasargā Kurzemes un Žemaitijas
(Lietuvā) augstiene, ir siltākais un sausākais rajons Latvijā.

Atbilstoši Latvijas hidrometeoroloģijas pārvaldes datiem, visbiežāk pērkona
negaisi, Latvijā plosās austrumos, Latgales līdzenumu daļā, arī Vidzemes
augstienes rietumu daļā. Vismazāk šādi laika apstākļi vērojami Latvijas
ziemeļrietumos, Ventspils rajonā.

Pateicoties Rīgas jūras līcim, kas gandrīz pāršķeļ Latvijas teritoriju divās
daļās, tai ir ievērojama Baltijas jūras piekrastes līnija. Biezs upju tīkls,
kuras ietilpst Baltijas jūras baseinā. Lielākās upes: Daugava, Lielupe, Venta,
Aiviekste, Gauja. Daudz ezeru (2256 ezeri, kas lielāki par 1 ha). Lielākie
ezeri: Lubāns, Rāznas ezers, Engures ezers. Purvi klāj 6% teritorijas. Lielākais
purvs ir Teiču purvs (19587 ha).

Latvijas novietojums mērenā klimata joslā, kurā nokrišņu daudzums pārsniedz
iztvaikošanu, kā arī veicina bagātīgu ūdens resursu veidošanos. Mitrā klimata,
relatīvi lēzenā reljefa un teritorijas ģeoloģiskās uzbūves dēļ Latvijā
izveidojies blīvs upju tīkls. Vidēji uz katru teritorijas kvadrātkilometru ir
0,6 km garš upes tecējums. Visblīvākais upju tīkls ir nokrišņiem bagātās
augstieņu nogāzēs (Rietumkursas augstienes A nogāzē un Vidzemes augstienes ZR un
DA nogāzēs). Arī nokrišņiem nabadzīgajā, bet ūdeni mazcaurlaidīgiem māliem
klātajā Zemgales līdzenumā ir daudz upju. Latvijā ir vairāk nekā 12 400 upju.
880 upju garums pārsniedz 10 km, 17 no tām ir garākas par 100 km, bet pārējās
upes ir īsākas par 10 km (to kopgarums 51% no visu Latvijas upju kopgaruma).

Latvijas upes ir ģeoloģiski jaunas. To ielejas veidojušās pirms 10-13 tūkstošiem
gadu pēc ledāja atkāpšanās. Dažu upju (Gaujas, Abavas, Daugavas) ieleju
atsevišķi posmi veidojušies senāk. Tās sauc par senlejām. Visa Latvijas
teritorija ietilpst Baltijas jūras sateces baseinā. Lielāko daļu ūdeņu uz jūru
novada Daugava, Lielupe, Venta, Gauja un Salaca ar savām pietekām. Latvijas
ziemeļaustrumos ūdeņi pa Zilupi, Ludzu, Rītupi un citām Veļikajas pietekām caur
Pleskavas un Peipusa ezeru un tad pa Narvu ietek Somu līcī. Baltijas jūras un
Rīgas jūras līča piekrastē 500 km garā posmā jūrā ietek 114 mazas upes, kuras
hidrologi apvienojuši 3 atsevišķos baseinos. Kopumā Latvijas teritorija ir
sadalīta 9 sateces pamatbaseinos. Latvijas upēs ir jaukta ūdens pieplūde.

Ezeriem ir liela nozīme apdzīvoto vietu, tūrisma un rekreācijas,
zivjsaimniecības un arī citu saimniecības nozaru attīstībā. Latvija ir ezeriem
bagāta zeme. Valstī ir 2256 ezeri, kuri ir lielāki par 1 ha, un to kopplatība
sastāda aptuveni 1000 kvadrātkilometru. Latvijas ezeri pārsvarā ir nelieli.
Tikai 16 ezeru platība ir lielāka par 1000 ha jeb 10 kvadrātkilometriem, tomēr
tas veido 42% no kopējās Latvijas ezeru platības.

Visvairāk ezeru ir augstienēs (ap 40% ezeru atrodami Latgales un Augšzemes
augstienē). Vismazāk ezeru ir Zemgalē, kur līdzenais reljefs un daudzās upes
ūdeņiem neļauj uzkrāties. Ūdeņu bagātību Latvijā vēl papildina aptuveni 800
mākslīgās ūdenstilpnes — HES ūdenskrātuves, zivju un dzirnavu dīķi. Vidējais
ezerainums Latvijā ir 1,5%. Šis rādītājs ir aptuveni tāds pats kā Lietuvā, bet
daudz mazāks nekā Igaunijā (5%), Zviedrijā (8,5%) vai Somijā (9%). Latvijā daudz
ezeru ir tāpēc, ka vēl nesenā pagātnē teritoriju klāja apledojums. Ledāja un tā
kušanas ūdeņu darbības ietekmē izveidojās pauguriem un ieplakām bagāts reljefs,
kas sekmēja ūdeņu noplūdi no pacēlumiem un tā uzkrāšanos pazeminājumos.

Pēc termiskā režīma Latvijas ezeri pieder pie mēreno platuma grādu ezeriem. Gada
gaitā izmaiņas ūdens temperatūrā ir saistītas ar sezonālām siltumapmaiņas un
ūdens masu sajaukšanās svārstībām. Vasarā ezeros vērojama tiešā temperatūras
stratifikācija (ūdens temperatūra pieaug dziļumā), ziemā — apgrieztā
stratifikācija (ūdens temperatūra pieaug no ledus segas apakšējās virsas
virzienā uz leju), bet pavasarī un rudenī — homotermija (temperatūra visā ūdens
slānī ir vienāda). Pavasarī un rudenī ūdens temperatūra pāriet 4° robežai.

Vasarā visvairāk sasilst seklie ezeri. Visaugstākā ūdens temperatūra ir seklajos
ezeros, kā arī dziļo ezeru virsējos slāņos (4—6 m dziļumā) ir jūlijā — augustā.
Retos gadījumos ūdens virsa ezeros sasilst līdz 26—28 °C. Dziļos ezeros vidējo
slāņu temperatūras maksimums vērojams septembrī — oktobrī, bet dziļākie slāņi
nemaz nesasilst un to ūdens temperatūra visā vasaras sezonā praktiski nemainās.
Piemēram, Svētezerā ūdens temperatūra vasaras vidū lielā dziļumā ir 7—8°, bet
Rušonā (Ūbeļu līcī) un Drīdzī (austrumu un ziemeļaustrumu līčos) — tikai 5—6°.
Visaukstākais ūdens ezeros ir ledus segas veidošanās laikā.

Atsevišķās vietās Kurzemē (Kolkas apkārtnē, Liepājas pilsētā), Zemgales
līdzenumā un Rīgas apkārtnē kvalitatīvi ūdens resursi ir ierobežoti. Dziļākos
pazemes ūdeņu slāņos palielinās izšķīdušo sāļu daudzums. Tā rezultātā no 100
metru (Kurzemes ziemeļos) līdz 400 metru (Vidzemes augstienē) dziļumā saldūdeņus
nomaina sāļūdeņi. Ārstniecībā un pārtikā izmantojamos sāļūdeņus sauc par
minerālūdeņiem. Latvijā dažu simtu metru dziļumā ir izplatīti nātrija hlorīda
minerālūdeņi. Tos iegūst Valmieras, Mangaļu, Siguldas, Liepājas, Piltenes
apkārtnē kā arī citur. Vienā litrā šāda ūdens ir izšķīduši 1 līdz 3 grami sāļu.
Baldones un Ķemeru apkārtnē ir ārstnieciskie sērūdeņi. Tie veidojas, baktēriju
klātbūtnē ar organiskajām vielām bagātiem purva ūdeņiem nokļūstot ģipša
nogulumos. Pazemes ūdeņi nonāk upēs un ezeros vai arī pauguru un upju ieleju
nogāzēs izplūst avotu veidā. Izplūstot virszemē, izklaidus teritorija, tie veido
avoksnāju. Šādās vietās, izgulsnējoties ūdenī izšķīdušām vielām, daudzviet
uzkrājas avotkaļķi jeb saldūdens kaļķieži. Tādās vietās rodas savdabīgi biotopi
ar retām augu sugām. Avotkaļķu veidojumi ir Staburags un Raunas Staburags.

Purvi aizņem 4,7% no valsts teritorijas. Purvu veidošanos nosaka apkārtējā vide:
klimats, reljefs, minerālais pamatslānis, ģeoloģiskā uzbūve utt. Dažādos
Latvijas apvidos šie apkārtējie vides faktori ir atšķirīgi. Klimatiski sevišķi
spilgti atšķiras augstienes no līdzenumiem un zemienēm, kā arī republikas
austrumdaļa no Rietumlatvijas jeb piejūras daļas. Ūdens režīmu stipri ietekmē
reljefs. Vietās, kur reljefs līdzens, sakrājas ūdens, un tas ir par cēloni
augsnes podzolēšanās vai arī gleja slāņa rašanās procesam, kura rezultātā sākas
pārpurvošanās. Artikulētā reljefā ūdens ātri notek un purvu veidošanās tiek
kavēta, tāpēc purvi sevišķi intensīvi attīstās līdzenumos un zemienēs.

Pēc augu segas, kūdras slāņa sastāva un minerālvielu daudzuma purvi iedalāmi
zemajos jeb zāļu purvos, augstajos jeb sūnu purvos un pārejas purvos.

Purvos ir milzīgi kūdras krājumi, kurus plaši izmanto, galvenokārt kurināšanai
un mēslojumam. Purvi ir interesants pētniecības objekts, jo kūdras slāņos
atspoguļojas pārmaiņas, kas notikušas augu valstī un klimatā pēcledus laikmetā.



https://lv.wikipedia.org/wiki/Kurzeme

Kurzeme jeb Kursa ir kultūrvēsturisks novads Latvijas rietumu daļā. Mūsdienu
Kurzemes teritoriālā identitāte izsekojama kopš Kurzemes bīskapijas dibināšanas
1230. gadā, lai gan līdz pat 1422. gadam pie Kurzemes pieskaitīja arī Senās
Kursas dienvidu daļa mūsdienu Lietuvas teritorijā (Ceklis, Megava un Pilsāts).

Vispārpieņemtajās Kurzemes kultūrvēsturiskajās robežās mūsdienās aptuveni
ietilpst divas valsts nozīmes neaizsalstošās ostas pilsētas — Liepāja un
Ventspils — un 19 novadi: Aizputes novads, Alsungas novads, Brocēnu novads,
Dundagas novads, Durbes novads, Grobiņas novads, Kandavas novads, Kuldīgas
novads, Mērsraga novads, Nīcas novads, Pāvilostas novads, Priekules novads,
Rojas novads, Rucavas novads, Saldus novads, Skrundas novads, Talsu novads,
Vaiņodes novads, Ventspils novads.

Pirmskara Latvijas laikos (un līdz 1949. gada 31. decembrim) Kurzemi veidoja
Liepājas apriņķis (līdz 1920. gada 9. augustam — Grobiņas apriņķis), Ventspils
apriņķis, Aizputes apriņķis, Kuldīgas apriņķis un Talsu apriņķis, kuru ārējās
robežas arī veido Kurzemes kultūrvēsturiskā novada robežu.

Jau no aizvēsturiskiem laikiem Kurzemi apdzīvoja kurši un līvi. Tagadējās
Grobiņas apkaimē 6.—9. gadsimtā bijusi pastāvīga vikingu apmetne Ezerpils
(Seeburg). Senākās rakstītās ziņas par seno Kursu ir atstājis Romas pāvesta
legāts Ansgars (801—865), kas no 831. gada bija Hamburgas virsbīskaps, bet no
845. gada arī Brēmenes bīskaps. Viņa pēcnācējs Rimberts ap 875. gadu sarakstīja
kuršu senvēsturei svarīgo darbu “Svētā Ansgara dzīve” (Vita s. Anskarii). Tajā
vēstīts par zviedru vikingu ķēniņa Olava uzbrukumu kuršu karaļvalsts pilsētai
(urbs regni) Ezerpilij, ko aizstāvējuši 7000 karavīru ("Ezerpils kauja") un
Apūlei (Apulia), ko aizstāvējuši 15 000 karavīru ("Kauja pie Apūles"). Pēc
sakāves kurši apņēmās, tāpat kā agrāk, turpmāk maksāt kunga tiesu (censum)
zviedru ķēniņam un atzīt sevi par tā pavalstniekiem.

Romas pāvesta Gregora IX vicelegāts Alnas Balduīns 1230. gada 28. decembrī
noslēdza līgumu ar kuršu ķēniņu Lamekinu, kas liecināja par kūrijas tā laika
nodomu dibināt Kurzemē Svētā Krēsla vasaļvalsti un atbrīvot Lamekinam padotās
zemes no pakļautības Dānijas un Zviedrijas karaļvalstīm.

1242. gadā Vācu ordeņa Livonijas atzara mestrs Groningas Dīriķis iesauca Dānijas
karaļa Igaunijas vasaļus, Tērbatas, Sāmsalas—Vīkas un Rīgas bīskapu karavīrus,
kā arī iepriekš pakļauto un kristīto latgaļu un līvu spēkus. Ar apvienoto
karaspēku viņš devās no Rīgas gar Kurzemes jūrmalu pret kuršiem, laupīdams un
dedzinādams viņu zemi. Kuršu zemes padome nolēma slēgt mieru ar ordeni un atļāva
izvietot ordeņa karavīrus Kuldīgā, kas tiek uzskatīts par pilsētas dibināšanas
sākumu. Tajā kopā ar vācbrāļu garnizonu palika arī daļa kuršu labiešu, bet daži
citi kuršu novadi nodrošināja šo mieru ar ķīlniekiem. Lietuvas dižkunigaitis
Mindaugs Kurzemes pakļaušanai savāca lielu karaspēku, tomēr cieta sakāvi 1244.
gada Embūtes kaujā un 1245. gada lietuviešu karagājienā uz Kursu.

1252. gadā, kad katoļu ticībā pārgājušais Lietuvas valdnieks Mindaugs bija
noslēdzis savienību ar Livonijas ordeni, mestra pienākumu izpildītājs Seinas
Eberhards vadīja karagājienu Dienvidkursas pakļaušanai. Pie Dangas upes ietekas
Nemunā ordeņa brāļi uzcēla Memelburgas pili. 1253. gada 4.aprīlī krustnešu
karaspēka vadonis Sainas grāfs Eberhards apliecināja, ka pēc Romas pāvesta
rīkojuma ar Sāmsalas bīskapa un citu garīdznieku starpniecību viņš ordeņa vārdā
Rīgas sanāksmē vienojies ar Kursas bīskapu Heinrihu no Licelburgas par 6 kuršu
zemju sadalīšanu, pie kam Vanemas, Ventavas, Bandavas, Cekļa, Duvzares un
Piemares zemēs minētais bīskaps saņem vienu, bet ordenis divas trešdaļas, kas
izteiktas ar vārdā nosauktiem novadiem un to piederumiem. Vanemanes 3 ezeri
(Kaņģeru, Engures un Usmas), kā arī Liepājas, Durbes un Svētezers palika
nedalīti kopīgā lietošanā; upes, kas tek no šiem ezeriem, piederēja attiecīga
novada kuršiem, paturot spēkā katra zemes kunga kundzību viņa zemē un tās
ūdeņos. Tāpat nedalītas palika Kursas akmens lauztuves; ja vēlāk tiktu atklātas
minerālu vai metālu atradnes, tad katrs kungs savā zemē paturētu kalnu
regālijas. Neviens kursis nezaudēja savas īpašuma tiesības uz tīrumiem, pļavām,
zvejas ūdeņiem, nesvētiem mežiem un bišu kokiem, bet arī bīskaps un ordenis
paturēja savas grunts kungu tiesības uz kuršu realnastām. Kopīgos ūdeņos bīskapa
ļaudis deva zivju desmito tiesu bīskapam, bet ordeņa ļaudis ordenim. 1260. gada
13.jūlijā notika Durbes kauja, kurā žemaišu un kuršu karaspēki bez karaļa
Mindauga piekrišanas smagi sakāva krustnešus un viņu sabiedrotos prūšus.
Sekojošās kuršu sacelšanās laikā 1263. gadā kurši atkārtoti uzbruka Klaipēdai,
taču nespēja to ieņemt.

Pēc Livonijas kara 1561. gadā Kurzemes un Zemgales teritorijā tika izveidota
Kurzemes un Zemgales hercogiste, kas atradās vasaļatkarībā no Lietuvas
dižkunigaitijas, pēc 1569. gada — no Polijas—Lietuvas kopvalsts. Vācu literāts
Rozins Lentilijs 17. gadsimta beigās rakstīja, ka Kurzemes jūrmalas iedzīvotāji
(līvi) lieto igauņu valodu, bet citi lieto latviešu valodu, kam nav gandrīz nekā
kopēja ar kādu citu valodu, un runā viņu noteiktā Kurzemes un Vidzemes daļā.

Pēc Polijas-Lietuvas sadalīšanas 1795. gadā Kurzeme tika pievienota Krievijas
impērijai un izveidota Kurzemes guberņa. Pēc Kurzemes okupācijas 1812. gada
jūlijā uz sešiem mēnešiem tika atjaunota Kurzemes, Zemgales un Piltenes
hercogiste.

Kopš 1918. gada 18. novembra Kurzeme veido daļu no Latvijas Republikas, ko
1940.-1991. bija anektējusi PSRS. Ļoti smagi Kurzeme cieta abos pasaules karos.
2. pasaules karā ilgstoša kara darbība notika tās ziemeļu un rietumu daļā
(saukts par "Kurzemes katlu" jeb "Kurzemes cietoksni"; 1944—1945).



https://lv.wikipedia.org/wiki/Elektronika

Elektronika ir zinātne par sistēmām, kas darbojas uz kontrolētas elektronu (vai
citu lādētu daļiņu) plūsmas pamata, to mijiedarbību ar elektromagnētisko lauku.
Elektroniskās sistēmas paredzētas elektromagnētiskās enerģijas, elektriskā u.c.
signālu pārveidošanai, informācijas uzkrāšanai, apstrādei un pārraidei.

Izšķir divu veidu elektroniskas shēmas. Analogā elektronika apstrādā
nepārtrauktus signālus. Ciparu jeb diskrētās shēmas apstrādā binārus signālus,
t.i. tādus, kuriem ir tikai divas vērtības. Elektroniskās shēmas izveido no
elektronikas komponentēm.

Elektroniskās komponentes ir detaļas, no kurām saslēdz shēmas. Šādas detaļas var
būt mikroshēmas, rezistori, kondensatori, pagātnē arī radiolampas utt.
Komponentes pašas var būt shēmas un sastāvēt no daudzām elektronierīcēm,
piemēram mikroshēmas var saturēt tūkstošiem tranzistoru. Elektroniskās
komponentes iedala aktīvajās un pasīvajās.

Pasīvās komponentes patērē ienākošā signāla enerģiju, kā rezultātā izejas
signāla jauda vienmēr ir mazāka par ienākošo (vājinājums). Pasīvo komponenšu
piemēri:

Aktīvās komponentes patērē barošanas avota enerģiju, tāpēc to izejas signāla
jauda var būt lielāka nekā ieejas signāla jauda (pastiprinājums). Daži aktīvo
komponenšu piemēri:

Sākotnēji elektroniskas iekārtas veidoja, komponentes nostiprinot uz koka vai
metāla šasijas un izvadus savienojot ar vadiem. Mūsdienās elektroniku visbiežāk
noformē uz iespiestajām platēm. Elektriskā kontakta nodrošināšanai lieto
satīšanu, lodēšanu, metināšanu, presēšanu.

Drošumu raksturo ar ar parametru atteiču intensitāte. Atteiču intensitāte
elektronikai ir daudzkārt zemāka nekā jebkurai mehāniskai sistēmai, turklāt tā
nav tieši atkarīga no ekspluatācijas intensitātes. Īpaši atbildīgām
elektroniskām sistēmām, piemēram sakaros, drošuma paaugstināšanai pielieto
dublēšanu , slodzes sadali.



https://lv.wikipedia.org/wiki/Ukraina

Ukraina (ukraiņu: Україна) ir valsts Eiropas austrumos. Ziemeļos tā robežojas ar
Baltkrieviju, austrumos — ar Krieviju, rietumos — ar Poliju, Slovākiju,
Ungāriju, Rumāniju un Moldovu, bet no dienvidiem to apskalo Melnā jūra. Pēc
platības lielākā valsts Eiropā (neskaitot Krieviju un Turciju, kuru teritorijas
ir gan Eiropā, gan Āzijā).

Tās platība ir 603,7 tūkstoši km2, garums no ziemeļiem uz dienvidiem ir 893 km,
no rietumiem uz austrumiem — 1316 km. Kopīgais sauszemes robežas garums ir 6500
km, jūras — 1050 km. Iedzīvotāju skaits 2013. gadā sasniedza 45,5 miljonus
cilvēku.

No vismaz 9. gadsimta Ukrainas teritorija bija viduslaiku varjagu pārvaldītās
austrumslāvu civilizācijas centrs, kurā izveidojās Kijevas lielkņaziem pakļauta
valsts. 14. gadsimtā Ukrainas teritorijas ziemeļu un rietumu daļas nonāca
Lietuvas dižkunigaitijas, Polijas karalistes un vēlāk Polijas-Lietuvas
kopvalsts, bet dienvidu un austrumu daļa Zelta Ordas, vēlāk Krimas hanistes
pakļautībā. 17. gadsimtā Ukrainas vidienē nodibinājās ukraiņu kazaku valsts
Zaporožjes Seča. Pēc atkārtotiem krievu-turku kariem un Polijas dalīšanas 18.
gadsimta beigās Ukrainas austrumu un dienvidu daļas nonāca Krievijas impērijā,
bet rietumu daļa bija Austroungārijas sastāvā kā Galīcijas un Lodomērijas
karaliste.

Pēc Februāra revolūcijas Kijevā 1917. gada 17. martā tika nodibināta Ukrainas
Centrālā Rada, kas pēc Oktobra revolūcijas 1917. gada 20. novembrī pasludināja
autonomas Ukrainas Tautas Republikas izveidi. Pēc Brestļitovskas miera līguma
noslēgšanas Sarkanā armija atkāpās no Ukrainas teritorijas, 1918. gada 29.
aprīlī ar Vācijas atbalstu Pavlo Skoropadskis gāza Ukrainas Tautas Republikas
valdību un pasludināja Ukrainas valsts izveidi Vācijas protektorātā, bet 19.
oktobrī Ļvovā tika pasludināta Rietumukrainas Tautas Republika. 1919. gada 22.
janvārī Kijevā noslēdza līgumu par Rietumukrainas apvienošanos ar Ukrainas
Tautas Republiku. 1919. gada 10. martā izsludināja Ukrainas Sociālistiskās
Padomju Republikas izveidi. 1920. gada 12. jūnijā Sarkanā Armija ieņēma Kijevu
un pakļāva visu Ukrainas teritoriju, izņemot Galīciju. Pēc Rīgas miera līguma
1921. gada 18. martā Ukrainas teritoriju sadalīja starp Poliju un Ukrainas SPR.
1922. gada 29. decembrī Ukrainas SPR parakstīja vienošanos par PSRS izveidi.
Otrā pasaules kara laikā 1939. gadā Ukrainas PSR pievienoja daļu no Polijas
kampaņas rezultātā PSRS okupētās teritorijas un 1940. gadā okupēto Rumānijas
daļu. Pēc kara beigām 1945. gadā Ukrainas PSR pievienoja Čehoslovākijas austrumu
daļu, bet 1954. gadā Krimas apgabalu.

Ukraina atguva neatkarību pēc Padomju Savienības sabrukuma 1991. gadā. 2013.
gada decembrī Kijevā sākās pret valdību vērstas demonstrācijas jeb Eiromaidans,
Augstākā Rada nobalsoja par prezidenta V. Janukoviča atlaišanu no amata.
Krievijas Federācija veica militāru intervenci Krimā, prokrieviskie separātisti
uzsāka militāras akcijas, kas 2014. gada aprīlī pārauga Donbasa karā.

Ukrainas platība ir 603 549 km², kas to ierindo 44. vietā pēc platības pasaulē
un 1. vietā Eiropā starp valstīm, kas pilnībā atrodas Eiropas teritorijā. Valsts
lielākā daļa atrodas Austrumeiropas līdzenumā skujkoku un jaukto mežu,
mežastepes un stepes zonās. Virsmas vidējais augstums 100—200 m v.j.l.
Rietumdaļā izvietojusies Volīnijas augstiene (augstumi līdz 342 m vjl),
Podolijas augstiene (471 m) un Karpatu kalni ar valsts augstāko virsotni Hoverlu
(2061 m), austrumos un dienvidaustrumos — Doņecas skrausts (367 m) un Pieazovas
augstiene, dienvidos — Krimas pussala ar Krimas kalniem (Romankošs 1545 m).
Ziemeļdaļā plešas Poļesjes zemiene, vidusdaļā — Piedņepras zemiene un Piedņepras
augstiene, dienvidos — Melnās jūras zemiene.

Upju kopgarums ir ap 170 000 km; 117 upes ir garākas par 100 km. Visvairāk upju
ir Poļesjē un Austrumkarpatos, vismazāk — stepju rajonos. Valsts lielākā upe ir
Dņepra, kuras baseins aizņem 48% Ukrainas teritorijas. Dņepras galvenās pietekas
ir Desna, Pripete, Sula, Psela, Vorskla, Samara, Rosa, Inhuleca. Citas lielākās
upes ir Donava, Dņestra, Dienvidbuga, Siverskijdoņeca, Pruta. Uz Dņepras
izbūvētas trīs lielas ūdenskrātuves — Kahovkas ūdenskrātuve, Kremenčukas
ūdenskrātuve un Kijevas ūdenskrātuve, kā arī vairākas nelielas. Upes tiek
izmantotas kuģošanai.

Ukrainā nav lielu ezeru; lielākās ūdenstilpes ir Jalpuhs, Kahuls un piekrastes
limāni — Sasiks, Dņestras limāns, Moločnas limāns.

Ukrainas ģeotektonisko struktūru dažādība un to attīstības ģeodinamiskie
apstākļi noteica neskaitāmu derīgo izrakteņu iegulu izveidi. Visnozīmīgākās ir
dzelzsrūdas, mangāna rūdas, urāna rūdas, ogles, gāze, nafta un kondensāts,
titāns, cirkons, sērs, kaolīns, grafīts, rūdu nesaturošās izejvielas
metalurģijai un apdares akmens. Pasaulē un Eiropā paši lielākie rūdas objekti:
Krivojrogas dzelzsrūdas, Nikopoles mangāna rūdas, un Doņeckas ogļu baseini;
Iršanskas titāna rūdas, Kirovohradas urāna rūdas, Pobužskskas grafīta rūdas
rajoni Ukrainā ir krams, pirofilīta slāneklis, smilšakmens, kaļķakmens un krīts,
akmens sāls, dzintars, pusdārgakmeņi, minerālūdeņi. Ukrainā atrastas unikālas,
pagaidām pasaulē vienīgās Peržankas berilija iegulu atradnes, kas saistās ar
ļoti retu minerālu — genthelvītu. Zemes dzīlēs atrastas rūpnieciskas zelta,
litija, skandija, retzemju metālu, fluorīda, degslānekļa, fosforīta atradnes. Ir
cerības atrast izstrādāt jaunus derīgo izrakteņu veidus: varu, platinoīdus,
molibdēnu, alvu, tantalu, niobiju, vanādiju u.c. Arvien lielāka uzmanība tiek
veltīta Poļesjes dzintaram, Volīnijas topāziem, morioniem, labradoriem, Krimas
kerčenītiem. Ukraina aizņem 0,4% pasaules sauszemes un nodrošina 5%
minerālizejvielu un to pārstrādes produktu, tai skaitā 20% mangāna un 10%
dzelzsrūdas, 3% ogļu. Izpētīto galveno derīgo izrakteņu rezervju aptuvens
novērtējums ASV dolāros pārsniedz 7 triljonus dolāru.

Ukrainas teritorijai raksturīgs visumā labvēlīgs klimats. Tomēr, tās novietojuma
fiziski-ģeogrāfiskās īpatnības un pāri tai cirkulējošie procesi nosaka lielo
klimatisko apstākļu dažādību un salīdzinoši biežo dažādu bīstamu laika apstākļu
atkārtojamību. Ukraina novietojusies Eiropas dienvidaustrumos mērenā klimata
joslā. Tās lielākajai daļai raksturīgs mēreni kontinentāls klimats. Ukrainas
teritorija atrodas divās klimatiskajās — mērenajā un subtropiskajā platuma
zonās. Pēdējā aptver tikai Krimas Dienvidu krastu. Ukrainā uzskaita šādus
klimatiskos apgabalus: Atlantijas-kontinentālo, kas ietver jaukto mežu un meža
stepes zonu, Ukrainas Karpatu kalnu masīvu, Krimas kalnus, Krimas dienvidu
piekrasti.

Ukrainas administratīvais iedalījums ir 24 apgabali (область), 2 pilsētas
(місто) un viena autonomā republika (Автономна Республіка).



https://lv.wikipedia.org/wiki/Grie%C4%B7ija

Grieķija (grieķu: Ελλάδα), oficiāli Grieķijas Republika (grieķu: Ελληνική
Δημοκρατία), ir valsts Dienvideiropā, Balkānu pussalas dienvidos. Tā ziemeļos
robežojas ar Albāniju, bijušo Dienvidslāvijas Republiku Maķedoniju un Bulgāriju,
bet austrumos - ar Turciju. Austrumos to apskalo Egejas jūra, bet rietumos
Jonijas jūra. Abas jūras atrodas Vidusjūras austrumos un abās jūrās atrodas
daudz salu, saliņu un klintis, kuras pieder Grieķijai, un no kurām 227 salas ir
apdzīvotas. Grieķijas galvaspilsēta ir Atēnas.

Šajā Balkānu valstī dzīvo viena no senākajām Eiropas tautām, tai ir jau vairākus
tūkstošus gadu sena vēsture kas aizsākas Senajā Grieķijā. Grieķija tiek
uzskatīta par Rietumu kultūras šūpuli. Grieķijā ir radusies demokrātija, Rietumu
filozofija, Olimpiskās spēles, Rietumu literatūra, historiogrāfija,
politoloģija, medicīna, veikti nozīmīgi zinātniskie un matemātiskie atklājumi,
kā arī drāma, ieskaitot komēdiju un traģēdiju.

Grieķija ir Eiropas Savienības dalībvalsts kopš 1981. gada. NATO dalībvalsts tā
ir kopš 1952. gada, bet OECD dalībvalsts kopš 1961. gada.

Pēc Bizantijas Impērijas iekarošanas 15. gadsimtā, pār Grieķiju valdīja Osmaņu
impērija. 1821. gada 25. martā grieķu patrioti sāka grieķu neatkarības karu,
kurā izcīnīto neatkarību oficiāli nostiprināt izdevās pēc lielvaru
(Lielbritānijas, Francijas, Krievijas) vienošanās 1829. un 1832. gadā.

19. gadsimtā un 20. gadsimta sākumā Grieķija vairākas reizes karoja ar Osmaņu
impēriju, lai palielinātu valsts teritoriju un iekļautu tajā visus grieķu
apdzīvotos apgabalus. Pirmā pasaules kara laikā Grieķijā pastāvēja ārpolitiskas
domstarpības starp karali Konstantīnu I, kurš bija Vācijas pusē un
premjerministru Elefteriosu Venizelosu, kurš simpatizēja Antantei. Rezultātā
Konstantīns I atkāpās un 1917. gadā Grieķija iestājās karā Antantes pusē. Pēc
kara Grieķija turpināja militārās operācijas Anatolijā, jo rietumu sabiedrotie
bija apsolījuši Grieķijai daļu Osmaņu impērijas teritorijas. Grieķu—turku kara
beigās Grieķija tomēr bija spiesta atkāpties no okupētajām teritorijām un
atgriezties tās pirmskara robežās.

Otrā pasaules kara laikā 1940. gada 28. oktobrī Grieķijā iebruka Itālijas
karaspēks, bet 1941. gada 6. aprīlī Vācijas karaspēks. Pēc atbrīvošanas no
okupācijas Grieķijā sākās pilsoņu karš starp EAM-ELAS partizānu armiju, kurā
dominēja komunisti un britu atbalstītajiem monarhistiem. 1967. gada 21. aprīlī
grupa armijas komandieru veica militāru valsts apvērsumu un izveidoja labēju
militāru huntu. 1974. gada republikas referendumā grieķi nobalsoja par
monarhijas izbeigšanu un republikas izveidošanu. 1981. gada 1. janvārī Grieķija
kļuva par Eiropas Kopienas (Eiropas Savienības priekšteces) dalībvalsti.

Grieķija atrodas Balkānu pussalas dienvidos. Grieķijas kontinentālās daļas
dienvidos atrodas Peloponesas pussala. Grieķijai ir garākā krasta līnija no
Vidusjūras valstīm un 11. garākā pasaulē. Grieķijai pieder 1200 līdz 6000 salas,
no kurām 227 ir apdzīvotas. Lielākā sala ir Krēta, otra lielākā- Evija, kuru no
kontinenta atdala 60m plats šaurums. Lielākā daļa salu atrodas Egejas jūrā, kā
Kiklādu, Ziemeļsporādu un Dienvidsporādu salas. Grieķija salas ir iecienītas
tūristu vidū.

80 % Grieķijas teritorijas ir kalni. Valsts augstākais punkts ir Olimpa kalns
(2917 m). Grieķijas rietumos dominē Pindu kalni, kas ir Dināru kalnienes
turpinājums. Grieķijas ziemeļaustumos uz roebežas ar Bulgāriju atrodas Rodopu
kalni. Derīgie izrakteņi: marmors, krīts, alumīnija rūda, brūnogles, polimetālu
rūda. Lielākās upes ir Marica, Nestosa, Strimona, Aljakmona.

Grieķija ir parlamentāra republika, kura balstās uz 1975. gada izstrādāto
konstitūciju. Valsts galva ir prezidents, kuru uz pieciem gadiem ievēl Grieķijas
parlaments. Tai ir vienpalātas parlaments ar 300 locekļiem, kurus savukārt uz
četriem gadiem ievēl tauta.

2011. gadā Grieķijā dzīvoja aptuveni 10,82 miljoni iedzīvotāju, no kuriem 91,56%
bija grieķi. Lielākā etniskā minoritāte ir albāņi (4,45%). 97% Grieķijas pilsoņu
ir pareizticīgie.

Grieķija ir Olimpisko spēļu dzimtene. Grieķija viens no populārākajiem sporta
veidiem ir futbols. 2004. gadā Grieķijas futbola izlase kļuva par Eiropas
čempioniem. Tāpat populārs ir arī basketbols.



https://lv.wikipedia.org/wiki/Baltkrievija

Baltkrievija (baltkrievu: Беларусь, Bielaruś; krievu: Беларусь, Белоруссия),
oficiāli Baltkrievijas Republika (Рэспубліка Беларусь; Республика Беларусь), ir
valsts Austrumeiropā. Baltkrievija robežojas ar Poliju rietumos, Lietuvu
ziemeļrietumos, Latviju ziemeļos, Krieviju austrumos un Ukrainu dienvidos.
Baltkrievijas galvaspilsēta ir Minska, citas lielākās pilsētas: Grodņa,
Vitebska, Bresta, Mogiļeva un Gomeļa. Trešo daļu no valsts klāj meži. Tās
spēcīgākie ekonomiskie sektori ir lauksaimniecība un rūpniecība. Ir NVS locekle,
piedalās arī Austrumu partnerības programmā ar Eiropas Savienības valstīm.

Baltkrievija ir viena no valstīm, kuru nopietni skāra 1986. gada Černobiļas AES
avārijas izraisītais vides piesārņojums ar radioaktīvajiem izotopiem.

Nosaukums "Baltkrievija" ir eksonīms. Tas ir radies tiešas endonīmas tulkošanas
rezultātā no nosaukuma Baltā Krievzeme (Белая Русь), kas pirmoreiz parādījās
vācu un latīņu viduslaiku rakstītajos avotos. Latīņu valodā šī zeme tika saukta
par Alba Ruthenia. 17. gadsimtā Krievijas cari lietoja šo terminu, lai apzīmētu
slāvu tautu apdzīvotās teritorijas, kuras bija Polijas-Lietuvas ūnijas sastāvā.

Krievijas impērijas laikā neilgu laiku pastāvēja Baltkrievijas guberņa
(1796-1802), pēc Pirmā pasaules kara Baltkrievijas Tautas Republika (baltkrievu:
Белару́ская Наро́дная Рэспу́бліка, 1918) un Baltkrievijas Sociālistiskā Padomju
Republika (baltkrievu: Савецкая Сацыялістычная Рэспубліка Беларусь, 1919-1922),
bet Padomju Savienības laikā Baltkrievijas PSR (krievu: Белорусская ССР). Kopš
1991. gada valsts oficiālais nosaukums ir "Baltkrievijas Republika" (Рэспубліка
Беларусь (palīdzība·info)).

Lielāko daļu no mūsdienu Baltkrievijas teritoriju sākotnēji apdzīvoja dažādas
baltu ciltis (jātvingi, Dņepras balti), kas kopš 6. gadsimta sajaucās ar slāvu
valodās runājošajiem ienācējiem.

No 9. līdz 14. gadsimtam tagadējās Baltkrievijas teritorijā atradās austrumslāvu
kņazistes, no kurām politiski ietekmīgāka bija Polockas kņaziste. Pēc Mongoļu
impērijas invāzijas tās integrējās Lietuvas dižkunigaitijas, vēlāk
Polijas-Lietuvas sastāvā. 18. gadsimta beigās pēc Polijas dalīšanas tagadējās
Baltkrievijas zemes tika pievienotas Krievijas impērijai.

Pēc Brestļitovskas miera līguma ķeizariskās Vācijas okupētajā teritorijā 1918.
gada 25. martā tika izveidota Baltkrievijas Tautas Republika, kas bija
vēsturiski pirmais mēģinājums izveidot valsti ar Baltkrievijas vārdu. Kā atbilde
uz to bija 1919. gada 1. janvārī Smoļenskā proklamētā Baltkrievijas PSR, kas jau
27. februārī tika pārveidota par īslaicīgi pastāvošo Lietuvas-Baltkrievijas PSR.
Tā tika izformēta 25. augustā sakarā ar poļu karaspēka ofensīvu poļu-padomju
kara pirmajā posmā. Pēc kara un Rīgas miera līguma parakstīšanas 1921. gada 18.
martā Baltkrievijas teritorija tika sadalīta starp Poliju un Baltkrievijas PSR,
kas 1922. gada 28. decembrī bija viena no četrām PSRS dibinātājām. 1939. gada
septembrī Padomju Savienība okupēja Polijas Republikas austrumu daļas zemes un
lielu daļu no tām pievienoja Baltkrievijas PSR. Savu neatkarību no PSRS
Baltkrievija deklarēja 1990. gada 27. jūlijā, bet to atguva 1991. gada
25. augustā. Baltkrievija palika politiski un ekonomiski cieši saistīta ar
Krieviju. Kopš 1994. gada jūlija Baltkrievijas prezidents ir Aleksandrs
Lukašenko.

Baltkrievijas platība ir 207 600 km². Tā robežojas ar piecām valstīm:
ziemeļrietumos ar Latviju, ziemeļaustrumos un austrumos ar Krieviju, dienvidos
ar Ukrainu, rietumos ar Poliju un Lietuvu. Baltkrievijai nav izejas pie jūras.

Baltkrievijas reljefs galvenokārt ir veidojies pleistocēna ēras laikā, kas sākās
aptuveni pirms 2,6 miljoniem gadu un noslēdzās ar ledus laikmetu aptuveni pirms
11 tūkstošiem gadu. Lielāko daļu no valsts veido zemienes (Centrālais Bjarezinas
līdzenums) ar nelieliem pakalniem un augstienēm. Augstākais punkts virs jūras
līmeņa ir Dzeržinska kalns (345 m). Vairāk nekā puse no valsts teritorijas
atrodas zem 200 metru atzīmes virs jūras līmeņa. Baltkrievijas teritoriju no
dienvidrietumiem līdz pat ziemeļaustrumiem šķērso Baltkrievijas grēda.
Baltkrievijas galvaspilsēta Minska atrodas tiešā šīs grēdas tuvumā.

Baltkrievijas teritoriju šķērso vairākas lielas upes. Liela daļa no valsts
atrodas Dņepras baseinā, kura plūst no ziemeļiem uz dienvidiem Baltkrievijas
austrumu pusē. Lielākās Dņepras pietekas Baltkrievijas teritorijā ir Pripete,
Bjarezina un Soža. Ziemeļos Baltkrievijai cauri tek Daugava, bet rietumos
atrodas Nemunas izteka.

Baltkrievija tiek iedalīta 6 apgabalos (вобласць). Atsevišķi tiek izdalīta
galvaspilsēta Minska, kurai ir īpašs statuss. Apgabali sīkāk tiek iedalīti
rajonos (раён). Kopā ir 118 rajoni. Vēl sīkāk rajonus iedala pilsētās un
ciematos. Kopā ir 102 pilsētas un 108 ciemati.

Pēc 1999. gada veiktās tautas skaitīšanas, etniskie baltkrievi ir 81,2% no
visiem valsts iedzīvotājiem. Krievi, no kuriem ļoti daudzi iebrauca
Baltkrievijas PSR 1960. gados un 1970. gados, ir otra lielākā etniskā grupa
(11,4%). Lielākā daļa no atlikušajiem iedzīvotājiem ir poļi (3,9%) un ukraiņi
(2,4%). Pirms Otrā pasaules kara otra lielākā Baltkrievijā dzīvojošā tauta bija
ebreji. Genocīda rezultātā un augstās emigrācijas dēļ pēckara gados ebreju
skaits Baltkrievijā ir samazinājies līdz 0,3% no visiem iedzīvotājiem. No
pārējām minoritātēm lielākās ir armēņi, tatāri, čigāni, lietuvieši un
azerbaidžāņi.

Valsts oficiālās valodas ir gan baltkrievu, gan krievu valoda. Baltkrievu
valoda, kas ir galvenais jēdziens nacionālajai identitātei, ir viena no
austrumslāvu valodām, kura ir radniecīga krievu un ukraiņu valodām. Baltkrievu
valodu pieraksta izmantojot kirilica alfabētu. Šajā valodā ir arī daudz
aizguvumi no krievu un poļu valodām. Baltkrievu valodas senākā forma bija viena
no Lietuvas lielkņazistes oficiālajām valodām.

Lielākā daļa no baltkrieviem pēc reliģijas ir pareizticīgie. Ievērojama daļa ir
arī Romas katoļi un austrumkatoļi, kuri piedzīvo atdzimšanu pēc gadsimtiem ilgas
vajāšanās, ko veica Krievijas caristes un Padomju Savienības valdības.



https://lv.wikipedia.org/wiki/Latvijas_karogs

Latvijas karogs ir karmīnsarkans ar horizontālu baltu svītru vidusdaļā. Tas
radīts 19. gadsimtā pamatojoties uz seno letu jeb letgaļu karoga aprakstu
Atskaņu hronikā, tādējādi tas uzskatāms par vienu no senākajiem mūsdienās
izmantotajiem valsts karogiem pasaulē.[nepieciešama atsauce]PSRS okupācijas
laikā Latvijas karogs bija aizliegts, taču tas tika izmantots kā protesta zīme
pret valsts neatkarības zaudēšanu. Karogs tika plaši lietots Atmodas laikā un no
jauna kļuva par valsts karogu 1990. gada 27. februārī.

Karogs radīts, iedvesmojoties no Atskaņu hronikā pieminētā Cēsu zemes (Autines)
karoga. Sakarā ar zemgaļu vadoņa Nameja uzbrukumu Rīgai 1280. gadā Cēsu
komturejas vienība kaujas laukā ieradās ar sarkanbaltsarkanu karogu ("To
dzirdējuši, nāca nu ar sarkanu tie karogu, kam vidū balta josla bija. To pirmo
reizi ieraudzīja pie Cēsīm, tur tas zināms nācis un letu zemē plīvot sācis, kur
sievas braši zirgos jāj un vīriem darbos līdzās stāj. Tik tiešām to jums sacīt
varu, ko arī šajā brīdī daru, tas letu karogs ir paties"). Letgaļiem piešķirtie
karogi pirmo reizi pieminēti 1209. gadā līgumā ar Jersikas ķēniņu Visvaldi viņam
dotajā lēņu grāmatā.

19. gadsimta vidū Tērbatas universitātes profesors Jēkabs Jūsmiņš, pētot Atskaņu
hroniku, uzgāja šo atsauci un to sāka lietot Tērbatas latviešu studenti. Pirmo
vispārējo latviešu dziesmu svētku laikā Rīgā 1873. gadā Tērbatas universitātes
latviešu studentiem tika uzticēti goda kārtībnieku pienākumi un kā amata
atšķirības zīmes viņi nēsāja sarkanbaltas krūts lentas. Arī pirmais latviešu
dziesmu svētku karogs bija šūdināts sarkanbaltos krāsu toņos, kas uzskatāms par
pirmo Latvijas valsts karoga prototipu.

Pēc Februāra revolūcijas 1917. gada martā tika izveidota Vidze­mes pagaidu zemes
padome, par Krievijas Pagaidu valdības komisāru Vidzemes guberņā kļuva Rī­gas
pilsētas galva Andrejs Krastkalns, vēlāk Andrejs Priedkalns, par komisāra
vietnieku Kārlis Ulmanis. Aprīļa beigās Tērbatā izveidoja Kurzemes pagaidu zemes
padomi, par Vācijas okupētās Kurzemes guberņas komisāru tika ievēlēts Jānis
Čakste. Latgales latviešu kongress Rēzeknē 1917. gada maijā izveidoja savu
Latgales Ze­mes padomi ar Franci Trasunu priekš­galā, kas pauda vēlēšanos
atdalīt Lat­gali no Vitebskas guberņas un apvienot ar pārējo latviešu apdzīvoto
teritoriju, tomēr Krievijas Pa­gaidu valdība neakceptēja Latvijas novadu
apvienošanos vienā autonomā vienībā. Politisko procesu ietekmē tika aktualizēts
jautājums par Latvijas karoga izskatu. Pie karoga meta izstrādāšanas strādāja
vairākas mākslinieku grupas. Populārākie bija mākslas vēsturnieka Oļģerta
Grosvalda ar krāsu attiecību 1:1:1 un mākslinieku Anša Cīruļa un Voldemāra Tones
ar krāsu attiecību 2:1:2 piedāvātie karoga varianti. 1917. gada maijā Latviešu
mākslas veicināšanas biedrības valde pieņēma lēmumu kā paraugus karogu
izgatavošanai visiem ieteikt Cīruļa un Tones zīmēto karogu metus. Neviens no
šiem variantiem nebija tumšsarkanā krāsā, un arī J. Lapiņa un O. Grosvalda
karogi pilnībā neatbilda vēlāk pieņemtajam Latvijas karogam.

Polemika par latviešu karogu presē aizsākās, kad pirmie nacionālie karogi
parādījās sarīkojumos un demonstrācijās. Laikraksta "Līdums" slejās šo domu
apmaiņu ierosināja Dr. Oskara Voita publikācija "Latviešu nacionālās krāsas". Kā
pirmie un gandrīz vai vienīgie nopietnākie polemizētāji tā laika presē bija
rakstnieks Linards Laicens un valodnieks, orientālists Pēteris Šmits. L.Laicens
līdz ar O.Voitu bija pirmie, kuri presē popularizēja tumšsarkano krāsu kā
iespējamās Latvijas valsts karoga pamatkrāsu, kamēr citi galvenokārt runāja par
tautas karogu. Ar vairākām publikācijām par sarkanbaltsarkano karogu diskusijā
iesaistījās Vladivostokā dzīvojošais un strādājošais Pēteris Šmits, kurš iebilda
pret Matīsa Siliņa tulkojuma variantu, ka latviešu karogs bijis tikai ar vienu
baltu svītru. Šmits, tāpat kā 19. gadsimta beigās vēsturnieks Jānis Krodznieks,
"Atskaņu hronikā" minēto vietu par cēsnieku karogu tulkoja: "Ar karogu sarkanā
krāsā, kas bija ar baltu strīpots." Sava tulkojuma pareizībai viņš
apstiprinājumu meklēja arī folkloras materiālā — tautasdziesmās. Viņš uzskatīja,
ka Atskaņu hronikā minētais cēsnieku karogs bijis ar vairākām baltām svītrām.
Nav liecību, ka 1917. gadā latviešu aprindās lietoti šādi ar vairākām baltām
svītrām darināti karogi. Arī karoga izveides pamatojuma meklēšana folklorā šajā
laikā neguva lielu atsaucību. Diskusijās par karogu gan presē, gan mākslinieku
aprindās pie puslīdz vienota viedokļa nonāca tikai tad, kad karoga lietošanu
apdraudēja gan lielinieki, gan vācu okupācijas vara. Lai gan diskusijā vēl
netika radīts Latvijas karogs, kurā būtu apvienoti vēlāk ar likumu apstiprinātie
krāsu toņi un svītru proporcijas, tomēr tas bija solis uz viena karoga izveidi.
Šīs diskusijas rezultātā ieteiktais A.Cīruļa mets 1918. gadā, realizēts
fotogrāfa Jāņa Rieksta pastkartēs, padarīja krāsu proporciju 2:1:2 par tautā
vispopulārāko.

Vispārējā haosā jau pēc lielinieku Oktobra apvērsuma Petrogradā latviešu
pilsonisko partiju un organizāciju pārstāvjiem izdevās savstarpēji vienoties un
nodibināt Latviešu pagaidu nacionālo padomi (LPNP), kuras darbinieki bija aktīvi
sarkanbaltsarkanās karoga krāsas popularizētāji gan vācu okupētajā Latvijā, gan
arī ārpus tās. Daudzas sarkanbaltsarkanā karoga popularizēšanas epizodes saistās
ar latviešu sabiedriskajām aktivitātēm 1918. gadā Ukrainā, Tālajos Austrumos,
Sibīrijā, Baltkrievijā un citur bijušās Krievijas impērijas teritorijā. Pirmie
nozīmīgākie šā laika sarkanbaltsarkano krāsu lietošanas gadījumi saistās ar
valsts proklamēšanas aktu 1918. gada 18. novembrī 2. Rīgas pilsētas teātra
(tagad Latvijas Nacionālais teātris) ēkā Rīgā 1918. gada 18. novembrī. Par to,
ka sarkanbaltsarkanais karogs kļuvis par valsts simbolu, liecināja arī
mākslinieka Jāņa Kugas dekorētā zāle, kas fiksēta fotogrāfa Viļa Rīdzenieka
fotouzņēmumā. Visplašāk sarkanbaltsarkanie karogi tika lietoti jaunās valsts
pirmajās dienās iedzīvotāju sapulcēs un demonstrācijās. Dažkārt atzīmēts, ka
karogu gatavošanai trūcis piemērota auduma. Pirmie jaunās valsts karogi tika
darināti lielā steigā, un par vienveidību to izskatā tika domāts maz. Brīvības
cīņās, kas aizsākās jau 1918. gadā un noslēdzās ar uzvaru 1920. gadā,
sarkanbaltsarkans karogs pārliecinoši kļuva par Latvijas simbolu.

Pirmie likumdošanas dokumenti saistībā ar valsts karogu bija ministriju un
departamentu rīkojumi un pavēles, kas izdotas 1918. gada beigās un 1919. gadā.
Turpmākie dokumenti publicēti jau pēc Brīvības cīņām. 1921. gada 15. jūnijā
Satversmes sapulcē pieņēma Likumu par Latvijas Republikas karogu un ģerboni.
Likums gan noteica krāsu proporcijas, bet nenorādīja krāsu toņus, kā arī karoga
izmērus. Tas arī netika izdarīts 1922. gadā pieņemtajā Satversmē.

Pirmoreiz karoga krāsa raksturota 1922. gada 25. augustā LR Ministru kabineta
pieņemtajos "Noteikumos par valsts, tirdzniecības, amatu personu un atsevišķu
iestāžu flagām un kara kuģu karogiem". Šie noteikumi ne tikai paredzēja, ka
karoga krāsa ir "tumši sarkana (karmin)", bet arī noteica karoga garuma un
platuma attiecību 3:2. Tomēr noteikumos vēl nebija konsekvences terminoloģijā un
tika lietots gan "flaga", gan "karogs". Šos noteikumus pieņemot kā likumu
Saeimā, karoga garuma un platuma attiecības noteica 2:1, kā arī vārdu "flaga"
aizvietoja ar — "karogs". "Likumu par Latvijas valsts, tirdzniecības, amatu
personu un atsevišķu iestāžu un karakuģu karogiem" 1923. gada 16. janvārī
pieņēma Saeima, bet 20. janvārī to izsludināja Prezidents. 16. martā likumu un
ministru kabineta noteikumu krājuma pielikumā iespiesti "Latvijas karogu
zīmējumi", kuros krāsās attēloti visi septiņpadsmit likumā noteiktie un
aprakstītie karogi.

Pēc Latvijas okupācijas 1940. gadā, par šī karoga izmantošanu vai glabāšanu
draudēja kriminālatbildība. No jauna karogs atklātībā parādījās 80. gadu otrajā
pusē, kad tas tika plaši lietots Atmodas laikā un tā valsts karoga statuss tika
atjaunots 1990. gada 27. februārī.

Karoga ar likumu noteiktās garuma un platuma proporcijas ir 2:1, bet sarkanās un
baltās krāsas proporcijas 2:1:2. Karoga krāsas, saskaņā ar Latvijas valsts
karoga likuma piemērošanas noteikumiem, atbilst Pantone krāsu skalas krāsām
PANTONE 201C un PANTONE White

Sarkanā: PANTONE 201C RGB 152 30 50 CMYK 0 80 67 40 Hex #981E32 Baltā: PANTONE
White RGB 255 255 255 CMYK 0 0 0 0 Hex #FFFFFF



https://lv.wikipedia.org/wiki/Visp%C4%81r%C4%93jie_latvie%C5%A1u_Dziesmu_un_Deju_sv%C4%93tki

Vispārējie latviešu Dziesmu un Deju svētki ir tradicionāls kultūras notikums
Latvijā. Šie svētki ir latviešu nacionālās identitātes sastāvdaļa, parasti tie
notiek reizi 5 gados Rīgā. Kopš 1873. gada šie svētki ir notikuši 25 reizes,
tradicionāli tos sauca par Vispārīgajiem latviešu dziedāšanas svētkiem, bet pēc
Latvijas okupācijas oficiāli pārdēvēja par Padomju Latvijas dziesmu (un deju)
svētkiem. Kopš 1990. gada tos atkal sauc par Vispārējiem latviešu Dziesmu un
Deju svētkiem un tajos piedalās aptuveni 30 000 dalībnieku, tostarp kori, deju
kolektīvi, pūtēju orķestri, folkloras grupas, etnogrāfiskie ansambļi, tautas
mūzikas ansambļi, lauku kapelas, koklētāju ansambļi, lietišķās un tēlotājas
mākslas studijas, vokālie ansambļi, amatierteātri un ārvalstu kolektīvi.
Latviešu Dziesmu un Deju svētkos notiek ne tikai uzstāšanās, bet arī sacensības,
kurās tiek noskaidroti laureāti. Visnozīmīgākā loma svētkos ir koriem un deju
kolektīviem. Starpposmā no vieniem svētkiem līdz nākamajiem notiek repertuāra
sagatavošana un skates, kurās nosaka nākamo svētku dalībniekus. Parasti pēdējās
Dziesmu un Deju svētku dienas rītā notiek svētku gājiens, kurā piedalās visi to
dalībnieki, savukārt vakarā Mežaparka estrādē notiek noslēguma koncerts.

Latvijas dziesmu svētku tradīcijas, līdztekus Igaunijas dziesmu svētku un
Lietuvas dziesmu svētku tradīcijām kopš 2003. gadā ir iekļautas UNESCO
Reprezentatīvajā cilvēces nemateriālā kultūras mantojuma sarakstā.

Dziesmu svētku pirmsākumi ir meklējami 19. gs. pirmajā pusē Vācijā, Austrijā un
Šveicē. Sekojot šo zemju paraugam, Baltijas provinču pilsētās tika dibināti
dziedāšanas pulciņi un kori un rīkoti dziedāšanas svētki. Plaša mēroga svētki,
kuros piedalās vācu kori no visas Baltijas tika sarīkoti 1857. gadā Tallinā un
1861. gadā Rīgā. Vācbaltu dziesmu svētku ideju pārtvēra mācītājs un rakstnieks
Juris Neikens, kurš 1864. gada pavasarī sarīkoja latviešu vīru koru dziedāšanas
svētkus Dikļos, kuros piedalījās 6 kori ar 120 dziedātājiem. Tiem sekoja līdzīgi
svētki dažādās vietās Vidzemē un Kurzemē un 1870. gada vasarā tika sarīkoti
Kurzemes dziedāšanas svētki Dobelē, kuros piedalījās 400 dziedātāji.

1870. gadu sākumā nesen dibinātā Rīgas Latviešu biedrība uzņēmās Pirmo vispārīgo
latviešu dziesmu svētku organizēšanu. Pirmie Dziesmu svētki norisinājās 1873.
gada vasarā Rīgā, toreiz to nosaukums bija I Vispārīgie latviešu Dziedāšanas
svētki. 1880. gadā tika organizēti II Vispārīgie latviešu Dziedāšanas svētki.
Latvijai atrodoties Krievijas impērijas sastāvā, notika arī III, IV un V dziesmu
svētki. IV dziesmu svētki bija līdz šim vienīgie, kuri nenotika Rīgā, bet gan
Kurzemes guberņas galvaspilsētā Jelgavā. Pirmā pasaules kara laikā svētki
nenotika. VI-IX svētki notika neatkarīgajā Latvijā. Pirmie trīs no tiem notika
Esplanādē, bet IX svētki - Uzvaras laukumā. Otrā pasaules kara laikā svētki
nenotika. X-XIX dziesmu svētki notika padomju laikā. 1948. gadā pirmoreiz
svētkos piedalījās arī deju kolektīvi. Kopš 1955. gada svētki notiek Mežaparka
estrādē. Kopš 1960. gada reizi 5 gados notiek arī Latvijas Skolu jaunatnes
dziesmu un deju svētki.

Latvijas okupācijas laikā arī trimdas latvieši paralēli Padomju Latvijas Dziesmu
un Deju svētkiem uzsāka rīkot savus dziesmu svētkus lielākajos latviešu centros.
Līdzās koru koncertiem Dziesmu svētkos parasti notika arī teātra izrādes,
solistu koncerti, rakstnieku cēlieni, tautas deju priekšnesumi, mākslas un
lietišķās mākslas izstādes, organizāciju sanāksmes un sēdes. Pirmā Latviešu
Dziesmu diena Kanādā notika Toronto 1952. gada septembrī, no 1954. līdz 2014.
gadam Kanādā notika 14 Latviešu dziesmu svētki.

Plašākie trimdas dziesmu svētki notika Amerikas Savienotajās Valstīs. Tā I
Dziesmu svētki ASV notika 1953. gada 30. maijā Čikāgā, kuros piedalījās 22 kori
ar 650 dalībniekiem un ap 5000 klausītāju, ASV II Dziesmu svētki 1958. gada 3.
jūlijā Ņujorkā (38 kori ar 900 dalībniekiem, ap 10 000 klausītāju), ASV III
Dziesmu svētki 1963. gada 30. augustā Klīvlendā (36 kori ar 1000 dalībniekiem,
ap 10 000 klausītāju), ASV IV Dziesmu svētki 1968. gada 30. augustā Klīvlendā
(50 kori ar 1100 dalībniekiem, ap 8 600 klausītāju), ASV V Dziesmu svētki 1973.
gada 31. jūlijā Klīvlendā (52 kori ar 1250 dalībniekiem, ap 10 000 klausītāju),
ASV VI Dziesmu svētki 1978. gada 29. jūnijā Bostonā, (92 kori), ASV VII Dziesmu
svētki 1983. gadā Milvokos. Savukārt ASV Rietumkrasta Dziesmu svētku tradīcija
sākās 1962. gada 22. jūnijā Sietlā, pēc tam notika vairāk kā deviņi reģionālie
dziesmu svētki. XIII Vispārējie ASV Dziesmu un Deju svētki notika no 2012. gada
4. līdz 8. jūlijam Milvokos. Austrālijā dažādās pilsētās tiek rīkotas ikgadējās
latviešu Kultūras dienas, kuras notiek apvienoto koru koncerti. 2012. gada
nogalē jau 54. reizi notika plašas Austrālijas latviešu kultūras dienas
Adelaidē. Eiropas trimdas latviešu dziesmu svētki sakās 1964. gadā Hamburgā un
turpinājās ar sešiem Dziesmu svētkiem līdz 1989. gadam, bez tam Anglijā un
Vācijā notika arī Dziesmu dienas, bet kā visskaistākās apmeklētāji min 1979.
gada 19.-22. jūnijā notikušās Pasaules Brīvo Latviešu Dziesmu dienas Visbijā
Gotlandes salā. Eiropas latviešu apvienība gatavojas rīkot Eiropas latviešu
Dziesmu un deju dienas Briselē 2015. gada jūnijā, godinot Latvijas prezidentūras
gadu Eiropas Savienībā.

XX Vispārējie latviešu Dziesmu un X Deju svētki 1990. gadā notika neilgi pēc
Latvijas neatkarības atjaunošanas deklarācijas pieņemšanas. 2013. gadā
norisinājās XXV Vispārējie latviešu Dziesmu un XV Deju svētki.

Dziesmu svētku komitejas priekšnieks Rihards Tomsons sniedz šādu A. Hītela
darbnīcā Leipcigā izšūtā karoga aprakstu:

"Karogs ir priekšpusē no balta zīda, ar platu sarkan-zīda samtu iekantēts. Uz
samta ir zelta izrotājumi, un apakšpusē zelta pušķi. Karoga viduslaukā ir ar
zīda pavedieniem izšūta bilde, kas rāda svētu birzi un zem liela un veca ozola
apsūnojušu un ar kuplu lapu vītni pušķotu altari. Uz altara deg upuru liesmiņa
un dūmi viļņo uz augšu. Pie altara uz kreisās rokas atspiedies stāv vecs
vaidelotis, kas savā paceltā labā rokā tura kuplu ozola zaru. Virs karoga uz
sarkana samta ir ar zelta burtiem uzšūts "Līgo", un apakšā uz balta zīda ar
zelta burtiem ir lasāms: 26. jūnijā 1873. Karoga otra puse ir no sarkana zīda.
Viņš ir 72 collas garš un 50 collas plats."

Iespējams, ka karoga meta autors bija Kārlis Hūns, vēlāk paustas domas arī par
Kārļa Baumaņa iespējamo līdzdalību arī svētku karoga pirmmeta vai idejiskās
ieceres tapšanā.

Periodā līdz Otrajam pasaules karam dziesmu svētki notika jūnija otrajā pusē īsi
pirms Jāņiem (izņemot pirmos, kuri notiek tūlīt pēc Jāņiem). Padomju laikā
svētki bija jāpieskaņo LPSR dibināšanas dienai - 21. jūlijam - un tie tika
pārcelti uz jūlija vidu.

Nākamie Vispārējie latviešu Dziesmu un Deju svētki paredzēti 2018. gadā par godu
valsts simtgadei.



https://lv.wikipedia.org/wiki/Raimonds_V%C4%93jonis

Raimonds Vējonis (dzimis 1966. gada 15. jūnijā Pleskavas apgabalā, PSRS) ir
latviešu biologs un politiķis, pašreizējais Latvijas Valsts prezidents, bijušais
Latvijas aizsardzības ministrs, vides ministrs un Saeimas deputāts. Viņš ir
Latvijas Zaļās partijas (1990) un Zaļo un Zemnieku savienības (2002) biedrs.

Dzimis 1966. gada 15. jūnijā Pleskavas apgabalā, kur viņa tēvs dienēja Padomju
armijā. Bērnību un skolas gadus Vējonis pavadīja Madonas rajona Sarkaņos,
mācījās Madonas 1. vidusskolā. Studēja Latvijas Universitātes (LU) Bioloģijas
fakultātē, pēc studiju beigšanas 1989. gadā sāka strādāt par bioloģijas
skolotāju Madonas 1. vidusskolā. 1990. gadā kā viens no pirmajiem iestājās
Latvijas Zaļajā partijā, bija Madonas reģionālās vides pārvaldes direktora
vietnieks, līdztekus arī Madonas domes deputāts (1990-1993). 1994. gadā
papildināja zināšanas Tamperes Tehniskās universitātes Vides un ūdens inženieru
institūtā, 1995. gadā LU ieguva bioloģijas zinātņu maģistra grādu par pētījumu
"Kaņepēnu ezera apsaimniekošanas plāns". 1996. gadā viņš kļuva par
jaunizveidotās Lielrīgas reģionālās vides pārvaldes direktoru. Bija Skultes
ostas valdes loceklis.

2002. gada 7. novembrī, kad pie varas nāca Einara Repšes vadītā valdība,
Raimonds Vējonis tajā kļuva par Latvijas vides aizsardzības un reģionālās
attīstības ministru. 2003. gada 16. janvārī, kad bija izveidojusies atsevišķa
Latvijas Vides ministrija, Vējonis kļuva par vides ministru un šo amatu
saglabāja arī turpmākajās valdībās. 2004. gadā kandidēja Eiropas Parlamenta
vēlēšanās, taču Zaļo un Zemnieku savienība tajās neguva panākumus. 2006. gada
oktobrī Raimonds Vējonis tika ievēlēts 9. Saeimā un joprojām palika vides
ministra amatā Kalvīša otrajā Ministru kabinetā. Vides ministra amatu saglabāja
arī vairākās vēlākajās valdībās.

2010. gadā ievēlēts 10. Saeimā no Zaļo un Zemnieku savienības. Saglabāja
ministra amatu arī Valda Dombrovska otrajā valdībā. 2011. gadā pēc vides
ministra amata likvidēšanas atgriezās vides aizsardzības un reģionālās
attīstības ministra krēslā.

2014. gada janvārī kļuva par aizsardzības ministru Laimdotas Straujumas valdībā.
Amatu saglabājis arī Laimdotas Straujumas otrajā valdībā.

2016. gada 20. janvārī Vējonim Stradiņa slimnīcas Latvijas Kardioloģijas centrā
tika veikta operācija, jo sepses infekcija bija izraisījusi sirds bojājumus. Pēc
operācijas prezidents tika paturēts intensīvās terapijas nodaļā, lai veiktu
papildu procedūras.



https://lv.wikipedia.org/wiki/Starptautisk%C4%81_m%C4%93rvien%C4%ABbu_sist%C4%93ma

SI jeb Starptautiskā mērvienību sistēma (franču: Système International d'Unités)
ir izplatītākā mērvienību sistēma pasaulē. Tā tika izveidota no MKS sistēmas
(metrs-kilograms-sekunde), nevis no vecākās CGS (centimetrs-grams-sekunde)
sistēmas. SI sistēmas mērvienību definīcijas dažkārt tiek precizētas. SI sistēmu
mēdz saukt arī par metrisko sistēmu (pēc garuma mērvienības metra nosaukuma).

Starptautiskās vienību sistēmas aizsākums saistās ar Lielās franču revolūcijas
laiku 18. gadsimta beigās, kad pēc monarhijas krišanas karaļa varu nomainīja
Nacionālā sapulce. Drīz pēc tam jaunās varas izveidotā Franču akadēmija nolēma
daudzo un katrā provincē dažādo garuma, svara un tilpuma mēru vietā ieviest
tagad tik pierastos decimālos mērus, sākot ar attāluma jeb garuma mēru metru.

Laikam ritot, franču zinātnieku ieviestajai mēru sistēmai viena pēc otras
pievienojās citas valstis. Tika noslēgtas starptautiskās vienošanās, un 1875.
gadā izveidoja Svaru un Mēru palātu. Tās rīkotie kongresi joprojām ir
noteicošais likumdevējs metroloģijā — zinātnē, kuras viens no uzdevumiem ir
noteikt, kā mērīt fizikālos lielumus. Šī palāta rekomendē fizikālo lielumu
vienības, to etalonu izgatavošanu un lietošanu.

Latvijā metrisko mēru un svaru sistēma kā mērvienība tika ieviesta kopš 1924.
gada 1. janvāra, pirms tam tika pieļauta Krievijas mēru sistēmas lietošana.
Garumu sāka mērīt metros, nevis aršīnās un pēdās; svaru gramos, nevis mārciņās,
šķidrumus litros, nevis stopos un spaiņos. Krievijas impērijā pastāvējusī
sistēma tika oficiāli aizliegta. Tika uzsvērts, ka valdība nekādus pagarinājumus
nepieļaus.

Mēru un svaru reforma radīja problēmas alus rūpniekiem un tā tika pagarināta par
gadu, jo pudeles līdz tam bija piemērotas stopam (1 stops atbilda 1,28 litriem).
Bija tikai jānorāda tilpums arī litros. Darbietilpīgākais process bija svara
bumbu un atsvaru pārmarķēšana. Lai informētu veikalniekus un pircējus, valsts
gādāja par svaru salīdzināšanas plakātiem, kas bija izvietoti katrā
tirdzniecības vietā.

SI leņķu mērvienības (radiāns un steradiāns) ir bezdimensionālas attiecības, kas
veidotas dalot divas vienādas mērvienības.

Mērvienību daudzkārtņus lieto, lai nebūtu jāraksta ļoti gari skaitļi (piem., 1
000 000 W var uzrakstīt kā 1 MW). Daudzkārtņus neapvieno. 1/1000000 kg definē kā
miligramu, nevis kā mikrokilogramu. Daudzkārtņus parasti nelieto kopā ar laika
mērvienībām (izņemot sekundi) un ar leņķa grādiem. Parasti tos nelieto arī kopā
ar temperatūras mērvienībām.

Mazākā informācijas daudzuma mērvienība ir bits (b), kam var būt vērtība vai nu
0 vai 1. Parasti lieto arī lielāku vienību - baits (B), kurā ietilpst 8 biti.
Datu pārraides ātrumu mēra bitos sekundē (b/s). Ļoti bieži informācijas
pārraides kanālu datu caurlaides spēju izsaka b/s, Kb/s vai Mb/s (biti, kilobiti
vai megabiti sekundē). Datu glabāšanas iekārtu ierakstīšanas un nolasīšanas
ātrumus parasti izsaka b/s (parasti tomēr Kb/s un Mb/s). Šeit
1Mb=1000Kb=1000000b un 1MB=1000KB=1000000B (bāze ir 103=1000). Datu uzglabāšanas
sistēmām ilgu laiku tika lietotas mērvienības ar bāzi 210=1024 un datoru
programmas joprojām datu nesēju ietilpību mēra šādā veidā. 1999. gadā šo
mērvienību daudzkārtņiem tika standartizēti nosaukumi:



https://lv.wikipedia.org/wiki/Harijs_Poters

"Harijs Poters" (angļu: "Harry Potter") ir britu rakstnieces Džoannas Ketlīnas
Roulingas septiņu romānu sērija. Grāmatās stāstīts par jauno burvi Hariju Poteru
un viņa draugiem Ronu Vīzliju un Hermioni Grendžeri, kas mācās Cūkkārpas
Raganības un burvestību arodskolā. Pamatsižets veltīts Harija Potera cīņai ar
tumšo burvi Lordu Voldemortu, kura mērķos ir iegūt nemirstību un burvju pasaules
ieņemšana.

Pirmo grāmatu šajā sērijā "Harijs Poters un Filozofu akmens" 1997. gadā Londonā
publicēja izdevniecība Bloomsbury Publishing, bet darbība tajā risinās 1991.
gadā. Latviski šo darbu 2001. gadā Ingus Josta tulkojumā klajā laida apgāds
"Jumava". Latvijā izdotajām grāmatām izmantotas ASV izdevniecības Scholastic
Harija Potera sērijas vāku ilustrācijas.

Kā to apgalvo pati autore, stāsta par burvju zēnu ideju viņa radusi, braucot
vilcienā no Mančestras uz Londonu. Kādā intervijā televīzijas kanālam BBC World
viņa stāsta, ka rakstīšanas bieži risinājusies dažādās kafejnīcās, malkojot
kafiju. Tā kā rakstniece tolaik — 1991. gadu vidū — bija tikko šķīrusies no sava
vīra, ar mazu bērnu uz rokām un bez naudas, apstākļi rakstīšanai bijuši divtik
grūti.

Katra grāmata aptver Cūkkārpas Raganības un burvestību arodskolā pavadītu 1
mācību gadu, kur Harijs un viņa skolasbiedri apgūst buršanos, burvju mikstūru
gatavošanu, dažādus burvju augus kopšanu un kalambola spēlēšanu. Harijam
nemitīgi jāpārvar dažādas grūtības, mācoties sadzīvot ar savu nejauko
audžuģimeni un ienaidniekiem skolā, un viņam nemitīgi jācīnās par savu dzīvību,
konfrontējoties ar ļauno burvi Lordu Voldemortu un tā sabiedrotajiem.

Grāmatas ir tikušas pielīdzinātas daudziem pasaulē slaveniem darbiem, tostarp,
K.S. Lūisa "Nārnijas hronikai", Dž. R. R. Tolkīna "Gredzenu pavēlniekam", u.c.
Roulingas darbos apspēlētā tēma par Harija dzīvi tālā internātskolā un ļaunajiem
radiniekiem un aizbildņiem mājās (Dērslijiem) dažiem lasītājiem var atgādināt
Rūalla Dāla darbus. Vēl daži uzskata, ka grāmatas par Poteru pielīdzināmas
"Zvaigžņu karu" filmām, jo arī to galvenais varonis Lūks Skaivolkers līdz
noteiktam vecumam, kad uzzina par savu likteni cīnīties pret ļauno, mitinās kopā
ar savu tanti un onkuli; bez tam Lords Voldemorts līdzinās Zvaigžņu karu
ļaunajam tēlam Emperor Palpatine, u.c. Daudz līdzību manāms ar Tolkīna
slavenajiem fantastikas žanra darbiem. Abu autoru grāmatās ir tumsas pavēlnieks
un labs, vecs un vieds burvis — "Gredzenu pavēlniekā" un "Hobitā" tas ir
Gendalfs, bet "Harijā Poterā" — Baltuss Dumidors; tāpat arī abu rakstnieku
stāstos parādās goblini, burvju gredzeni un apmetņi, kam piemīt spēja valkātāju
padarīt neredzamu, u.tml. Runājot par intelektualitāti, jāmin Harija Potera
pasaku vides saistība ar reālo pasauli, kas parādās vairākās detaļās — piemēram,
burvju pasaules dažādu garšu zirnīši Bertie Bott's Every Flavour Beans,
iedvesmoja Kalifornijas saldumu ražotājus Jelly Belly radīt un laist apgrozībā
īstu produktu ar tādu pašu nosaukumu.



https://lv.wikipedia.org/wiki/R%C4%93zekne

Rēzekne ir Latvijas republikas nozīmes pilsēta. Pēc iedzīvotāju skaita tā ir
septītā lielākā pilsēta valstī. Fizioģeogrāfiski pilsēta atrodas Rēzeknes upes
ielejā. Visticamāk, ka nosaukumu pilsēta ieguvusi tieši no upes. Rēzekne ir
izvietojusies uz 7 pakalniem.[nepieciešama atsauce] Izdevīgais ģeogrāfiskais
stāvoklis, pilsētas loma rūpniecībā, kultūras un izglītības jomā nosaka Rēzeknes
reģionālo un valstisko nozīmību. To mēdz dēvēt arī par "Latgales sirdi" - šī
nozīme atspoguļota arī pilsētas ģerbonī, kura pamatā ir Latgales
kultūrvēsturiskā novada ģerbonis, bet pie tā sirds - vairogs Latvijas valsts
karoga krāsās.

Rēzekne atrodas 242 km attālumā no valsts galvaspilsētas Rīgas, kā arī 685 km
attālumā no Krievijas galvaspilsētas Maskavas, 450 km no Sanktpēterburgas un 860
km no Polijas galvaspilsētas Varšavas.

Pilsētā 2016. gada 1. janvārī bija 31 216 iedzīvotāji. To blīvums uz ir
1 785,8/km2 (otra blīvāk apdzīvotā pilsēta Latvijā pēc Rīgas). Pēdējo simts gadu
laikā iedzīvotāju skaits ir pieaudzis aptuveni 4 reizes, tomēr kopš 1990. gadiem
vērojama tendence iedzīvotāju skaitam samazināties. Ja 1990. gadā pilsētā
dzīvoja 43,2 tūkstoši iedzīvotāju, tad 2013. gadā to skaits bija samazinājies
vairāk nekā par 10 000.

Rēzeknes upes līkumainais posms ar tās stāvkrastiem Rēzeknes pilskalna apkārtnē
bijis apdzīvots kopš aizvēsturiskiem laikiem. Pirms Livonijas krusta kariem šeit
atradās latgaļu pilskalns ar nocietinātu koka pili. Pirmo reizi Rēzekne rakstos
minēta 1285. gadā, ar nosaukumu "Rossitten", kad Livonijas ordeņa mestrs
Vilhelms Šurborgs Rēzeknes pilskalnā uzcēla ordeņa cietoksni. 1575. gadā
Rēzeknes pils apkārtnē bija 500 iedzīvotāji. Livonijas kara laikā pils tika
nopostīta un iedzīvotāji aizvesti gūstā. Pēc kara Rēzekne bija Pārdaugavas
Livonijas hercogistes, vēlāk Inflantijas vaivadijas sastāvā. Pēc Polijas
dalīšanas 1772. gadā Rēzekne nonāca Krievijas impērijas sastāvā un 1773. gadā tā
ieguva apriņķa pilsētas tiesības.

19. gs. strauji pieauga pilsētas iedzīvotāju skaits. Pēc toreizējās tautas
skaitīšanas 1897. gadā Rēzeknē dzīvoja 10 795 iedzīvotāji. Šāds pilsētas
uzplaukums notika, pateicoties 19. gs. uzbūvētajai Sanktpēterburgas-Varšavas
šosejai un Pēterburgas—Varšavas dzelzceļa līnijai. 20. gs. sākumā tika uzbūvēta
arī dzelzceļa līnija Ventspils-Ribinska. Rezultātā Rēzekne kļuva par svarīgu
ceļu krustpunktu un pirms pirmā pasaules kara iedzīvotāju skaits sasniedza 23
tūkstošus. Pirmajos neatkarības gados Rēzeknē notika Pirmais Latgales latviešu
kongress, pateicoties kam Latgale tika pievienota pārējai Latvijai. Pēc LSPR
valdības spēku atkāpšanās uz Latgali Rēzekne no 1919. gada jūlija līdz Latgales
atbrīvošanas operācijas sākumam 1920. gada janvārī bija Padomju Latvijas
valdības pagaidu mītne.

Pēc Pirmā pasaules kara Rēzekne kļuva par Latgales izglītības un kultūras
centru. 1939. gadā iedzīvotāju skaits tajā sasniedza tikai 13 tūkstošus, taču
pakāpeniski pieauga, galvenokārt pateicoties lielajam iedzīvotāju skaitam un
blīvumam Rēzeknes apriņķī (1938. g. 158 183 iedz.). Zemes trūkuma dēļ laukos
daudzi jaunieši pārcēlās uz dzīvi pilsētā, lai iestātos kādā no Rēzeknes
augstskolām. Pilsētā darbojās galvenokārt vieglās un pārtikas rūpniecības
uzņēmumi, kā arī nelieli metālapstrādes, kokrūpniecības un poligrāfiskās
rūpniecības uzņēmumi, tomēr galvenā pilsētas loma bija būt par Latgales
kultūras, izglītības un garīdzniecības centru. Šajā laikā pilsētā tika uzcelta
komercskola, skolotāju institūta jaunā ēka, pasts, pašreizējais kultūras nams
(tolaik - tautas pils) otra katoļu baznīca, luterāņu baznīca, vairākas skolas,
atklāts jauns dzelzsbetona tilts, viesnīca un citas sabiedriski nozīmīgas ēkas.
1938. gadā par tautas saziedotiem līdzekļiem tika uzcelts Māras piemineklis, kas
ir kļuvis par pilsētas simbolu.

Otrajā Pasaules karā pilsētu kā svarīgu dzelzceļu mezglu gandrīz pilnīgi
nopostīja PSRS aviācijas uzlidojumos. Pilsētā tika sagrauti gandrīz 80% visu
namu, tajā skaitā uzspridzinātas sabiedriskās ēkas, piemēram, pilsētas valdes
ēka, kultūras nams, pasts, skolotāju institūts, slimnīca u.c. Kara postījumos
nodega veseli kvartāli, kuros dominēja koka privātmājas. Tika sagrauti visi
tilti pāri Rēzeknes upei. Pēckara gados kopējais aprēķinātais zaudējums bija 450
miljoni rubļu. Pilsētas atjaunošanas darbos iesaistījās vietējie iedzīvotāji,
tika noorganizēts celtniecības kantoris, bet strādnieki, kādreizējie amatnieki
un būvnieki tika meklēti pat laukos.

Pēc kara Rēzekne tika uzcelta gandrīz pilnīgi no jauna. Pirmajos gados no
gruvešu paliekām tika atjaunotas dažas sagrautās ēkas. Jau pilsētas atjaunošanas
darbos tika ievests darbaspēks no citām PSRS republikām, kas pēc tam palika uz
vietas - jaunajiem Rēzeknes iedzīvotājiem bija nepieciešami dzīvokļi, tādēl
nācās celt jaunus daudzdzīvokļu namus. Tikai sešus gadus pēc kara beigām Rīgas -
Maskavas dzelzceļa otrā pusē tika izveidota iekšdedzes dzinēju remonta
darbnīcas, kas 1963. gadā tika pārveidotas par Slaukšanas iekārtu rūpnīcu, kurā
strādāja vairāk nekā 2000 cilvēki. Netālu no tās, 1957. gadā uzcēla tam laikam
modernāko piena konservu kombinātu Baltijā. Tas viss radīja apstākļus, ka bija
nepieciešams aizvien jauns darbaspēks, kas atkal tika meklēts visā PSRS
teritorijā. Savukārt strādniekiem bija nepieciešama dzīvesvieta. Līdz ar to
uzcelto rūpnīcu tuvumā cēla jaunus daudzdzīvokļu namus. Tā neilgā laikā otrpus
dzelzceļam radās pilnīgi jauns pilsētas rajons, kas tika nosaukts par Ziemeļu
rajonu. Lai līdz tam nokļūtu, bija jāšķērso dzelzceļa pārbrauktuve. Lai būtu
iespējama jaunu ēku celtniecība, blakus Piena konservu kombinātam sāka ražot
dzelzsbetona konstrukcijas, bet pie Ančupānu kalnu karjeriem 1959. gadā tika
uzcelta silikātķieģeļu rūpnīca. Tādējādi 60. gados radās visi nosacījumi, lai
veiksmīgi uzsāktu piecstāvu silikātķieģeļu daudzdzīvokļu namu būvniecību (pirmās
tika celtas 316 un 318 sērijas Hruščovkas), kurām būvmateriāli tika saražoti
turpat pilsētā un tās tuvumā. Tā bija centralizēti izplānota "slēpta"
pamatnācijas asimilēšana, vispirms radot nosacījumus pēc darbaspēka
nepieciešamības, tad to ievedot, tādējādi padarot iedzīvotāju nacionālo sastāvu
daudzveidīgāku. Šāda politika tika veikta arī citās LPSR pilsētās, sevišķi
lielajās, bet Rēzeknē tā īstenojās visspilgtāk. 1972. gadā aiz Piena konservu
kombināta tika uzcelti PSKP XXIV kongresa elektrisko būvinstrumentu ražošanas
cehi (vēlāk rūpnīca REBIR), aiz tās uzcēla augstāko rēzeknes celtni - Labības
produktu kombinātu, bet starp abām rūpnīcām pēc neilga laika tapa iekštelpu
transporta elektromotoru rūpnīca. Paralēli rūpnīcu celtniecībai notika arī
visplašākā Rēzeknes dzīvojamo namu rajona (Ziemeļu rajons) būvniecība. 1981.
gadā Ziemeļu rajonu ar pārējo pilsētu savienoja viadukts. Arī Centra rajonā ap
viadukta estakādēm tika uzcelti daudzstāvu namu kvartāli. Rēzekne izveidojās par
lielu rūpniecības pilsētu, lielākajās rūpnīcās strādājošo skaits sasniedza 3000.
Pēc PSRS sabrukuma un Latvijas neatkarības atgūšanas, PSRS radītie rūpniecības
uzņēmumi, nespējot izturēt konkurenci un Krievijas krīzes laikā zaudējot NVS
tirgu, tika likvidēti. Iedzīvotāju skaits strauji saruka no 41 tūkstoša 1991.
gadā līdz 32 tūkstošiem 2012. gadā. Neskatoties uz to, iestājoties 21. gs.,
pilsēta sāka saimnieciski atkopties, veidojās jauni rūpniecības uzņēmumi un ar
Eiropas Savienības fondu līdzekļiem tika rekonstruēta vai pilnīgi no jauna
izbūvēta infrastruktūra un sabiedriskās ēkas.

Rēzekne atrodas Latvijas austrumu daļā, Latgales kultūrvēsturiskā novada centrā,
fizioģeogrāfiski Latgales Augstienes ziemeļu nogāzē, Rēzeknes pazeminājumā, divu
starptautisku transporta maģistrāļu (dzelzceļa un autoceļa) —
Sanktpēterburgas—Varšavas un Rīgas—Maskavas — krustojumā. Administratīvi tā ir
viena no deviņām republikas nozīmes pilsētām, un, lai gan pilsēta atrodas pašā
Rēzeknes novada centrā, tomēr administratīvi tā neatrodas novada pakļautībā, bet
ir vienā līmenī ar to.

Kvartāra nogulumu biezums zem pilsētas ir no 50 - 100 m, bet pamatiežu virsas
augstums pārsniedz 100 m. Augstākā vieta Rēzeknē sasniedz aptuveni 160 m, bet
zemākā - 130 m virs Baltijas jūras līmeņa.

Pilsēta atrodas Latvijas mitrā kontinentālā agroklimatiskā rajona siltajā
apakšrajonā ar hidrotermisko koeficentu 1,5-1,7. Šajos apstākļos veidojas mēreni
mitrās augsnes ar smilts un smilšmāla litoloģisko sastāvu.

Gada vidējā gaisa temperatūra Rēzeknē ir 4,7 grādi, janvārī līdz -7 grādi,
jūlijā līdz +17 grādiem. Absolūtais temperatūras minimums novērots janvārī,
februārī -39 °C, absolūtais maksimums - jūlijā +34 °C. Atkušņa iestāšanās
vidējais datums pavasarī ir 30. marts, rudenī pirmās salnas parasti tiek
novērotas sākot no 15. novembra. Dienu skaits ar diennakts vidējo temperatūru
virs 0 grādiem ir 230. Gada vidējais nokrišņu daudzums ir 639 mm. Ziemā biežas
dabas parādības ir migla, putenis un kailsals.

Cauri pilsētai, virzienā no austrumiem uz rietumiem tek Rēzeknes upe, veidojot
izteiktu ieleju Rēzeknes pazeminājumā, tā apmet loku apkārt pilsētas centram.
Upes platākais posms ir lejpus Stacijas ielas tiltam līdz Dzirnavu ielas tiltam,
kur agrāk bijusi aizsprosta ūdenskrātuve. Pilsētas teritorijā Rēzeknes upē ietek
Kovšupe, kas Rēzeknes upi savieno ar Kovšu ezeru, lielāko pilsētas ūdenstilpi
(22 ha). Pavasara palu laikos upes palienes mēdz pārplūst, appludinot tuvējos
zemes īpašumus un mājas. 2011. gadā pilsētas centrā tika veikta upes krastu
labiekārtošana un nostiprināšana.

Kopš 1991. gada Iedzīvotāju skaits Rēzeknē turpina samazināties. Negatīvās
iedzīvotāju skaita bilances galvenais iemesls ir negatīvais dabiskais pieaugums,
ko pastiprina arī negatīvais migrācijas saldo. Šie abi faktori rada izmaiņas arī
iedzīvotāju vecumsastāvā. Lai gan pēdējos 20 gados pārliecinošais vairākums ir
darbaspējas vecumā, tomēr darbaspējas vecumu nesasniegušo iedzīvotāju skaits ir
mazāks par pensijas vecumu sasniegušo. Iedzīvotāju skaits, kas ir darbaspējas
vecumā, turpina pieaugt. Tas palielina konkurenci uz darba vietām un samazina
demogrāfiskās slodzes līmeni. Pēdējos gados nozīmīgs faktors, kas ietekmējis
iedzīvotāju skaita izmaiņas pilsētā, ir migrācija. Kopš 90. gadu vidus
emigrācija pārsniedz imigrāciju un, tā kā šo negatīvo bilanci nespēj labot
dzimstības rādītāji, iedzīvotāju skaits pilsētā kopš 1991. gada samazinās. Tā kā
emigranti galvenokārt ir iedzīvotāji darbaspējas vecumā, tas palielina arī
demogrāfiskās slodzes līmeni pilsētā.

2013. gadā Rēzeknē bija 4558 iedzīvotāji līdz darbaspējas vecumam (15 gadiem),
no kuriem 2347 bija vīrieši un 2211 sievietes. Šajā pašā gadā darbaspējas vecumā
bija 21 471 iedzīvotājs, no kuriem 10 265 bija vīrieši un 11 206 sievietes.
Savukārt 7013 iedzīvotāji bija pārsnieguši darbaspējas vecumu (virs 62 gadiem) -
no tiem 2253 vīrieši un 4760 sievietes. Tātad darbaspējas vecumā bija 65%
pilsētas iedzīvotāju. Demogrāfiskās slodzes līmenis Rēzeknē 2013. gadā bija
apmēram 649,8 darbaspējas vecuma iedzīvotāji uz 1000 iedzīvotājiem.

Lai gan bieži vien arī mūsdienās Rēzekne tiek raksturota kā multietniska
pilsēta, tomēr jau kopš 1950. gadiem Rēzeknē ir latviešu un krievu pārsvars pār
pārējām etniskajām grupām. Atšķirīga situācija bija pirms 2. pasaules kara, kad
Rēzekni tiešām varēja raksturot kā multietnisku un multikulturālu pilsētu. Tā,
piemēram, 1925. gadā pilsētā gandrīz vienlīdzīgās proporcijās iedzīvotāju
etniskajā sastāvā dominēja trīs tautības — latvieši (4348), krievi (3034) un
ebreji (3911), turklāt, ceturtās lielākās tautības īpatsvars ļoti neatpalika no
pārējām — poļu skaits pilsētā sastādīja gandrīz 10% (1112) no visiem pilsētas
iedzīvotājiem. Tātad šajā laikā nevienas tautības pārstāvji nesastādīja pat pusi
no visiem pilsētas iedzīvotājiem. Lielākā etniskā grupa — latvieši — sastādīja
tikai 34% no visiem iedzīvotājiem. Pēc 1897. gada Krievijas impērijas pirmās
tautas skaitīšanas datiem, kad Rēzeknē bija tikai desmit tūkstoši iedzīvotāju,
ebreju bija vairāk kā puse (60%) no visiem iedzīvotājiem. 2013. gadā latviešu un
krievu skaits Rēzeknē bija gandrīz identisks, attiecīgi 14 582 un 15 312,
pārējie bija poļi (807), kas ir 2,44 % no visiem pilsētas
iedzīvotājiem,baltkrievi (514 — 1,56 %) un ukraiņi (431 — 1,30%). 423
iedzīvotāji piederēja citai tautībai, bet gandrīz 1000 iedzīvotāji savu
piederību konkrētai tautībai netika norādījuši.

Vēsturisko notikumu un ar tiem saistītās pilsētā veiktās apbūves rezultātā,
Rēzeknes pilsētas mikrorajonos ir izteikta kādas atsevišķas tautības dominance.
Pilsētas Dienvidu rajons, kas 19. gs. beigās bija pilsētas centrs un tajā daļēji
saglabājusies vēsturiskā mūra ēku apbūve ap Latgales ielu 19. un 20. gs. mijā
bija galvenokārt ebreju apdzīvots, sevišķi ap Latgales ielas trasi, kur šīs
tautības pārstāvjiem piederēja vairāki veikali. Šeit atradās arī sinagogas
(mūsdienās saglabājusies tikai viena — Zaļā sinagoga). Tajā laikā Centra rajons
bija galvenokārt kristiešu apdzīvots, t. i. katoļi un pareizticīgie,
respektīvi — latvieši un krievi, bet Ziemeļu rajons un Vipinga bija ārpus
pilsētas administratīvajām robežām un tajos pat nebija blīvas apbūves, bet gan
apstrādāti zemnieku lauki.

Mūsdienās situācija ir nedaudz mainījusies, ko galvenokārt ir ietekmējis otrais
pasaules karš un pēc tā sekojošie notikumi. Agrāk pilsētas lielākā nacionālā
grupa — ebreji ir palikuši niecīgā skaitā pret tiem vērstā holokausta dēļ. Pēc
otrā pasaules kara ļoti pieaudzis krievu skaits. Latviešu skaits audzis ar
atsevišķiem kritumiem, ko ietekmējis karš, deportācijas un pēdējo gadu zemā
dzimstība un augstā emigrācija (pēdējie divi faktori attiecināmi gandrīz uz visu
tautību pārstāvjiem pilsētā). Pilsētas Ziemeļu rajons ir tipisks daudzdzīvokļu
namu un rūpniecības rajons (dzīvojamo apbūvi no rūpnieciskās atdala Atbrīvošanas
aleja). Te izteikti dominē krievu tautības pārstāvji. Tie sastāda lielāko daļu
no visiem Ziemeļu rajona iedzīvotājiem. Šeit atrodas arī otra lielākā krievu
skola pilsētā — Rēzeknes 6. vidusskola. Šāda situācija izveidojās pēc 20. gs.
50. gados uzceltajām rūpnīcām un tajās strādājošo vajadzībām uzbūvētajiem
daudzdzīvokļu namiem. Rūpnīcas darbinieki tika ievesti galvenokārt no citām
Padomju Sociālistiskajām republikām un daudzi no tiem tika izmitināti
jaunuzceltajos daudzdzīvokļu namos.

Pilsētas Centra rajons pēc nacionālā sastāva ir viens no "krāsainākajiem". Šeit
dzīvo visu minēto tautību pārstāvji. Daudzdzīvokļu namos lielu īpatsvaru sastāda
krievi, kas Rēzeknē iebraukuši kā darbaspēks no citām PSRS republikām, bet tajos
dzīvo arī latviešu ģimenes, kas dzīvokļus ieguvušas privatizācijas rezultātā pēc
1990. gada. Centra rajona austrumu daļā uz austrumiem no Dārzu ielas ir
galvenokārt privātmāju apbūve. Šie zemesgabali jau pirms 2. pasaules kara
piederējuši lielam skaitam latviešu, kas pēc neatkarības atgūšanas atguvuši
savas likumīgās tiesības uz mājām. Daļa privātmāju pieder krieviem, kuri paši
vai to vecāki šeit dzīvojuši jau pirms 2. pasaules kara.

Situācija Dienvidu rajonā ir līdzīga kā centra rajona austrumu daļā. Tā kā
lielāko daļu mikrorajona aizņem privātmājas un tas ir bijis apbūvēts jau pirms
1. pasaules kara, pašreizējie privātmāju iedzīvotāji ir pirmskara (pirms 2.
pasaules kara) rēzekniešu pēcteči, kas īpašumus mantojuši. Pavisam neliela daļa
ir pārpirktu īpašumu. Šeit ir liels skaits latviešu, bet dzīvo arī krievi un ir
vēl saglabājusies vēsturiskā ebreju kopiena (lai gan skaitliski neliela).
Mikrorajona dienvidu daļā, pie Vecticībnieku lūgšanas nama ap to esošajās
ieliņās dzīvo krievu vecticībnieku kopiena.

Vipingā, daudzdzīvokļu namos ir līdzīgs latviešu un krievu skaits. Izteikts
latviešu īpatsvars ir Zilupes ielas un Parka ielas rajonā. Šo var uzskatīt par
vienu no latviskākajiem pilsētas rajoniem.

Arhitektoniski Rēzeknes pilsētā izteikti dominē PSRS laikā celtās hruščovkas, ko
ieskauj privātmāju rajoni. Tam par iemeslu ir fakts, ka 2. pasaules karā pilsēta
tika gandrīz pilnībā nopostīta. Rēzeknes Dienvidu daļā daļēji saglabājusies 19.
gs. sākuma vēsturiskā apbūve gar Latgales ielu. Ievērojami apskates objekti ir
piecas vēsturiskās Rēzeknes baznīcas, pilskalns, piemineklis Vienoti Latvijai.
Modernisma stilā ieturētas jaunākās pilsētas būves - Rēzeknes koncertzāle Gors
un skolēnu interešu izglītības centrs Zeimuļs.

Vecākā pilsētas daļa atrodas uz dienvidiem no ordeņa pilsdrupām, kur Latgales
ielā saglabājušās atsevišķas 18. gadsimta vēsturiskās celtnes. Līdzās Jēzus
Sirds katedrālei atrodas 1780. gadā būvētā bijusī valsts iestāžu ēka. Mūsdienās
celtne pieder Rēzeknes—Aglonas diecēzei un tajā atrodas Rēzeknes Katoļu
vidusskola.

Rēzeknes jaunās daļas (no Rēzeknes upes uz ziemeļiem - tagadējais pilsētas
centrs) izbūve attiecas galvenokārt uz 19. gs. 2. pusi. Pēc Polijas dalīšanas un
Novembra sacelšanās apspiešanas Krievijas impērijas valdība nolēma veicināt
anektēto zemju ātrāku integrāciju impērijas sastāvā, tādēļ var teikt, ka
Rēzeknes pārbūvi 19. gadsimta vidū drīzāk noteica politiski ideoloģiski
apsvērumi nekā ekonomiska nepieciešamība. 1835. gadā Vitebskas guberņas mērnieks
A. Mazalovskis izstrādāja Rēzeknes ģenerālplānu. Augstienē uz ziemeļiem no vecās
pilsētas tika projektēta pilnīgi jauna apbūve ar regulāri taisnstūrainu ielu
tīklu. Šīs t.s. Augšpilsētas ģeometriskajā centrā paredzēja novietot Vissvētākās
Dievdzemdētājas piedzimšanas pareizticīgo baznīcu (pie tagadējā "Vienoti
Latvijai" pieminekļa), dažādas sabiedriskās ēkas un izmitināt vienīgi
kristiešus, ebrejus atstājot vecajās dzīvesvietās. Viens no projekta mērķiem
bija veicināt pareizticīgo baznīcas ietekmi uz vecticībniekiem, kurus paredzēja
novietot jaunajā pilsētas daļā, pārceļot tos "no attālām, policijas uzraudzībai
nepieejamām vietām".

1836. gadā Krievijas impērijas valdība Rēzeknes pārbūves projektu apstiprināja
un veicināja tā īstenošanu. 1846. gadā Rēzekni apmeklēja imperators Nikolajs I
un "atrada par nepieciešamu dod šai pilsētai celtnieciskā ziņā pienācīgu
izskatu". Saskaņā ar nolikumu par Rēzeknes pilsētas izbūvi tika izveidota īpaša
Rēzeknes pilsētas izbūves komiteja. Komitejas darba sākumā tika izstrādāts arī
jauns pilsētas ģenerālais plāns, ko apstiprināja 1847. gadā. No iepriekšējā
1836. gada plāna tas atšķīrās vienīgi ar to, ka bija detalizēta apbūve ap
centrālo laukumu, paredzot tur vietu tiesu iestādēm, veikaliņiem u.c. būvēm, kā
arī paredzot vietu publiskam dārzam starp ordeņa pilsdrupām un upīti. Ik gadus
Rēzeknē uzcēla ne vairāk kā 4-5 dzīvojamo māju. Sākumā jaunajā pilsētas daļā
aizliedza dzīvot ebrejiem, bet viņi tur drīkstēja celt ēkas un tās izīrēt. 1851.
gadā viņiem atļāva arī dzīvot savās ēkās, izņemot laukumā ap pareizticīgo
baznīcu. 19. un 20. gs. mijā jaunā apbūve sāka pakāpeniski un stihiski
izplesties aiz plāna norādītajām robežām. Guberņas mērnieks Svirskis 1901. gadā
izstrādāja jauno ģenerālo plānu, kurā apbūves areāls bija pietiekami
paplašināts, saglabājot jau izveidojušos Augšpilsētas regulāri taisnstūraino
sistēmu. Rēzeknes pilsētbūvnieciskās attīstības vēsturē ļoti skaidri jūtama
organiska pēctecība un konsekvence pieņemto risinājumu īstenošanā. 19. gs.
radītā pilsētas plānojuma struktūra tās centrālajā daļā saglabājusies līdz
mūsdienām bez būtiskām izmaiņām. 19.—20. gadsimta mijā tapa raksturīgas būves no
sarkanajiem ķieģeļiem. Daļa no tām saglabājusies, piemēram, pilsētas senākā
aptieka "Ērgļa aptieka", kas atrodas Latgales ielā 41 (būvēta 1882. gadā),
divstāvu māja Latgales ielā 28 (Rēzeknes vecticībnieku kapu draudzes īpašums) un
mājas Atbrīvošanas alejā 92 un 94, kā arī dažas citas.

Pēc Latvijas Republikas nodibināšanas pilsētas teritoriju nolēma paplašināt un
1927. gadā pievienoja tai daļu no Pleikšņu sādžas, Rēzeknes ezeru, dzelzceļa
stacijas Rēzekne I un Rēzekne II, Slobodu, daļu Podgorodes un Kļovu sādžas un
karantīnas rajonu. Pilsētas platība 1935. gadā bija 8,06 km2. 1936. gadā Rēzeknē
bija 1 958 dzīvojamās ēkas, no tām 201 mūra, 1 678 koka, 79 jaukta materiāla, 1
793 vienstāva, 159 divstāvu, 4 trīsstāvu un 2 vairākstāvu ēkas. Neatkarīgās
Latvijas laikā tika uzcelta Valsts skolotāju institūta ēka (1927., arhit. P.
Kundziņš), kas bija pirmā un lielākā sabiedriskā ēka Rēzeknē, kura uzcelta pēc
Latgales atbrīvošanas. Uzcēla latviešu pamatskolu (1928., arhit. A. Briedis),
Valsts komercskolu (1928., arhit. I. Blankenburgs; četrstāvu celtne, kas
nopostīta 2. pasaules karā.), viesnīcas ēku (1939., arhit. S. Barbals). Uzcēla
arī dzelzsbetona Lielo tiltu pār Rēzeknes upi (1926-1927) un infekciju slimnīcas
ēku (1933., arhit. A. Klinklāvs). Rēzeknes Latviešu biedrība uzcēla Latgales
tautas pili (1928.-1929., arhit. P. Pavlovs).

Otrā pasaules kara laikā lielākā daļa (aptuveni divas trešdaļas) sabiedrisko un
dzīvojamo ēku Rēzeknē tika nopostītas, tāpēc pēc kara beigām kara sagrauto
pilsētu nācās gandrīz pilnībā atjaunot. PSRS laikā tika celtas galvenokārt
rūpnīcas un arhitektoniski neizteiksmīgi un vienveidīgi daudzdzīvokļu nami to
strādniekiem. 20. gs. 60. gados tapušās hruščovkas, būvētas no silikātķieģeļiem,
atrodas galvenokārt pilsētas centra rajonā, kvartālos Atbrīvošanas alejas un
Dārzu ielu, kā arī pilsētas Ziemeļu rajonā, gar Atbrīvošanas alejas labo pusi
(virzienā no centra) un netālu no dzelzceļa stacijas Rēzekne I, Viļānu un
Brīvības ielā. Nedaudz izteiksmīgāki - 103. sērijas daudzdzīvokļu nami atrodas
dzelzceļa stacijas Rēzekne II tuvumā, pilsētas Ziemeļu rajonā un Vipingā. 1982.
gadā tika uzcelts pirmais deviņstāvu daudzdzīvokļu nams. Kr. Valdemāra ielā
atrodas četras deviņu stāvu 104. sērijas daudzdzīvokļu mājas, bet Ziemeļu rajonā
- trīs.

Pilsētas tēla spilgtākais simbols ir piemineklis Latgales atbrīvotājiem "Vienoti
Latvijai", tautā saukts par Latgales Māru. Pieminekli veidojis tēlnieks Kārlis
Jansons pēc toreizējā Mākslas akadēmijas studenta Leona Tomašicka meta. Tas ne
tikai pilsētas, bet visas Latgales vienojošais simbols. Bronzā atlietie tēli ir
latviešu meitene ("Latgales Māra"), kas savā labajā rokā tur uz augšu paceltu
zelta krustu. Pie viņas kājām - Atbrīvošanas cīņu karavīri. Piemineklis
uzstādīts par godu Brīvības cīņās kritušajiem karavīriem un vēsturiskajai
Latgales atbrīvošanai 1920. gadā, kā arī svinot Latgales apvienošanu ar pārējiem
Latvijas novadiem - Vidzemi, Zemgali un Kurzemi. Piemineklim ir dziļi kristīga
nozīme, kas ataino visas Latgales toreizējo - katolisko identitāti. Nosaukums
"Latgales Māra" savā ziņā liecina par Latgali kā Māras zemi, kas latīniski ir
Terra Mariana. Šāds veltījums tika izdarīts pēc Livonijas valsts izveidošanas -
toreizējais pāvests Livoniju kopā ar visu toreizējo Latvijas teritoriju veltīja
Vissvētākajai Jaunavai Marijai. Latgale kā katoļticīga zeme šo titulu arī sirdī
paglabāja līdz pat 20. gs., tādēļ sievietes ar krustu rokās zemteksts bieži tiek
tulkots kā "Marijas, kas savā rokā tur sava dēla Jēzus Krustu". Pieminekļa
pamatakmens ielikts 1930. gada 8. jūlijā. Piemineklis celts par tautas
saziedotiem līdzekļiem un atklāts 1939. gada 8. septembrī - to iesvētīja bīskaps
Jāzeps Rancāns. 1940. gada novembrī tas tika nogāzts, bet kara laikā - 1943.
gada 22. augustā atjaunots. 1950. gadā padomju varas iestādes to atkal nogāza.
Pieminekļa vietā tika uzstādīts Ļenina piemineklis. "Latgales Māras" piemineklis
tagad ir atjaunots. Tas atklāts 1992. gada 13. augustā Vissvētākās Jaunavas
Marijas Debesīs uzņemšanas dienā, ko ikgadu svin Latgales svētvietā - Aglonā.
Pieminekli veidojis Kārļa Jansona dēls - Andrejs Jansons. "Latgales Māra"
parādās uz daudzu izdevumu vākiem par Rēzekni, kā arī atklātnēm, tūrisma
bukletiem un suvenīriem.

Rēzekne ir nozīmīgs Latgales kultūras centrs. To mēdz dēvēt arī par "Latgales
sirdi". Kopš 1959. gada te darbojas novadpētniecības muzejs. Tas dibināts kā
Ludzas Novadpētniecības muzeja filiāle. 1990. gadā tas tika pārdēvēts par
Latgales Kultūrvēstures muzeju. Muzejā apskatāma arī Latgales keramikas
ekspozīcija. Rēzekne vienmēr bijusi Latgales keramikas šūpulis. Šeit aplūkojami
novada keramiķu darinātie māla izstrādājumi. Rēzeknes Mākslas un dizaina
vidusskolas Mākslas namā atrodas Latgales glezniecības ekspozīcija no
Kultūrvēstures muzeja fondiem, kur glabājas F. Varslavāna, A. Egles, J.
Bekatova, N. Breikša, S. Kreiča un V. Kalvāna darbi. Rēzeknē darbojas Rēzeknes
Kultūras nams un Nacionālo biedrību kultūras nams. 2013. gada maijā, iepretim
Kultūras namam, festivāla parka otrajā pusē tika pabeigta Rēzeknes koncertzāle,
kas ir pirmā modernā, akustiskā koncertzāle Latvijā un vērienīgākais projekts
Rēzeknē pēdējā gadsimta laikā. Koncertzāles lielā zāle ar 1000 sēdvietām,
pieciem balkoniem, plašu parteri un skatuvi ar orķestra bedri ir vienīgā šāda
tipa koncertzāle Latgalē un pēc mūziķu un ekspertu vērtējuma tajā ir ļoti laba
akustika. Rēzeknē darbojas trīs bibliotēkas - centrālā ar divām filiālēm - bērnu
bibliotēku un Rēzeknes 2. bibliotēku. Pēc domes priekšsēdētāja A. Bartaševiča
teiktā, pašlaik ir iecere pilsētā būvēt jaunu bibliotēku.

Rēzeknē darbojas pūtēju orķestris, pieci kori, pieci deju kolektīvi, trīs
folkloras kopas, pieci vokālie ansambļi un grupas, kā arī trīs teātra trupas.
Nopelniem bagāti ir kori "Ezerzeme" ("Treikola"), deju kolektīvs "Dziga". 20.
gs. 80. gados lielus panākumus Latvijas PSR guva Rēzeknes tautas teātris un tā
kolektīvs.

Kopš 2012. gada Rēzeknē darbojas Austrumlatvijas radošo pakalpojumu centrs, kas
ir interešu izglītības iestāde bērniem un jauniešiem.

Rēzeknē kopš 1993. gada darbojas Rēzeknes Augstskola - tā ir augstākā izglītības
iestāde pilsētā. Rēzeknē atrodas Valsts robežsardzes koledža un Valsts
robežsardzes koledžas robežsargu skola.

Pašlaik Rēzeknē ir desmit dievnami, no tiem deviņos atrodas kristiešu draudzes,
bet viens ir jūdaistu dievnams (Rēzeknes Zaļā sinagoga), kuram pašlaik
nepieciešama atjaunošana. No kristiešu dievnamiem trīs ir Romas katoļu baznīcas,
no kurām viena pašlaik ir būvniecības stadijā, pa vienai luterāņu, pareizticīgo,
vecticībnieku un Grieķu katoļu baznīcai, viens baptistu lūgšanu nams un Septītās
dienas adventistu draudzes nams.

Rēzeknē darbojas trīs katoļu dievnami. Divi no tiem ir Romas katoļu baznīcas
dievnami, bet trešais - Grieķu katoļu baznīca, tā veltīta Sirdsskaidrā Radoņežas
Sergija godam. Vienīgā katedrāle Rēzeknē ir Vissvētākās Jēzus Sirds Romas katoļu
katedrāle. Baznīcu iesvētīja 1900. gada novembrī un tajā pašā gadā tajā noturēja
pirmos dievkalpojumus. 1914. gadā baznīcu iesvētīja Vissvētākās Jēzus Sirds
godam. 1997. gadā Rēzeknē izveidota Romas katoļu baznīcas diecēze. Rēzeknes -
Aglonas diecēzes bīskaps pašlaik ir Jānis Bulis. Savas darbības laikā Rēzeknes
katedrālē viņš uzcēlis diecēzes kūriju, kā arī Rēzeknes katoļu vidusskolu, kura
atrodas Latgales ielā 82., atjaunotajā pirmajā Rēzeknes mūra ēkā. Pašlaik ar
bīskapa J. Buļa iniciatīvu tiek celta Svētās trīsvienības baznīca pilsētas
ziemeļu rajonā. Tas būs trešais katoļu dievnams pilsētā. 1935. - 1939. gadā
Rēzeknē uzkalnā aiz Rēzeknes upes, blakus piemineklim Vienoti Latvijai uzcēla
vēl vienu katoļu baznīcu (arh. P. Pavlovs). 1937 gadā baznīcu iesvētīja Sāpju
Dievmātes godam. Dievnams celts neoromantisma stilā, tam ir divi 27 m augsti
torņi, starp tiem zelminis ar loga rozi un Jaunavas Marijas statuju. Jēzus Sirds
katedrālei un Sāpju Dievmātes baznīcai ir izveidojušās divas lielas katoļu
draudzes, kas katra gada augustā organizē svētceļnieku grupas no Rēzeknes uz
Aglonu.

Šīs konfesijas pārstāvji ir vieni no senākajiem Rēzeknes pilsētā. Saknes
meklējamas 1859. gadā, kad I. Siņicina ielas rajonā izveidojās Rēzeknes
vecticībnieku kapsēta, kura mūsdienās vecticībnieku kapu apbedījuma vietu
saglabātības un pieminekļu skaita ziņā ieņem vienu no vadošajām vietām Latvijā.
Šeit var apskatīt gandrīz visus vecticībnieku apbedījumu virszemes pieminekļu
tipus, kādi zināmi no 19. gs. otrās puses. Latvijā tikai šajā kapsētā var
ieraudzīt Ziemeļkrievijā - Baltijas jūras krastos kā arī Baltkrievijā un
Austrumlietuvā esošās koka kapenes (krievu val. domoviki, Krievijā golbci).

Rēzeknes Svētā Nikolaja vecticībnieku lūgšanu nams celts 1895. gadā. 1905. gadā
tam piebūvēja zvanu torni. Baznīcas lielais zvans sver 4948,76 kilogramus, bet
zvana mēle 200 kilogramus. Tiek uzskatīts, ka šis zvans ir lielākais Baltijā.
Tika atlieti vēl divi zvani, tie visi ir darināti Gaščinā. Šeit atrodas Latvijas
vienīgais vecticībnieku muzejs. Tas ir Latgalē lielākais koka dievnams.

19. un 20. gs. mijā pie Lūgšanu nama uzcēla arī nabagmāju, mājas ekonomam un
skolotājam, kā arī saimniecības ēkas.

Lēmums par pareizticīgo baznīcas celšanu Rēzeknē pieņemts 1834. gadā. Pēc sešiem
gadiem sākās tās celtniecība pēc Pēterburgas arhitektu Dāvida Viskonti un
Šarlemana Bodē II izstrādātā projekta. Dievnama celtniecībai tā laika pilsētas
jaunajā daļā bija arī politisks raksturs, jo Rēzeknes pilsētas jaunās daļas
plānā bija paredzēts kristiešu pārsvars (pareizticība tajā laikā bija valstiski
nozīmīga). 1846. gadā, reizē ar Nikolaja I viesošanos Rēzeknē, baznīca tika
iesvētīta Vissvētākās Dievdzemdētājas godam. Pareizticīgo baznīca ir vecākais
saglabājušais dievnams pilsētā. Pa kreisi no baznīcas ieejas atrodas 1867. gadā
celtā mūra kapliča - Sv. Ņevas Aleksandra kapela, kas veltīta toreizējā
imperatora Aleksandra II veiksmīgajai izglābšanai no vilciena katastrofas 1866.
gada 4. aprīlī. Pa labi no baznīcas ieejas atrodas Pēterburgā gatavots stikla
mauzolejs, kur apbedīts baznīcas mecenāts, Adamovas muižas īpašnieks ģenerālis
Karaulovs ar sievu Helēnu.

Sākotnēji Rēzeknes luterāņu kopa ietilpa 1870. gadā dibinātajā
Strūžānu-Stirnienes draudzē, bet ar 1891. gadu kļuva par patstāvīgu draudzi.
Rēzeknes draudze ietilpst Viļņas prāvesta iecirknī un ir pakļauta Kurzemes
konsistorijai. 1888. gadā pie pilsētas parādes laukuma tika uzcelta koka baznīca
ar 150 sēdvietām, to iesvētīja Polockas mācītājs Būtners. Līdz 1889. gadam
draudzi apkalpoja Lazdonas mācītājs, kopš 1905. gada - Rēzeknē dzīvojošais
Strūžānu mācītājs. 1913. gadā baznīcai ieejas daļā tiek uzcelts koka tornis.
Baznīca ir apjumta ar betona kārniņiem. 1919. gadā lielinieki izdemolēja baznīcu
un iznīcināja arhīvu. 1920. gadā draudze atjaunoja baznīcu un iegādājās jaunu
zvanu. Mazās ietilpības un vecuma dēļ koka baznīca 1931. gadā tika nojaukta. Tās
vietā pēc būvinženiera J. Cīruļa projekta neogotiskā stilā no sarkaniem
ķiegeļiem tika uzcelta Svētās Vienības baznīca ar 312 sēdvietām. 1938. gada 1.
janvārī bija reģistrēti 555 draudzes locekļi. Pēc otrā pasaules kara draudzes
darbība panīka un PSRS laikā dievnams tika izmantots kā kino nomas un
demonstrēšanas zāle. Draudzes darbības atjaunošana tika aizsākta 1989. gadā.
1993. gadā baznīcas tornī no jauna tika uzstādīts krusts, bet baznīca draudzei
atpakaļ atdota 1994. gadā. 1994. gadā baznīcas nosaukums no Svētās Vienības tika
izmainīts uz Svēto Trīsvienību. Pēdējos gados ir notikuši šī dievnama
atjaunošanas darbi.

Viens no noteicošajiem faktoriem pilsētas attīstībā ir bijis starptautisku ceļu
un dzelzceļu krustpunkts. Pēterburgas—Varšavas dzelzceļa līnija, kuru uzbūvēja
1960. gadā, bija pirmā dzelzceļa līnija Latvijā, tā gāja caur Rēzekni. Šī un
vēlāk, 1904. gadā uzbūvētā Maskavas - Ventspils dzelzceļa līnija, bija vieni no
Rēzeknes pilsētas attīstību veicinošākajiem faktoriem, kas būtiski ietekmēja
iedzīvotāju skaita pieaugumu pilsētā. Rēzekne atrodas starptautiskas nozīmes
autoceļu - E22, E262 krustpunktā un valsts augstākās kategorijas autoceļu A12,
A13 un A15. Tā ir arī reģionālas nozīmes autoceļu P36, P54 un P55 krustpunkts.
Līdz ar pilsētas apvedceļa izbūvi 20. gs. otrajā pusē, liela daļā transporta
tika novirzīta pa to, tādējādi atbrīvojot pilsētas centru no tranzītkravām.

Rēzeknē ir 136 ielas. Garākā no tām ir galvenā iela, Atbrīvošanas aleja (5,5
km), kas, izejot cauri visai pilsētai, savieno tās ziemeļu un dienvidrietumu
robežu.

Pasažieru pārvadājumus Rēzeknes pilsētā veic pašvaldībai piederošais uzņēmums
SIA „Rēzeknes satiksme”. No 2012. gada 1. janvāra sabiedriskais transports pa
pilsētas ielām kursē 19 maršrutos. Autoparkā ir 27 Ikarus E91 un 2 MAN NL 202
autobusi.

Pilsētā ir autoosta un divas dzelzceļa stacijas — Rēzekne I un Rēzekne II.
Aktīvākie pasažieru pārvadājumi notiek no stacijas Rēzekne II, jo no tās notiek
regulāri maršruti uz Rīgu un tā ir starptautiskā vilciena maršruta Maskava—Rīga
pieturvieta. Dzelzceļa līnija Krustpils—Rēzekne II un Dzelzceļa līnija Rēzekne
II—Zilupe ir reisu izmantotā dzelzceļa līnija.

Pašlaik Rēzeknē ir aizsākti vērienīgi projekti. 2013. gada pavasarī
ekspluatācijā nodota jaunā Rēzeknes koncertzāle, kas ir pirmā jaunuzvbūvētā
akustiskā koncertzāle Latvijā pēc neatkarības atgūšanas.

Rēzeknē dzimusi Eiropas junioru čempionāta, Eiropas kausa un Eiropas U23
čempionāta zelta medaļu ieguvēja Aiga Grabuste, kura ir piedalījusies arī divās
Olimpiskajās spēlēs Pekinā un Londonā. Rēzeknē dzimis Latvijas izlases
futbolists Edgars Gauračs.

Lielākais sporta koplekss pilsētā ir Rēzeknes Sporta pārvaldes stadions - tajā
ietilpst vieglatlētikas stadions ar sešiem celiņiem, futbola laukums un tribīnes
ar 978 skatītāju sēdvietam, norobežots tenisa korts un minifutbola laukums.
Ziemā darbojas hokeja laukums. Pašlaik notiek publiskā apspriešana
Daudzfunkcionāla sporta kompleksa būvniecībai (skatīt Olimpiskais centrs
Rēzekne), kurā ietilps ledus halle, arēna, futbola laukums ar tribīnēm, citas
sporta zāles un viesnīca.



https://lv.wikipedia.org/wiki/Laika_josla

Laika josla jeb laika zona ir Zemes apgabals, kurā tiek lietots vienots
standartizēts laiks. Sākumā cilvēce lietoja lokālo Saules laiku, kas katrai
pilsētai bija atšķirīgs. Attīstoties telesakariem un dzelzceļam, tas kļuva
neērti. Problēma tika atrisināta ar laika joslām, noteiktiem reģioniem lietojot
vienotu Saules laiku. Laika joslas, galvenokārt, tiek balstītas uz meridiāniem,
kuru garums ir reizinājums ar 15° (±7,5° no šīs meridiānas), tādējādi veidojot
vienas stundas starpību starp blakus laika joslām. Tomēr, vienas stundas
atdalījums nav universāls, un parasti laika joslu robežas ir novilktas pa
valstu, pavalstu un citu administratīvo vienību robežām. Pavisam ir 24 laika
joslas, bet kopējais laika nobīžu skaits ir 51, no kurām mūsdienās izmanto tikai
42. Pārējās 9 laika nobīdes mūsdienās vairs netiek izmantotas.

1878. gadā sers Sendfords Flemings (Sandford Fleming) attīstīja laika joslu
sistēmu visai pasaulei, kas tiek izmantota vēl arī mūsdienās. Fleminga izveidoto
sistēmu Amerikas Savienoto Valstu dzelzceļa kompānijas sāka izmantot tikai
1883. gada 18. novembrī.



https://lv.wikipedia.org/wiki/Dators

Dators (angļu: dat(a) (process)or — ‘datu apstrādātājs’) ir iekārta, kas uzkrāj
un apstrādā datus pēc iepriekš definētas procedūras. Datori ir konstruēti no
komponentēm, kas veic vienkāršas, iepriekš noteiktas darbības. Šo komponenšu
savstarpējā saziņa ļauj datoram veikt informācijas apstrādes procesus. Pareizi
sakonfigurēts (ieprogrammēts) dators spēj risināt noteiktas problēmas, kā arī
būt lielākas sistēmas sastāvdaļa. Pareizi sakonfigurētam datoram padodot
ievaddatus, programma tos apstrādā, un dators spēj atrisināt problēmu vai
prognozēt kādas sistēmas uzvedību u.tml.

500. gads p.m.ē. Ķīnā parādījās mūsdienīgāks abaka variants ar skaitāmajiem
kauliņiem uz auklas.

1492. gadā Leonardo da Vinči kādā savā dienasgrāmatā uzzīmēja skici savai
skaitāmajai mašīnai ar desmit zobu zobratiem. Lai arī ierīce pēc šiem rasējumiem
tika izveidota tikai 20. gadsimtā, tā izrādījās darboties spējīga.

1623. gadā Vilhelms Šikards, Tjūbigenas universitātes profesors, izveidoja
ierīci uz zobratu pamata, tā tiek saukta par skaitošo pulksteni. Vai ši ierīce
tika izveidota profesora dzīves laikā, nav zināms, bet 1960. gadā tā tika
izveidota un izrādījās darboties spējīga. 1630. gadā Ričards Delaimens izveidoja
apaļu logaritmisko lineālu. 1642. gadā Blēzs Paskāls izveidoja pirmo reālo un
zināmo mehānisko skaitļotāju. Ierīce saskaitīja un atņēma. Paskāls izveidoja
vairāk kā desmit šādas ierīces, bet saglabājušas ir tikai 8. 1673. gadā vācu
filozofs un matemātiķis Gotfrīds Vilhelms Leibnics izveidoja mehānisku
kalkulatoru, kurš varēja izpildīt visas četras darbības.

1723. gadā vācu matemātiķis un astronoms Kristians Ludvigs Herstens uz Leibica
darbu pamata izveidoja aritmētisko mašīnu. Mašīna spēja ievērot darbību secību
un tai bija paredzēta iespēja pārbaudīt ievadītos datus. 1786. gadā vācu
inženieris Johans Millers izvirzīja ideju par specializētu kalkulatoru logaritmu
tabulēšanai ar dažādām metodēm.

1801. gadā Žozefs Marija Žakkards uzbūvēja ierīci, kura darbojās ar perfokartēm.
1820. gadā francūzis Toms de Kalmārs sāka pirmo aritmometru rūpniecisko
ražošanu. 1822. gadā angļu matemātiķis Čārlzs Bebidžs izplānoja, bet neuzbūvēja
specializētu aritmometru matemātisko tabulu veidošanai. 1837. gadā Čārlzs
Bebidžs izplānoja, bet neuzbūvēja pirmo mehānisko datoru, kuru nosauca par
analītisko mašīnu. 1855. gadā brāļi Edvards un Georgs Šutci (George & Edvard
Scheutz) uzbūvēja pirmo ierīci pēc Bebidža idejas. No 1884. līdz 1887. gadam
Hermanis Holerīts izstrādāja elektrisko skaitļojošo mašīnu, kuru izmantoja ASV
no 1890. līdz 1900. gadam.

1927. gadā Masačusetsas tehnoloģiskajā institūtā (MIT) tika izgatavots analogais
dators, kas varēja atrisināt vienkāršus vienādojumus. 1938. gadā vācu inženieris
Konrāds Cūze uzbūvēja pilnīgi mehānisku programējamu mašīnu Z1. Tas bija
izmēģinājuma modelis, un nekad tā arī netika izmantots praktiskā darbā. Tās
atjaunotā versija glabājas Berlīnes Tehniskajā muzejā. Tajā pašā gadā Cūze sāka
veidot Z2. 1941. gadā Konrāds Cūze izveidoja skaitļotāju Z3, kuram piemita visas
mūsdienu datora īpašības.

1942. gadā Aiovas štata universitātē (Iowa State University) Džons Atanasofs
(John Atanasoff) un viņa aspirants Klifords Berijs (Clifford Berry) izveidoja
(precīzāk, izstrādāja un sāka montēt) pirmo ASV elektronisko skaitļojamo mašīnu
(Atanasoff-Berry Computer — ABC). Kaut arī šī mašīna tā arī netika pabeigta,
tomēr tā atstāja lielu iespaidu uz Džonu Mokliju, kurš pēc vairākiem gadiem
izveidoja ENIAC. 1943. gada beigās tika izstrādāta speciālā skaitļojamā mašīna
Colloss, kura bija paredzēta nacistiskās Vācijas ziņojumu atšifrēšanai. 1944.
gadā palaista pirmā ASV skaitļojamā mašīna MARK. 1945. gadā Pensilvānijas
universitātē palaists pirmais elektroniskais vispārējas nozīmes pārprogrammējams
dators ENIAC. 1949. gadā M. Vilkss Lielbritānijā, Kembridžas universitātē
uzbūvēja elektronisko datoru EDSAC (Electronic Delay Storage Automatic
Computer), kas bija pirmais dators ar atmiņā glabājamu programmu (šis princips
ir ikviena mūsdienu datora uzbūves pamatā).

1951. gadā S. Ļebedevs Ukrainas PSR ZA Elektrotehnikas institūtā uzbūvēja pirmo
elektronisko datoru PSRS MESM. 1951. — ASV firmā Remington Rand uzbūvēts dators
UNIVAC-1. Tas bija pirmais sērijveida komerciālais dators pasaulē. Pavisam tika
izgatavoti 40 eksemplāri. 1951. gadā Lielbritānijā, Mančestrā firma Ferranti
izlaida pirmo angļu komerciālo datoru MARK-1. Bija pārdoti 8 eksemplāri. 1952.
gadā PSRS ZA Precīzās mehānikas un skaitļošanas tehnikas institūtā S. Ļebedeva
vadībā tika uzbūvēts sava laika ātrākais dators Eiropā BESM-1.

1959. gadā E. Āriņa vadībā tika dibināts Latvijas Valsts universitātes
Skaitļošanas centrs. 1960. gadā Latvijas ZA Fizikas institūta skaitļošanas
tehnikas laboratorijā tika iedarbināta J. Daubes vadībā būvētā datora LM-3 pirmā
kārta.

1960. gadā ASV firma DEC izlaida pirmo minidatoru - uz tranzistoriem būvēto
PDP-1. 1971. — ASC firmā Intel izgatavots pirmais mikroprocesors Intel 4004.
1975. — ASV sāka izlaist pirmo mikrodatoru Altair 8800. Tā kā datoram nebija
nekādas programmatūras, Bils Geitss un P. Allens uzrakstīja BASIC
interpretatoru, tādējādi radot pamatus firmai Microsoft. 1976. — Stīvs Džobss un
Stīvs Vozņaks ASV izgatavoja pirmo personālo datoru Apple-1. 1981. gadā ASV
firmā IBM izlaists pirmais šis firmas personālais dators IBM PC.

Datoru priekšteči bija pilnībā mehāniskas ierīces, kas bija paredzētas,
piemēram, dažu aritmētisku operāciju veikšanai. 1930. gados telekomunikāciju
industrijā parādījās releji, bet 1940. gados jau tika uzbūvēti pirmie tīri
elektroniskie datori, izmantojot radiolampas. 1950. un 1960. gados tās tika
aizstātas ar tranzistoriem, bet 1960. gadu beigās un 1970. gadu sākumā parādījās
pirmās mikroshēmas.

Šobrīd zinātnieki mēģina radīt optiskos datorus, kas elektrības vietā izmantotu
gaismas signālus. Tiek pētītas iespējas izmantot datorikā bioloģiskās DNS.
Radikāls solis datoru attīstībā būtu kvantu datoru izveide.

Kaut arī datoros lietotās tehnoloģijas ir radikāli mainījušās kopš pirmo datoru
parādīšanās 1940. gados, praktiski visi mūsdienās lietotie datori ir balstīti uz
fon Neimana arhitektūru.

Lai dators varētu veikt kādu darbību, tā atmiņā visu laiku ir jābūt ielādētai
kādai programmai. Parasti (tipiskos datoros) šāda programma ir operētājsistēma.
Operētājsistēma nosaka, kuras programmas darbināt, kad un kādus resursus
(piemēram, atmiņu) tām piešķirt. Operētājsistēma arī nodrošina aparatūras
abstrakcijas slāni, kas nodrošina iespēju vienā datorā veidotas programmas
darbināt uz citiem datoriem.



https://lv.wikipedia.org/wiki/C%C4%93sis

Cēsis ir pilsēta Latvijā, Vidzemes augstienes ziemeļu daļā, Cēsu novada
administratīvais centrs. Cēsis atrodas 90 km no Rīgas. Gar pilsētu plūst Gaujas
upe. Cēsis ir viena no vecākajām pilsētām Latvijā, Hanzas savienības pilsēta un
viena no Livonijas ordeņa mestru rezidencēm (1237—1561). Cēsis bija viena no
Latvijas pilsētām, kas piedalījās konkursā par Eiropas kultūras galvaspilsētas
statusu 2014. gadā, taču 2009. gada 15. septembrī Eiropas Komisijas žūrija
ieteica šo statusu Latvijā piešķirt Rīgai.

Cēsis izveidojās Gaujas ielejas malā starp latgaļu valsts Tālavas un Idumejas
zemēm. 11. gadsimtā Cēsīs ieradās vendi, kuri apmetās Riekstu kalnā. Pēc tam,
kad 1206. gadā Cēsu vendi pārgāja kristīgajā ticībā, Zobenbrāļu ordenis vendu
pilī izveidoja savu cietoksni karagājieniem uz igauņu zemēm. 1237. gadā pēc
zobenbrāļu sagrāves Saules kaujā Cēsu pils kļuva par jaunizveidotā Livonijas
ordeņa mestra rezidenci un šeit sākās plaši pils pārbūves darbi.

1271. gadā dokumentā ir minēts, ka Cēsīm ir zīmogs ar Svētās Katrīnas attēlu.
1280. gadā Atskaņu hronikā minēts, ka Cēsu zemessargi Rīgas aizstāvēšanā pret
zemgaļiem devušies ar sarkanbaltsarkanu karogu. 1284. gadā tiek iesvētīta Cēsu
baznīca kā Livonijas ordeņa Doma baznīca. 1383. gadā Cēsis jau minēta kā
pilsēta, kuru aptvēra mūri ar trīs torņiem un četriem vārtiem. Arī ceļotājs
Žilbērs de Lanuā 1413. gadā Cēsis aprakstīja kā lielu nocietinātu pilsētu: "No
turienes [Siguldas] uz priekšu es vienmēr devos pa minēto Livonijas zemi no
vienas pilsētas uz otru, pa starpām arī pa pilīm, nocietinātām vietām un
komandantūrām, kas piederēja minētā ordeņa mestram, un es nonācu kādā lielā
nocietinātā pilsētā, vārdā Cēsis (une grosse ville fermée nommée Winde), kas ir
komandantūra un pils." Livonijas—Maskavijas karu laikā 1481. gadā uz Cēsu pili
no Rīgas ordeņa pils tika pārvests Livonijas arhīvs, zelta, sudraba, dārglietu
un citu bagātību krājumi un Cēsis atkal kļuva par pastāvīgo Livonijas ordeņa
galvaspilsētu. Cēsu labklājība un uzplaukums turpinājās visu Livonijas ordeņa
mestra Valtera fon Pletenberga valdīšanas laiku — vairāk kā 40 gadus.

Livonijas kara laikā 1559.—1560. gadā Krievijas cara Ivana IV karaspēks
nopostīja Cēsu pilsētu, bet pili neieņēma. 1577. gadā Cēsu pilī apmetās
Livonijas karalis Magnuss. Lai gan Magnuss Cēsis jau bija apsolījis atdot krievu
karaspēkam, pilsētas aizstāvji padoties atteicās. Nevēloties nonākt krievu
rokās, Cēsu pili tās aizstāvji, skaitā ap 300, tostarp arī sievietes un bērni,
paši uzspridzināja, paliekot aprakti zem tās drupām. 1578. gadā pili atkal
aplenca ap 18 000 krievu un tatāru karavīru, bet šoreiz uzvaru guva pils
aizstāvji. 1598. gadā Cēsis kļuva par Polijas—Lietuvas kopvalsts pārvaldītās
Pārdaugavas hercogistes Cēsu vaivadijas galveno pilsētu.

Poļu-zviedru kara laikā Cēsis 1625. gadā ieņēma Zviedrijas karalis Gustavs II
Ādolfs. Lielā Ziemeļu kara laikā 1703. gadā pilsētu un pili iekaroja Krievijas
karaspēks. 1748. gadā lielā ugunsgrēka laikā gājis bojā pilsētas rātsnams un
lielākā daļa pilsētas. 1777. gadā Cēsu pilsmuižu iegādājās Kārlis Eberhards fon
Zīverss. 1785. gadā Cēsis kļuva par apriņķa pilsētu.

Pirmā pasaules kara laikā pēc Brestļitovskas miera līguma noslēgšanas 1918. gada
20. februārī Cēsis ieņēma ķeizariskās Vācijas armija. 1918. gada 18. novembrī
pēc Latvijas Republikas nodibināšanas pilsētā tika nodibināta Cēsu rota, kas 8.
decembrī kļuva par vienu no pirmajām nacionālā karaspēka vienībām. 1919. gada
6.-23. jūnijā pie Cēsīm latviešu un igauņu karaspēks sakāva uzbrūkošo
vācbaltiešu landesvēru (Cēsu kaujas). 1938. gadā uzcelta Cēsu Valsts Draudzīgā
aicinājuma ģimnāzijas jaunā ēka. 1941. gada 5. jūlijā pilsētu okupēja
nacistiskās Vācijas armija, bet 1944. gada 26. septembrī pilsētu ieņēma Sarkanā
armija. Trešās atmodas laikā Cēsis kļuva par vienu no neatkarības atjaunošanas
kustības centriem. 1988. gadā Cēsīs tika nodibināta pirmā Latvijas Tautas
frontes nodaļa ārpus Rīgas.

No 18 137 Cēsu iedzīvotājiem 15 130 ir latvieši, 2 113 — krievi, 225 —
baltkrievi, 194 — poļi, bet pārējie 475 — citas tautības.

Viena no nozīmīgākajām ekonomikas nozarēm Cēsīs ir tūrisms. 2009. gadā Cēsis
apmeklēja 405 tūkstoši tūristu. Lielākais rūpniecības uzņēmums Cēsīs ir Cēsu
alus.



https://lv.wikipedia.org/wiki/Braz%C4%ABlija

Brazīlija (portugāļu: Brasil), oficiāli Brazīlijas Federatīvā Republika
(República Federativa do Brasil), ir valsts Dienvidamerikā, kas aizņem 47% no
kontinenta. Tā ir lielākā valsts Latīņamerikā un piektā lielākā pasaulē. Arī pēc
iedzīvotāju skaita tā ir piektā lielākā valsts. Ziemeļaustrumos, austrumos un
dienvidaustrumos valsti apskalo Atlantijas okeāns. Ziemeļos tā robežojas ar
Francijas aizjūras departamentu Franču Gviānu, Surinamu, Gajanu un Venecuēlu,
ziemeļrietumos robežojas ar Kolumbiju, rietumos — ar Bolīviju un Peru,
dienvidrietumos — ar Paragvaju un Argentīnu, bet dienvidos — ar Urugvaju.

No 1500. līdz 1822. gadam Brazīlija bija Portugāles kolonija, tā ir vienīgā
valsts Dienvidamerikā, kuras oficiālā valoda ir portugāļu valoda. Pēc
neatkarības iegūšanas 1822. gadā tā tika pasludināta par Brazīlijas impēriju,
bet 1889. gadā tā kļuva par republiku. Pašlaik Brazīlija ir federāla republika,
kas sastāv no 26 štatiem un viena federālā apgabala. Tā ir Apvienoto Nāciju
dibinātājvalsts.

Brazīlijai ir desmitais lielākais iekšzemes kopprodukts pasaulē un lielākais
Latīņamerikā. Brazīlijai ir arī liela ietekme uz globālo ekonomiku. Pēc dzīves
kvalitātes Brazīlija ir 39. vietā pasaulē. Brazīlijā mīt un aug aptuveni 15—20%
no visām dzīvnieku un augu sugām, kas galvenokārt ir izskaidrojams ar Amazones
lietusmežu atrašanos valstī, kura platība ir aptuveni 3,6 miljoni km2.

Valsts nosaukuma "Brazīlija" izcelsme ir neskaidra. Viena no versijām apgalvo,
ka portugāļi to nosauca pēc mežos augošā brazas koka nosaukuma, no kura pirmie
kolonisti ieguva sarkano krāsu.

Ir atrasti pierādījumi, kas liecina, ka iespējams cilvēki Brazīlijas teritorijā
dzīvoja jau pirms 30 000 gadiem, bet droši atrasto liecību, piemēram, alu
zīmējumi, vecums ir datēts ar vismaz 11 000 gadiem. Vēl pirms eiropieši atklāja
Dienvidameriku, tā jau bija sadalīta starp Kastīlijas karalisti un Portugāli.
Saskaņā ar Tordesiljasas līgumu, kas tika parakstīts 1494. gadā, Portugāle
pretendēja uz zemēm, kas atradās uz austrumiem no 50. meridiāna loka.

1500. gadā Pedru Alvariša Kabrala vadītā Portugāles ekspedīcija bija pirmie
eiropieši, kas sasniedza Brazīlijas piekrasti. Portugāļi bija pirmie kolonisti,
kuri ieradās Brazīlijā un dibināja tur apmetnes. Portugāļi ziņoja, ka šeit
dzīvoja aptuveni 7 miljoni Amerikas pamatiedzīvotāji. Vietējās ciltis, ar kurām
sastapās portugāļi, bija klejotāji ar ierobežotām lauksaimniecības darbībām un
pagaidu dzīves vietām. Ciemos bieži vien mājoja ap 5000 iedzīvotājiem. Vietējo
iedzīvotāju kultūras dzīve bija augsti attīstīta, lai gan bieži vien starp
ciltīm notika kari un pat tika piekopts kanibālisms. Nelielais atrasto liecību
skaits par Brazīlijas indiāņu ciltīm maz spēj pastāstīt par to ikdienas dzīvi,
atšķirībā no Andu kalnos dzīvojošajām ciltīm. Mūsdienās Brazīlijā dzīvo aptuveni
200 tūkstoši indiāņi, no kuriem lielākā daļa ir apmetušies džungļos. Ļoti daudz
iezemiešu izmira eiropiešu atvesto slimību, piemēram, baku, dēļ.

Pirmo pastāvīgo apmetni portugāļi nodibināja tikai 1532. gadā mūsdienu Sanpaulu
štatā un nosauca par Sanvisenti. Ap šo laiku sākās arī Brazīlijas ziemeļaustrumu
reģiona izpēte. 1549. gadā tika dibināta Salvadora, kas kļuva par pirmo
portugāļu kolonijas galvaspilsētu. 1555. gadā franču jūrnieks Nikolā Djurāns de
Viležjons (Nicolas Durand de Villegaignon) Riodežaneiro salā nodibināja apmetni,
kuras iedzīvotāji bija no Francijas aizbēgušie hugenoti. Tomēr 1565. gadā
portugāļi frančus padzina un šo gadu uzskata par vienas no lielākās brazīļu
pilsētas Riodežaneiro dibināšanas gadu. 1624. gadā Salvadorā iebruka
nīderlandieši. Līdz 1633. gadam Nīderlandes Austrumindijas kompānija spēja
pakļaut arī Resifi un lielu daļu no Brazīlijas ziemeļaustrumu reģiona.
Nīderlandiešu pakļauto teritoriju pārvaldīja Johans Maurics (Johan Maurits).
Nīderlandiešiem tik veiksmīgi izdevās iekarot šīs teritorijas, jo netika saņemts
atbalsts no Portugāles, kuru no 1580. līdz 1640. gadam pārvaldīja Spānijas
ieceltie vicekaraļi no Habsburgu dinastijas. Tādēļ 1654. gadā kolonisti paši
veica ekspedīciju, lai padzītu holandiešus.

Brazīlija atrodas Dienvidamerikā un aizņem aptuveni 47% no visas kopējās
kontinenta platības. Tās platība ir 8 514 877 km². Līdz ar to Brazīlija ir
Latīņamerikas lielākā valsts un piektā lielākā valsts pasaulē. Brazīlija
robežojas teju vai ar visām Dienvidamerikas valstīm. Ziemeļos tā robežojas ar
Franciju (Franču Gviānu), Surinamu, Gajānu un Venecuēlu, ziemeļrietumos
robežojas ar Kolumbiju, rietumos - ar Peru un Bolīviju, bet dienvidos robežojas
ar Paragvaju, Argentīnu un Urugvaju. Ekvadora un Čīle ir vienīgās
Dienvidamerikas valstis, ar kurām Brazīlijai nav robežas. Brazīlijas krastus
7400 km garumā apskalo Atlantijas okeāns. Brazīlijai pieder vairākas nelielas
Atlantijas okeāna salas — Trindadi, Martina Vasa salas, Fernandu di Noroņas
sala, Rokasas atols un Sanpedru un Sanpaulu salas.

Brazīliju var iedalīt vairākos reģionos, no kuriem dominējošie reģioni ir
Amazones līdzenums un Brazīlijas plakankalne. Amazones līdzenuma vidējais
augstums ir 250 m virs jūras līmeņa, un to galvenokārt klāj lietusmežs, kuru
1970. un 1980. gados rūpniecības, lauksaimniecības un ganību nolūkos intensīvi
izcirta un izdedzināja. Sākot ar 1980. gadu beigām starptautiskā spiediena dēļ
Brazīlijas valdība sāka ierobežot Amazones lietusmeža izciršanu. Savukārt
dienvidaustrumos esošās Brazīlijas plakankalnes vidējais augstums ir 1000 m
v.j.l., un tai ir raksturīgi paugurainas savannas. Pašos valsts ziemeļos atrodas
Gvajānas plakankalne.

Amazone un tās aptuveni 1000 zināmās pietekas veido baseinu, kas aizņem gandrīz
pusi no valsts teritorijas. Citas lielas un nozīmīgas upes ir Sanfransisku,
Parnaiba, Paragvaja, Parana un Urugvaja.

Tā kā Brazīlijas teritoriju šķērso gan ekvators, gan dienvidu tropu loks, tad tā
galvenokārt atrodas tropu joslā. Vienīgi paši valsts dienvidi atrodas mērenajā
joslā. Kopumā Brazīlijā valda silts un mitrs klimats, tomēr ne visur tas ir
vienāds. Brazīlijas plakankalnes pilsētās, piemēram, Braziljā, klimats ir maigs,
dienas vidējā temperatūra ir aptuveni 19 °C, savukārt piekrastē, piemēram,
Riodežaneiro, klimats ir vēl siltāks. Viskarstākais klimats ir Brazīlijas
ziemeļaustrumos, kur sausajā sezonā (novembris — maijs) gaisa temperatūra nereti
pārsniedz 38 °C. Valsts teritorija saņem vidēju daudzumu nokrišņu, bet Amazones
līdzenumā ir ļoti mitrs.

Brazīliju administratīvi sīkāk iedala 26 štatos un vienā federālajā distriktā,
bet vēl sīkāk Brazīlija iedalās 5564 municipalitātēs. Visus štatus iedala piecos
lielākos reģionos, kuriem nav pašiem sava pārvalde.

Brazīlija ir daudzpartiju federāla republika ar divām likumdevēja palātām:
Federālajā senātā ir 81 loceklis, bet Deputātu palātā - 513 locekļi. Senāta
locekļi tiek ievēlēti uz astoņiem gadiem, bet Deputātu palātas locekļi - uz
četriem gadiem. Valsts un valdības galva ir Brazīlijas prezidents, kurš tiek
ievēlēts uz četriem gadiem. Kopš 2011. gada 1. janvāra Brazīlijas prezidents ir
Dilma Rusefa. Prezidents var vienpusēji iejaukties valsts lietās. Valdība strādā
saskaņā ar 1988. gadā laboto Brazīlijas konstitūciju. Katru štatu pārvalda
gubernators un likumdevēja iestāde.

Galvenās politiskās partijas ir Brazīlijas Demokrātiskās kustības partija,
Liberālās frontes partija, Demokrātiskā Strādnieku partija un Strādnieku
partija.

Līdz 1960. gadam Brazīlijas galvaspilsēta bija Riodežaneiro, pēc tam tā ir
Brazilja. Brazīlijas valdība šo pilsētu uzbūvēja mākslīgi, lai mudinātu cilvēkus
pārcelties uz dzīvi vairāk uz valsts iekšieni.

Lielākā daļa brazīlieši ir eiropiešu, indiāņu-eiropiešu vai eiropiešu-afrikāņu
pēcteči. Kopš valsts kolonizēšanas sākuma Brazīlijas etniskās grupas ir
sajaukušās; vienīgi dziļi Amazones baseina džungļos dzīvojošie indiāņi nav
sajaukušies ar imigrantiem. Mūsdienās vietējo indiāņu skaits nesasniedz 1% no
kopējā iedzīvotāju skaita. Tā kā vairākums sākotnējo kolonistu bija portugāļi,
tad valsts oficiālā valoda ir portugāļu valoda. Līdz ar to Brazīlija ir lielākā
portugāļu valodā runājošā valsts pasaulē. Otra populārākā sarunvaloda ir angļu
valoda. No 16. līdz 19. gadsimtam Brazīlijā no Āfrikas papildus ieveda aptuveni
3—4 miljonus vergus.

Kopš XIX gadsimta 90.gadiem Brazīlijā trīs emigrācijas viļņos - XIX gadsimta
beigās, XX gadsimta 20.gados un pēc Otrā pasaules kara - ieceļojuši vairāki
tūkstoši latviešu, kas izveidojuši savas kolonijas - no kurām pazīstamākās ir
Vārpa un Novaodesa -, gan arī apmetušies Brazīlijas ciematos un pilsētās. No
lielpilsētām visvairāk latviešu apmetušies Sanpaulu, kur vairākus gadu desmitus
bijusi rosīga latviešu sabiedriskā dzīve.

1920. gados Brazīlijā ieradās daudzi nabadzīgi japāņu zemnieki. Mūsdienās
Brazīlijā ir izveidojusies liela japāņu diaspora.

Pēdējos 60 gados iedzīvotāju skaits valstī ir trīskāršojies. Liels skaits lauku
iedzīvotāju pārceļas uz dzīvi pilsētās. Tikai neliela daļa no Brazīlijas
iedzīvotājiem ir turīgi, taču miljoniem cilvēku dzīvo ārkārtīgi nabadzīgi.
Lielās pilsētas ieskauj plašas graustu rajoni, kur cilvēki mitinās antisanitāros
apstākļos un tikpat kā bez ūdens. Vairums Brazīlijas lielpilsētu atrodas
Atlantijas okeāna vai lielo upju krastos. Visvairāk iedzīvotāju ir
koncentrējušies Brazīlijas dienvidos un dienvidaustrumos, kas ir izskaidrojams
ar to, ka 19. un 20. gadsimtā imigranti Brazīlijā ieradās tieši šeit nevis
ziemeļu štatos. Šeit atrodas abas lielākās Brazīlijas pilsētas Sanpaulu un
Riodežaneiro.

Aptuveni 90% iedzīvotāji ir kristieši (galvenokārt Romas katoļi un protestanti),
lai gan arī citas tradicionālās reliģijas ir diezgan izplatītas.

Brazīlijai ir viena no lielākajām pasaules tautsaimniecībām. Ļoti attīstītas ir
lauksaimniecības, kalnrūpniecības, ražošanas un pakalpojumu nozares. Aptuveni
viena trešdaļa no darbaspēka ir iesaistīta lauksaimniecībā. Nozīmīgākās
eksportpreces ir kafija, citrusaugļi, sojas pupiņas, cukurniedres, rīsi,
kukurūza, kakao, kokvilna, tabaka un banāni.

Nozīmīgākās ostas Atlantijas okeāna krastā ir Belena, Salvadora, Riodežaneiro,
Santusa un Portualegri. Riodežaneiro ir viena no rosīgākajām ostām pasaulē,
savukārt Santusa ir nozīmīga kafijas eksporta osta. Plaša klāsta eksportpreces
iegūst Amazones lietusmežā. Visvairāk no turienes izved kokmateriālus un
kaučuku, kā arī dažadas meža veltes, piemēram, Brazīlijas riekstus un
ārstniecības augus. Tā kā valdība ir ierobežojusi kokmateriālu iegūšanu, tad
ļoti bieži to izcelsme ir bijusi nelikumīga. Nozīmīgas nozares ir arī zelta
iegūšana, ekotūrisms un zvejošana. Brazīlijas ziemeļaustrumu reģionā nozīmīgā
saimniecības nozare ir cukura iegūšana no cukurniedrēm. Savukārt valsts
dienvidaustrumos esošās savannas ļauj iedzīvotājiem nodarboties ar
lauksaimniecības produktu iegūšanu un eksportēšanu. Bez lauksaimniecības visā
valstī ļoti nozīmīga saimniecības nozare ir derīgo izrakteņu iegūšana, kuru
rezerves ir ļoti lielas. Tā kā klimats valstī ir ļoti atšķirīgs, tad ir
iespējams audzēt arī dažādus kultūraugus. Riodežaneiro štatu var saukt par
valsts rūpniecības centru. Arī Sanpaulu štatā ir attīstīta rūpniecība, bet
atšķirībā no Riodežaneiro štata, šeit iedzīvotāji vairāk nodarbojas ar
lauksaimniecību.

Brazīlijā attīstās tirgus ekonomika, kura balstās uz ražošanu, finanšu
pakalpojumiem un tirdzniecību. Brazīlijas oficiālā valūta ir Brazīlijas reāls.

Brazīlijas kultūras dzīvi visvairāk ir ietekmējuši portugāļi, bet mūsdienās
daudzo imigrantu dēļ to ietekmē arī citu tautu pārstāvji. Vēsturiski un joprojām
Brazīlijas kultūra, īpaši, literatūra, visvairāk attīstās Brazīlijas
ziemeļaustrumu reģionā.

Populārākais sporta veids Brazīlijā ir futbols. Brazīlijas futbola izlase
vienmēr tiek uzskatīta par vieniem no favorītiem jebkurā futbola turnīrā. Tā ir
vienīgā izlase, kura piecas reizes ir ieguvusi FIFA Pasaules kausu. Brazīlijai
ir arī spēcīgas basketbola un volejbola izlases. Starp individuālajiem sporta
veidiem populāri ir teniss, peldēšana, vingrošana. Brazīlija ir vairāku sporta
veidu dzimtene, piemēram, kapueiras, pludmales futbola un futzāla.

Arīdzan autosports šajā valstī ir attīstīts. Brazīlijas Formulas 1 piloti
astoņas reizes ir ieguvuši pasaules čempiona titulu: Emersons Fitipaldi divas
reizes, Nelsons Pikē un Airtons Senna katrs pa trim reizēm.



https://lv.wikipedia.org/wiki/Ung%C4%81rija

Ungārija (ungāru: Magyarország) ir valsts Centrāleiropas vidienē bez pieejas pie
jūras. Rietumos tā robežojas ar Austriju, ziemeļos ar Slovākiju, ziemeļaustrumos
ar Ukrainu, bet dienvidaustrumos ar Rumāniju, dienvidos ar Serbiju, bet
dienvidrietumos ar Horvātiju un Slovēniju. Valsts galvaspilsētā un lielākā
pilsēta ir Budapešta. Ungārija ir Eiropas Savienības, NATO, OECD un Šengenas
zonas dalībniece. Valsts oficiālā valoda ir ungāru, kura ir visplašāk
izplatītākā neindoeiropiešu valoda Eiropā.

Ungārija ir populārs tūrisma galamērķis, piesaistot 10,7 miljonus tūristu gadā
(2013). Ungārijā atrodas lielākā termālo ūdeņu alu sistēma, otrs lielākais
termālais ezers pasaulē (Hēvizas ezers), lielākais ezers Centrāleiropā
(Balatons) un lielākā dabas pļava Eiropā (Hortobāgas nacionālais parks).

Pēc gadsimtiem ilgas ķeltu, romiešu, huņņu, slāvu, gepidu un avāru teritorijas
apdzīvošanas, ungāru lielkņazs Ārpāds dibināju Ungāriju pēc teritorijas
iekarošanas. Viņa mazmazdēls Ištvāns I kāpa tronī 1000 gadā, pārvēršot valsti
par kristīgu Ungārijas karaļvalsti. 12. gadsimta vidū, Ungārija kļuva par
Rietumu pasaules vidējo varu, sasniedzot zelta laikmetu 15. gadsimtā. Pēc
Mohāčas kaujas 1526. gadā un osmaņu okupācijas (1541 – 1699), Ungārijā sāka
valdīt Habsburgi, un vēlāk izveidoja Austroungārijas impēriju (1867 – 1918).

Ungārijas pašreizējās robežas tika noteiktas ar Trianonas līgumu (1920) pēc
Pirmā pasaules kara, kad valsts zaudēja 71% savas teritorijas, 58% iedzīvotāju
un 32% etnisko ungāru. Otrā pasaules kara sākumā Ungārija pievienojās Ass
valstīm, kara laikā ciešot nopietnus zaudējumus. Pēc kara tā nonāca Padomju
Savienības ietekmes zonā un kļuva par Ungārijas Tautas Republiku, komunistisku
PSRS satelītvalsti (1947 – 1989). Valsts ieguva plašu starptautisko uzmanību pēc
1956. gada Ungārijas revolūcijas un robežas atvēršanas ar Austriju 1989. gadā,
paātrinot Austrumu bloka sabrukumu.

1989. gada 23. oktobrī Ungārija kļuva par demokrātisku, parlamentāru republiku,
un mūsdienās ir valsts ar ļoti augstu tautas attīstības indeksu.

Valsts ir sadalīta 19 meģēs (ungāru: megye), Budapešta ir atsevišķa
galvaspilsētas municipalitāte, kura sīkāk iedalās 23 rajonos. Meģes veido ES
NUTS 3. līmeņa apgabalus. Papildus ir 23 pilsētas ar meģes tiesībām. Meģes sīkāk
iedalās 173 apakšreģionos. Valstī ir piecas pilsētas, kuras ir pilsētas ar meģes
tiesībām, bet kuras pašas nav meģes centri — Ērda (Peštas meģē), Dunaūjvāroša
(Fejēras meģē), Hodmezevāšārhēja (Čongrādas meģē), Naģkaniža (Zalas meģē) un
Šoprona (Ģēras-Mošonas-Šopronas meģē).

Kopš 1999. gada meģes ir apvienotas reģionos, kuri veido ES NUTS 2. līmeņa
apgabalus.

Ungārijā ir 346 pilsētas un 2806 lauku apdzīvotās vietas, kopā 3152 apdzīvotās
vietas. Galvaspilsētai Budapeštai ir īpašs statuss un tā nav iekļauta nevienā
meģē, savukārt 23 pilsētas ir ar meģu (novadu) tiesībām (centri).

Četras pilsētām — Budapešta, Miškolca, Ģēra un Pēča — ir izvedojušās savas
aglomerācijas. Ungārijas lielākā pilsēta ir Budapešta, savukārt mazākā ir
Pālhāza.



https://lv.wikipedia.org/wiki/Gauja

Gauja (igauņu: Koiva jõgi) ir Latvijas garākā upe, vidustecē robežupe ar
Igauniju. Garums — 452 km, kritums — 234 m. Gauja sākas Vidzemes augstienē,
Skujenes pagastā pie Elkas kalna, ietek Baltijas jūras Rīgas līcī pie
Carnikavas. Gaujas grīva ir putnu vērošanai piemērota vieta.

Augusts Bīlenšteins pirmais izteica domu, ka Gaujas latviskais vārds cēlies līvu
valodas keùv vai igauņu: kõiv, kas nozīmē "bērzs", t.i. "Bērzu upe". Vikingi,
vēlāk arī vācieši Gauju pārdēvēja par Aa, kas nozīmē — "ūdens, upe". Lai
atšķirtu no Lielupes, vācu valodā iegājās nosaukums Livländische Aa (Vidzemes
upe).

Agrāk uzskatīja, ka Gauja sākas no Alauksta ezera, bet, tā kā senā izteka
Gaujiņa Alauksta ūdens līmeņa pazemināšanas dēļ ir aizaugusi, tad par Gaujas
sākumu mūsdienās uzskata Ežupīti jeb Ārnīti, kas sākas Elkas kalna pakājē Amatas
novada Skujenes pagastā, netālu no Māļiem. Pēc iztecēšanas cauri Zobola ezeram
tā tiek saukta arī par Mierupīti. Nosusinātā Laidza ezera vietā Mierupīte satek
ar Gaujiņu, šī vieta arī dažkārt tiek uzskatīta par Gaujas sākumu; no šīs vietas
Gauja tek ar šādu nosaukumu. Tālāk tā tek caur Lodes-Taurenes ezervirkni un
uzņem tos ūdeņus, kā arī ūdeņus no pirmās lielākās pietekas Pīslas.

Gauja plašā lokā apliec Vidzemes augstieni. Pie Cēsīm, Līgatnes un Siguldas
Gauja tek iespaidīgā senlejā, šeit tās krastos ir krāšņi smilšakmens atsegumi ar
alām. Lejtecē Gaujas gultne ir smilšaina, raksturīgas sēres, strauji līkumi un
nobrukuši krasti.

Venecuēlas latvietis Aleksandrs Laime par Gauju nosauca Kerepas upi, kas
izveidojas no pasaulē augstākā Anhela (Eindžela) ūdenskrituma. Viņš bija pirmais
Eiropas izcelsmes cilvēks, kurš sasniedza šo ūdenskritumu.



https://lv.wikipedia.org/wiki/Latgale

Latgale ir kultūrvēsturisks novads Latvijā. Mūsdienu Latgales teritoriālā
identitāte izsekojama kopš Jersikas ķēniņa valsts laikiem 12. un 13. gadsimta
mijā, kas latīņu tekstos saukta par „Letiju” (Lettia), bet senkrievu rakstos par
„Lotigolu” (Лотыголa). Pēc 1561. gada Žečpospoļitas, vēlāk Krievijas impērijas
varas laikā (1772.—1918.) apgabals tika dēvēts par „Inflantiju” (poļu: Inflanty,
krievu: Инфлянтия). Nosaukumu „Latgale” 1900. gadā no seno „lotigolu” apzīmējuma
darināja un ieviesa latgaliešu rakstnieks un politiskais darbinieks Francis
Kemps (1876.—1953.).

Atšķirībā no pārējās Latvijas, kur dominējošā konfesija ir luterānisms, Latgalē
dominējošā ir Romas katoļu baznīca. Latgali no Sēlijas atdala Daugava, un no
Vidzemes — Aiviekste un Pededze. Austrumos Latgale robežojas ar Krievijas
Federāciju, dienvidaustrumos ar Baltkrievijas Republiku. Kopējā Latgales platība
sastāda 14 547 km2, kas ir 22,52 procenti no visas Latvijas teritorijas.
Raksturīgā Latgales ainava ar augstienēm un ieplakām veidojusies ledāja
iedarbībā. Latgales ziemeļu daļā stiepjas Austrumlatvijas zemieņu zona —
Austrumlatvijas zemiene un Mudavas zemiene. Latgales dienvidu daļā atrodas
Latgales augstiene, Latgales augstākais punkts atrodas 289 m virs jūras līmeņa
(Lielais Liepu kalns). Latgali kopā ar Augšzemi un Aukštaitijas novadu Lietuvā
reizēm sauc par Baltijas Ezerzemi, jo to teritorijā ir vairāk par diviem
tūkstošiem ezeru. Novadā atrodas Augšdaugavas un Daugavas loku aizsargājamie
ainavu apvidi. Latgali raksturo liela dabas un klimatisko apstākļu daudzveidība,
kas to atšķir no citiem Latvijas novadiem. Šeit ir izteikti kontinentāls
klimats, bargākas ziemas, biezākas sniega segas.

Latgales kultūru veidojuši latgaļi un, savstarpēji ietekmējoties, arī vairākas
citas etniskās grupas — kriviči un rūsi (9.—12. gadsimtā), vācbaltieši (13.—19.
gadsimtā), lietuvieši, baltkrievi, poļi, ebreji un krievi (16.—20. gadsimtā).
Latgales kultūras mantojumu pārstāv tādi arhitektūras pieminekļi, kā katedrāles,
baznīcas, sabiedriskās ēkas, pilsētu ansambļi, kā arī lauku viensētas,
raksturīgās apdzīvotās vietas un kultūrainavas. Latgales kultūras tradīcijas —
valoda, tautasdziesmas, dejas, amatniecība (īpaši podniecība) veido nozīmīgu
Latvijas kultūras daļu, piemēram, Aglonas bazilika — viens no lielākajiem
Baltijas katolicisma centriem, kas katru gadu pulcē daudzus tūkstošus
svētceļnieku, un savā ziņā tā uzskatāma par Latvijas garīgo un reliģisko centru.
Pateicoties stiprām reliģiskām tradīcijām, daudzas baznīcas ir labi saglabātas
un uzturētas, tāpat arī daudzi mākslas objekti, pārsvarā ikonas un krucifiksi.

Latgales kultūras mantojuma sarakstā ir iekļauti vairāk nekā 600 dažādi objekti:
pilis, muižu ansambļi, baznīcas, zemnieku sētas, pilsētu teritorijas. Gandrīz
puse no tiem ir valsts nozīmes pieminekļi.

Latgalē ir saglabājušies arī daudzi veci muižu un parku kompleksi, kas dibināti
vēl 18. un 19. gadsimtā. Vēl aizvien ir skatāmi sienu gleznojumi Krāslavā,
Preiļos un Kameņecā; muižu ansambļi ar kalpu mājām, zirgu staļļiem, klētīm.
Daudzviet vēl saglabājušies parki un apstādījumi, dīķi ar salām un zvērudārzi.
Lielākā arheoloģisko objektu daļa (pilskalni, kulta vietas un senās apbedījumu
vietas) ir izvietotas Latgales augstienes centrālajā daļā un gar Daugavu.

Kultūras jeb tautas nami ir nozīmīgas iedzīvotāju pulcēšanās, dažādu brīvā laika
pavadīšanas un radošo aktivitāšu norises vietas, tie ir galvenie vietēju un
reģionālas nozīmes kultūras pasākumu — koncertu, sarīkojumu, festivālu —
ierosinātāji, koordinatori un īstenotāji.

Līdz 12. gadsimta beigām mūsdienu Latgalē un Vidzemes austrumu daļā bija vairāki
letgaļu valstiskie veidojumi. Abās Daugavas pusēs atradās Kokneses un Jersikas
ķēniņvalstis, kuru valdījumi dienvidos robežojās ar sēļu un lietuviešu zemēm.
Jersikai, kas vācu hronikās dēvēta par Letiju, bija savas pavalstis (Asote,
Alene, Autine, Cesvaine, Gerdene, Lepene, Mārciena, Negeste, Varka u.c.), kas
ziemeļos robežojās ar letgaļu Tālavas un Atzeles zemēm. Senkrievu hronikā minētā
Lotigolas zeme bija Jersikas valsts austrumu daļa, kas iestiepās arī mūsdienu
Baltkrievijas un Krievijas teritorijā.

1209. gadā, izmantodams par ieganstu Jersikas ķēniņa savienību ar lietuviešiem,
kas atkārtoti siroja letgaļu un igauņu zemēs, bīskaps Alberts kopā Zobenbrāļu
ordeņa brāļiem sasauca lielu kristīto līvu un letgaļu karaspēku un iekaroja
Jersikas pilsētu. Pats ķēniņš patvērās savā Dignājas pilī otrpus Daugavai. 1209.
gada rudenī Jersikas ķēniņu Visvaldi piespieda kļūt par bīskapa Alberta vasali,
par ķīlu izmantojot viņa sagūstīto sievu. Svinīgā ceremonija notika Pētera
baznīcas laukumā Rīgā citu bīskapa Alberta pavalstnieku klātbūtnē. Trīs daļas no
Jersikas valsts Visvaldis saņēma atpakaļ par lēni, bet jau iepriekš krustnešu
pusē pārgājušās Autīnes un Cesvaines pavalstis palika bīskapa rīcībā.

Kopš 1561. gada Latgale ietilpa Lietuvas dižkunigaitijas sastāvā esošās
Pārdaugavas hercogistes austrumu daļa, vēlāk Polijas—Lietuvas kopvalsts
Inflantijas vaivadija (jeb t.s. Poļu Vidzeme). Administratīvi bija iedalīta 4
traktos: Daugavpils, Rēzeknes, Ludzas un Viļakas. Pēc 1. Polijas dalīšanas 1772.
gadā Latgali pievienoja sev Krievijas impērija, administratīvi iekļaujot
Pleskavas guberņā kā Daugavas provinci, kas tika sadalīta 3 apriņķos:
Daugavpils, Rēzeknes un Ludzas (Rēzeknes apriņķis laikā no 1797. līdz 1802.
gadam nepastāvēja, sadalīts starp Daugavpils un Ludzas apriņķiem). 1796. gadā
Latgali iekļāva Polockas vietniecībā, bet pēc vietniecības likvidēšanas Latgali
iekļāva Baltkrievijas guberņā (ko izveidoja no likvidētajām Polockas un
Mogiļevas vietniecībām). No 1802. gada līdz 1917. gadam Latgale ietilpa
Vitebskas guberņā. 1917. gada 14. decembrī Daugavpils, Ludzas un Rēzeknes
apriņķus atdalīja no Vitebskas guberņas un pievienoja Vidzemes guberņai. 1918.
gadā, nodibinoties Latvijas Republikai, Latgale tika pasludināta par jaunajai
valstij piederošu teritoriju un 1919.—1920. gados Latvijas Neatkarības kara
laikā, padzenot lieliniekus, Latgali pievienoja pārējai Latvijai.

Pēc Latvijas Republikas Saeimā 2008.gada 18.decembrī pieņemtā „LR Administratīvo
teritoriju un apdzīvoto vietu likuma” Latgales kultūrvēsturiskajā teritorijā
atrodas trīs republikas pilsētas — Daugavpils, Jēkabpils (abas daļēji) un
Rēzekne un šādi novadi:

Balvu pagasts, Balvu pilsēta, Bērzkalnes pagasts, Bērzpils pagasts, Briežuciema
pagasts, Krišjāņu pagasts, Kubuļu pagasts, Lazdulejas pagasts, Tilžas pagasts,
Vectilžas pagasts, Vīksnas pagasts.

Blontu pagasts, Ciblas pagasts, Līdumnieku pagasts, Pušmucovas pagasts,
Zvirgzdenes pagasts.

Andrupenes pagasts, Andzeļu pagasts, Asūnes pagasts, Bērziņu pagasts, Dagdas
pilsēta, Dagdas pagasts, Ezernieku pagasts, Konstantinovas pagasts, Ķepovas
pagasts, Svariņu pagasts, Šķaunes pagasts.

Ambeļu pagasts, Biķernieku pagasts, Dubnas pagasts, Kalupes pagasts, Līksnas
pagasts, Maļinovas pagasts, Naujenes pagasts, Nīcgales pagasts, Vaboles pagasts,
Višķu pagasts.

Goliševas pagasts, Kārsavas pilsēta, Malnavas pagasts, Mērdzenes pagasts,
Mežvidu pagasts, Salnavas pagasts.

Aulejas pagasts, Indras pagasts, Izvaltas pagasts, Kalniešu pagasts, Krāslavas
pagasts, Kombuļu pagasts, Krāslavas pilsēta (daļēji), Piedrujas pagasts,
Robežnieku pagasts, Skaistas pagasts, Ūdrīšu pagasts.

Atašienes pagasts, Krustpils pagasts, Kūku pagasts, Mežāres pagasts, Variešu
pagasts, Vīpes pagasts.

Jersikas pagasts, Līvānu pilsēta, Rožupes pagasts, Rudzātu pagasts, Sutru
pagasts, Turku pagasts.

Briģu pagasts, Cirmas pagasts, Isnaudas pagasts, Istras pagasts, Ludzas pilsēta,
Nirzas pagasts, Ņukšu pagasts, Pildas pagasts, Pureņu pagasts, Rundēnu pagasts.

Aizkalnes pagasts, Pelēču pagasts, Preiļu pagasts, Preiļu pilsēta, Saunas
pagasts.

Audriņu pagasts, Bērzgales pagasts, Čornajas pagasts, Dricānu pagasts, Feimaņu
pagasts, Gaigalavas pagasts, Griškānu pagasts, Ilzeskalna pagasts, Kantinieku
pagasts, Kaunatas pagasts, Lendžu pagasts, Lūznavas pagasts, Mākoņkalna pagasts,
Maltas pagasts, Nagļu pagasts, Nautrēnu pagasts, Ozolaines pagasts, Ozolmuižas
pagasts, Pušas pagasts, Rikavas pagasts, Sakstagala pagasts, Silmalas pagasts,
Stoļerovas pagasts, Stružānu pagasts, Vērēmu pagasts.

Galēnu pagasts, Riebiņu pagasts, Rušonas pagasts, Silajāņu pagasts, Sīļukalna
pagasts, Stabulnieku pagasts.

Kupravas pagasts, Medņevas pagasts, Susāju pagasts, Šķilbēnu pagasts, Vecumu
pagasts, Viļakas pilsēta, Žīguru pagasts.

Pirmskara Latvijas laikos Latgali veidoja Daugavpils apriņķis, Rēzeknes
apriņķis, Ludzas apriņķis un Abrenes apriņķis (līdz 1938. gadam — Jaunlatgales
apriņķis; pēc Abrenes atdalīšanas, kopš 1945. gada 11. oktobra — Viļakas
apriņķis), kuru ārējās robežas arī veido Latgales novada robežu.



https://lv.wikipedia.org/wiki/Gruzija

Gruzija (gruzīnu: საქართველო, Sakartvelo), no 1991. līdz 1995. gadam Gruzijas
Republika, ir valsts Eiropas austrumos, Melnās jūras austrumu krastā. Tai ir
robeža ar Krieviju valsts ziemeļos un Turciju, Armēniju un Azerbaidžānu
dienvidos.

Senajos laikos Gruzijas teritorijā atradās divas valstis, Kolhīda Sengrieķu
mitoloģijā tika uzskatīta par leģendārās zelta aunādas atrašanās vietu. Mūsu
ēras sākumā tā nonāca Romas impērijas ietekmē. 9. gs. mūsdienu Gruzijas
teritorijā izveidojās vairākas valstis un 1008. gadā tika izveidota Gruzijas
valsts, kas pastāvēja līdz 14. gadsimtam. Pēc tam valsts sašķēlās vairākās
mazākās caristēs: Kartlijā, Kahetijā un Imeretijā, kuras cīnījās savā starpā par
dominanti reģionā.

Krievijas Impērija no 1801. līdz 1866. gadam anektēja Kartliju un Kahetiju, bet
1810. gadā Imeretiju (mūsdienu Abhāziju). 1918. gadā pēc 1. Pasaules kara un
revolūcijas Krievijā izveidojās neatkarīga Gruzijas Demokrātiskā republika, ko
1921. gadā okupēja Sarkanā armija un iekļāva Padomju Savienībā, izveidojot
Aizkaukāza PFSR. Neatkarību no Padomju Savienības Gruzija atguva 1991. gadā.
2003. gadā valstī notika revolūcija, bet 2008. gadā Gruzijas-Krievijas karš.

Gruzijas reljefu var iedalīt četrās daļās. Ziemeļos atrodas Lielais Kaukāzs, kas
veido dabisku robežu ar Krieviju, Lielajā Kaukāzā atrodas arī Gruzijas
augstākais punkts - 5 201 metru augstais Šhara un (Abhāzijā) dziļākā ala
pasaulē, kuras dziļums saskaņā ar pēdējiem mērījumiem ir vismaz 2140 metri.
Rietumos, kur valsts robežojas ar Melno jūru, plešas līdzenums, kas ietver arī
subtropiskās Kolhīdas zemienes. Dienvidos atrodas Mazā Kaukāza austrumu daļa,
kas ietiecas arī kaimiņos esošajās Turcijā un Armēnijā, savukārt valsts austrumu
daļā ap galvaspilsētu Tbilisi atrodas plakankalne. Valstī ir ap 25 000 upju no
kurām lielākā ir 1364 kilometrus garā Mtkvari, kas iztek no Turcijas un caur
Tbilisi plūst tālāk uz Gruzijas kaimiņvalsti Azerbaidžānu, kur ietek Kaspijas
jūrā. Gruzija atrodas uz mērenās un subtropu joslu robežas, klimatu ietekmē arī
kalni, kas sadala valsti rietumu un austrumu daļās. Zemienēs ir relatīvi silts
visu gadu, bet kalnainos apgabalos ir ievērojami vēsāks, valsts rietumu daļā
klimats ir mitrāks nekā austrumos.

Pēc 2014. gada tautas skaitīšanas datiem Gruzijā (bez Abhāzijas un
Dienvidosetijas) bija 3 729 635 iedzīvotāji, no kuriem 83,8% ir gruzīni, 6,5% -
azerbaidžāņi, 5,7% - armēņi, 1,5% ir krievi, bet 2,5% ir citu tautību pārstāvji.
Izplatītākā reliģija ir kristietība, lielākā konfesija ir pareizticīgie - 83,9%,
3,9% iedzīvotāju pieder Armēņu apustuliskajai baznīcai, 0,8% ir katoļi. Otra
izplatīkākā reliģija, kurai pieder 9,9% iedzīvotāju ir islāms. Izplatītākās
valodas ir oficiālā gruzīnu valoda (71%), krievu valoda (9%), armēņu valoda (7%)
un azerbaidžāņu valoda (6%), citās valodās runā apmēram 7% iedzīvotāju, Abhāzijā
oficiāls statuss ir arī abhāzu valodai.

Gruzijas ekonomikā liela nozīme ir lauksaimniecībai. Pēc Padomju Savienības
sabrukuma Gruzijas lauksaimniecības sektoram izdevās samērā viegli atkopties, jo
Gruzijā kolektivizācija bija notikusi mazākos apmēros nekā citur PSRS. Galvenais
kultūraugs ir tēja, audzē arī citrusaugļus, vīnogas, kviešus, miežus, tabaku un
dārzeņus. Lielākās nozares ir pārtikas apstrāde un vīnrūpniecība. Agrāk labi
attīstīta bija arī tūrisma industrija, taču tā cietusi no valstī notiekošajiem
nemieriem. Valstī notiek mangāna, vara un citu metālu ieguve. Pastāv arī
mašīnrūpniecība, tekstilrūpniecība un ķīmiskā rūpniecība.

Kopš Krievijā tika aizliegts dažādu produktu imports no Gruzijas, tā centusies
attīstīt ekonomiskus sakarus ar citām kaimiņvalstīm un Rietumvalstīm, sevišķi
Eiropas Savienību. NATO partnervalsts un kandidātvalsts. 2013. gada Austrumu
partnerības Viļņas samita laikā Gruzija parafēja ar Eiropas Savienību (ES)
asociācijas un tirdzniecības līgumu.



https://lv.wikipedia.org/wiki/Bulg%C4%81rija

Bulgārija (bulgāru: България), oficiāli Bulgārijas Republika (Република
България) ir valsts Austrumeiropā, kas atrodas Balkānos. Tā robežojas ar piecām
citām valstīm: ziemeļos ar Rumāniju, rietumos ar Serbiju un Maķedoniju,
dienvidos ar Grieķiju un Turciju. Austrumos to apskalo Melnā jūra. Bulgārijas
platība ir 110 993 km², un tajā dzīvo aptuveni 7,35 miljoni iedzīvotāji. Valsts
galvaspilsēta ir Sofija. Sofija ir arī lielākā valsts pilsēta. Nākamās lielākās
pilsētas ir Plovdiva un Varna.

Bulgārija ir dibināta 7. gadsimtā un ir viena no vecākajām joprojām
eksistējošajām valstīm Eiropā. Tā atradās vēsturiski nozīmīgu tirdzniecības ceļu
krustpunktā. Caur šo valsti gāja tirdzniecības ceļš no Ziemeļeiropas un citām
Austrumeiropas valstīm uz Vidusjūras baseina zemēm un tirdzniecības ceļš no
Rietumeiropas un Centrāleiropas uz Tuvajiem Austrumiem. Pirms bulgāri izveidoja
savu valsti, šajā reģionā lielā ietekme bija Senajai Grieķijai, Romas impērijai
un Bizantijai. Viduslaikos gadsimtiem ilgi Bulgārijas attīstība bija atkarīga no
Osmaņu impērijas. Turku elementi vēl joprojām ir sastopami bulgāru arhitektūrā,
folkmūzikā un dejās.

Neatkarību no Osmaņu impērijas Bulgārija atguva 19. gadsimta beigās. Pēc Otrā
pasaules kara Bulgārija kļuva par Padomju Savienības satelītvalsti. Pie varas
nonāca komunisti. 1989. gada nogalē komunistu partija atteicās no varas monopola
un 1990. gadā tika sarīkotas pirmās demokrātiskās vēlēšanas. 2004. gadā tā kļuva
par NATO dalībvalsti, bet 2007. gadā — par Eiropas Savienības dalībvalsti.

Pēc kontūrkartes Bulgārija atgādina taisnstūri. Ziemeļos atrodas Rumānija, ar
kuru lielāko daļu no robežas veido Donavas upe. Austrumos valsti apskalo Melnā
jūra, dienvidos robežojas ar Turciju un Grieķiju, dienvidrietumos — ar
Maķedoniju, bet rietumos — ar Serbiju. Galvaspilsēta ir Sofija, kas atrodas
valsts rietumos, kalnainā apvidū.

Relatīvi mazā diapazona robežās Bulgārijas ainavas ir ar pārsteidzošu
topogrāfisko dažādību. Plašās zemienes mijās ar kalniem, caur kuriem upes ir
izveidojušas šauras aizas. Izšķir trīs pamata fizioģeogrāfiskos reģionus:
Ziemeļbulgāriju, Dienvidbulgāriju un pāreju starp šiem reģioniem.

Daļu no Ziemeļbulgārijas veido Donavas zemienes, kas galvenokārt ir purvainas.
Uz dienvidiem sākas Balkānu kalni (Staras Planinas augstiene). Reģiona vidējais
augstums ir aptuveni 200 metri virs jūras līmeņa. Augstākā virsotne šajā reģionā
ir Boteva kalns (2376 metri virs jūras līmeņa).

Pārejas zonā starp Ziemeļbulgāriju un Dienvidbulgāriju atrodas Srednas Goras
augstiene, Vitošas masīvs netālu no Sofijas, Augštrāķijas un Tundžas zemienes.

Dienvidbulgārijā atrodas vēl viens kalnu masīvs — Rila, kuru augstākā virsotne
Musala (2925 metri virs jūras līmeņa) ir arī valsts augstākā virsotne (tā ir arī
augstākā virsotne Balkānos). Vēl šajā reģionā ir Rodopi, Pirina kalni un
Belasicas kalni, kā arī salīdzinoši daudz ezeru.

Bulgārijas klimats ir maigs, mēreni kontinentālais, uz dienvidiem pāriet
Vidusjūras klimata ietekmē. Bulgārijas kūrortiem raksturīga patīkami silti laika
apstākļi no pavasara līdz rudenim. Peldēšanās sezona ilgst no maija līdz
oktobrim. Ūdens temperatūra Melnajā jūrā vasarā sasniedz 25 °С. Vidējā gaisa
temperatūra maijā ir 20 °С, jūnijā un septembrī 25 °С, jūlijā un augustā 26-28
°С.

Bulgārija ir unitāra daudzpartiju republika ar vienu likumdevēja iestādi —
Nacionālo asambleju (Народно събрание), kurā ir 240 deputāti. Deputātus uz
četriem gadiem ievēl tauta. Valsts galva ir prezidents — kopš 2002. gada 22.
janvāra Georgijs Parvanovs —, bet valdības galva ir premjerministrs — kopš 2009.
gada 27. jūlija Bojko Borisovs.

2011. gadā Bulgārijā dzīvoja aptuveni 7,35 miljoni iedzīvotāju, no kuriem 84% ir
bulgāri, 9% — turki, 5% — čigāni un tikai 2% ir citu tautību pārstāvji. No citu
tautību pārstāvjiem visvairāk ir maķedonieši, armēņi, krievi, grieķi, rumāņi un
tatāri. Bulgāri ir slāvu tauta.

Bulgārijā valsts valoda ir bulgāru valoda, kas pieder pie dienvidslāvu valodu
atzara. Visradnieciskākā valoda bulgāru valodai ir maķedoniešu valoda. Rakstībā
viņi izmanto kirilicu (bulgāru ortogrāfiju).

Starptautiskajā arēnā bulgāriem ir izcili rezultāti tenisā, cīņas sportā, boksā
un vingrošanā, bet, iespējams, vislabākie panākumi ir svarcelšanā. No komandu
sporta veidiem lieliski panākumi ir volejbolā. Vīriešu volejbola izlase 2011.
gadā Starptautiskās volejbola federācijas (FIVB) veidotajā rangā ieņēma augsto
7. vietu, bet dāmu volejbola izlase izcīnīja otro vietu Eiropas līgā.

Vasaras Olimpiskajās spēlēs Bulgārijas sportisti ir ieguvuši 212 medaļas (51 no
tām ir zelta). Visvairāk (67 medaļas) ir izcīnītas svarcelšanā. Ziemas
Olimpiskajās spēlēs ir izcīnītas tikai 6 medaļas, no kurām tikai viena ir zelta
medaļa (1998. gadā Jekaterina Dafovska to izcīnīja biatlonā).



https://lv.wikipedia.org/wiki/Ir%C4%81ka

Irāka (arābu: العراق Al-ʾIrāq), oficiāli Irākas Republika (arābu: جمهورية العراق
Jumhūrīyat Al-ʾIrāq, kurdu: كۆماری عێراق‎ Komara Iraqê), ir valsts Tuvajos
Austrumos, kas dienvidos robežojas ar Saūda Arābiju un Kuveitu, ziemeļos ar
Turciju, ziemeļrietumos ar Sīriju, rietumos ar Jordāniju, bet austrumos ar
Irānu. Tās galvaspilsēta Bagdāde ir valsts lielākā pilsēta. Lielākās etniskās
grupas Irākā ir arābi un kurdi. Aptuveni 95% no 36 miljoniem iedzīvotāju ir
šiītu vai sunnītu musulmaņi.

Valsts lielākā daļa atrodas Mezopotāmijas (Divupes) līdzenumā starp Tigras un
Eifratas upēm, kas plūst uz dienvidiem caur Irākas centru, un ietek Shatt
al-Arab upē netālu no Persijas līča. Šīs upes apgādā Irāku ar lielu daudzumu
auglīgo zemju. Kalnainajos ziemeļos atrodas Zāgrosa kalni, bet rietumos Sīrijas
tuksnesis. Irākai ir šaura 58 km gara Persijas līča krasta robeža.

Auglīgajā līdzenumā starp Tigras un Eifratas upēm ir pastāvējušas pasaules
senākās civilizācijas un tika izgudrota rakstīšana. Dažādos vēstures periodos,
Irāka bija Šumeru, Akadas, Asīrijas un Babilonijas impēriju centrs. Tā arī ir
bijusi Mīdijas, Atūras, Seleikīdu, Partas,Sasanīdu, Romas, Rašidunas, Umajādu,
Abāsīdu, mongoļu, Sefevīdu, ašarītu un osmaņu impēriju sastāvā, un tā ir bijusi
britu kontrolē kā Tautu Savienības mandāts.

No 1639. gada Irākas mūsdienu teritorija atradās Osmaņu impērijas pakļautībā.
Pirmā pasaules kara laikā britu karaspēks iebruka Irākas teritorijā un pēc sīvām
cīņām 1917. martā ieņēma Bagdādi. Pēc kara Lielbritānija un Francija nosprauda
valstu robežas Tuvajos Austrumos un sadalīja okupētās Osmaņu impērijas provinces
atsevišķos protektorātos. 1920. gada novembrī Irāka kļuva par Tautu Savienības
mandātteritoriju Lielbritānijas pārvaldē kā Irākas karaliste. 1932. gada 3.
oktobrī beidzās Lielbritānijai deleģētais Tautu Savienības mandāts un Irāka de
iure kļuva suverēna.

1963. gada februārī valsts apvērsuma rezultātā Kasema režīms tika gāzts un
īslaicīgi pie varas nāca Arābu sociālistiskās atdzimšanas partija (Baas). 18.
novembrī militāra apvērsuma ceļā Baas valdība tika gāzta un pie varas nāca
ģenerālis Abdels Salams Arefs. 1968. gada 17. jūlijā sacelšanās rezultātā pie
varas atgriezās Baas ar ģenerāli Ahmedu Hasanu al Bekru priekšgalā. Al Bekrs
valdīja līdz 1979. gada 11. jūlijam, kad par valsts prezidentu kļuva Sadams
Huseins.

1980. gados Huseina režīms uzsāka Irānas—Irākas karu. 1982. gadā pēc Irānas
pretuzbrukuma, ASV prezidents Ronalds Reigans paziņoja par ASV atbalstu Irākai,
jo ASV nevēlējās pieļaut Irānas uzvaru un revolucionārā islāma nostiprināšanos
reģionā. Palīdzība tika sniegta gan politiski, gan ekonomiski, gan arī militāri.
80. gadu beigās Irāka pārstāja atbalstīt ASV politiku Tuvajos Austrumos un sāka
tuvināties PSRS, kas padarīja līdz tam draudzīgās Bagdādes un Vašingtonas
attiecības naidīgas.

1990. gada 2. augustā Irāka iebruka Kuveitā un okupēja šo valsti, savu rīcību
pamatojot ar to, ka 20. gadsimta sākumā britu okupācijas spēku nospraustās
robežas ir vēsturiski netaisnīgas, bet Kuveitas monarhija — mākslīgs marionešu
režīms. Karam bija arī praktisks iemesls: Kuveita, ignorējot OPEC kvotas,
palielināja savas naftas apjoma iegūšanu un rezultātā naftas cenas pasaulē
kritās, ko Irāka uztvēra kā tiešu ekonomisku agresiju, kas vērsta pret
ilgstošajā karā jau tā novājināto tās tautsaimniecību. Iebrukums Kuveitā kalpoja
kā legāls iemesls ANO sankcionētam ASV koalīcijas uzbrukumam Irākai — tā
sauktajam Līča karam (17.01.-28.02.1991.). Rezultātā Irākas ekonomika un
infrastruktūra tika sagrautas.

1998. gadā ASV kara aviācija sāka gaisa uzlidojumus Irākas pilsētām, bombardējot
Bagdādi (operācija "Tuksneša lapsa"). Pēc 2001. gada 11. septembra uzbrukumiem
ASV publiski apsūdzēja Irāku starptautiskā terorisma atbalstīšanā un
nekonvencionālo masu iznīcināšanas ieroču ražošanā, ko Irāka, kategoriski
noliedza, apsūdzot Vašingtonu agresijas gatavošanā.

Visu 2002. gadu Rietumu masu medijos Irāka tika apsūdzēta agresīvos nodomos un
kā vienīgais iemesls S.Huseina gāšanas nepieciešamībai tika minēti Irākas rīcībā
it kā esošie masu iznīcināšanas ieroču krājumi. Lai nepieļautu, ka Irāka
izmantotu savā rīcībā esošo neatļauto masu iznīcināšanas ieroču arsenālu
izmantotu pret kaimiņvalstīm, 2003. gada 20. martā ASV un grupa tās sabiedroto
valstu, Lielbritānijas, Austrālijas, Polijas un Spānijas armijas iebruka Irākā
un dažu mēnešu laikā to okupēja. 9. aprīlī ASV spēki ieņēma Bagdādi un Irākas
valdība pārstāja kontrolēt valsti, 1. maijā ASV prezidents Džordžs V. Bušs
paziņoja, ka karadarbība ir beigusies. Jau pēc karadarbības uzsākšanas tai tika
saņemta ANO sankcija. Spēka pielietojums nebija saņēmis ANO Drošības Padomes
pilnvarojumu un tam nebija nekāda cita juridiskā pamata starptautiskajās
tiesībās.

2004. gada 15. maijā ASV okupācijas spēkus nomainīja multinacionālie spēki, kuri
iekļāva ASV, Lielbritānijas, Itālijas, Ukrainas, Polijas, Spānijas, Bulgārijas,
Slovākijas, Igaunijas, Taizemes, Nīderlandes, Dānijas, Ungārijas, Kazahstānas,
Latvijas un citu valstu karavīrus.

Okupētājvalstis izveidoja jaunu valdību no politiskās opozīcijas un emigrācijas
pārstāvjiem, mainīja konstitūciju un demokratizēja valsts iekārtu; 2004. gada
28. maijā par Irākas pašpārvaldes vadītāju okupācijas spēku vadība iecēla Ijādu
Alāvi. 28. jūnijā tika izveidota Irākas pagaidu valdība, kas pārņēma valsts
teritorijas civilo pārvaldi. ASV vērsās pie ANO atzīt jaunās Irākas valdības
leģitimitāti. Jaunā Irākas valdība uzsāka valsts pārkārtošanu Rietumu
demokrātijas virzienā. 2005. gada 30. janvārī Irākas iedzīvotāji piedalījās
demokrātiskās parlamenta vēlēšanās, kas norisa koalīcijas militāro spēku
uzraudzībā — tajās lielākos panākums guva šiītu un kurdu partijas. 16. martā
jaunievēlētais Irākas parlaments sanāca uz pirmo sēdi. Līdz 2011. gada decembrim
ASV un sabiedroto karaspēks no Irākas tika izvests.

2014. gada janvārī sunnītu džihādistu grupējums Islāma valsts ieņēma Irākas
rietumu provinces Anbaras lielākās pilsētas un šī paša gada jūnijā ieņēma valsts
ziemeļu daļu, tai skaitā valsts trešo lielāko pilsētu Mosulu.

Saskaņā ar 2005. gadā pieņemto konstitūciju, Irāka ir federatīva parlamentāra
republika. Parlaments - Nacionālā asambleja, - sastāv no 2 palātām: 275 deputātu
Pārstāvju palātas, kuru ievēlēja 2005. gada 15. decembrī, un Savienības palātas
(deputāti vēl nav ievēlēti). Valdību veido lielākā parlamenta frakcija (šobrīd
šiītu Apvienotā Irākas alianse - 128 deputāti; koalīcijā ar to kurdu partiju
alianse - 53 deputāti, bet opozīcijā sunnītu partiju alianse - 55 deputāti),
kura izvirza premjerministru kurš, savukārt, izveido Ministru kabinetu. Lai
izvairītos no vienas etniski reliģiskas kopienas politiskas dominances valstī,
konstitūcijā pēc koalīcijas pārstāvju prasības tika iekļauts noteikums, ka
premjerministrs ir šiīts, prezidents - kurds, pet parlamenta priekšsēdētājs -
sunnīts. Katram no šīm amatpersonām ir divi vietnieki, kas pārstāv katrs savu
etniski reliģisko kopienu.

Lai nepieļautu, ka vēlēšanās pilsoņi ievēl parlamentā personas, kuras "pārāk
cieši sadarbojušās ar gāztā diktatora režīmu", ir izveidota īpaša uzraudzības
iestāde - Taisnības un atbildības komisija. Nacionālās assamblejas 2010. gada
marta vēlēšanās komisija liedza balotēties 500 kandidātiem (no kuru vidus tomēr
tika pielaisti 28). Noraidīto pretendentu vietā politiskās partijas izvirzīja
alternatīvas kandidatūras, tomēr komisija aprīlī ar atpakaļejošu datumu anulēja
52 deputātu mandātus.

Valsts sadalīta 18 provincēs (muhafazās). Irākas Kurdistāna realizē patstāvīgu
iekšpolitiku, tai ir sava valdība un armija.

Valstī ir aptuveni 27—37 miljoni iedzīvotāju (pēdējā desmitgadē tautas
skaitīšana nav veikta), kas veido trīs lielas etniski—reliģiskās grupas. Lielākā
no tām ir šiītu arābi — aptuveni 55%, sunnītu arābi — aptuveni 18,5% (3
provinces), kurdi — aptuveni 21% (lielāko tiesu sunnīti, taču ir arī šiīti un
jazīdi). Irāku apdzīvo arī citas etniskās un reliģiskās grupas, piemēram
asīrieši — aptuveni 2,2% (Austrumu kristieši), turkmēņi — aptuveni 2% (lielāko
tiesu sunnīti, taču ir arī šiīti), armēņi, adigi, šabaki un mandejieši (aptuveni
0,5%).

Šiīti apdzīvo valsts dienvidus, reliģiski ļoti cieši saistīti ar Irānu. 55-60%
no visiem Irākas iedzīvotājiem - reliģiski un politiski visai saistīti ar
ticības brāļiem Irānā. Pārsvarā dzīvo valsts dienvidaustrumos ap Basras pilsētu,
minoritāte Bagdādē. Mūsdienās kā skaitliski lielākā iedzīvotāju daļa dominē
valsts pārvaldē, ekonomikā un drošības struktūrās.

Aptuveni 20 miljoni kurdu ir seno mēdiešu pēcteči un pasaulē vislielākā tauta,
kurai nav sava valstiskuma. Šī etniskā grupa (līdz 20% iedzīvotāju) apdzīvo
Irākas ziemeļus. Lielāko tiesu tie ir musulmaņi-sunnīti. 1974. gadā tika
izveidots Kurdistānas autonomais apgabals (KAA) Irākas sastāvā (vienīgā no
reģiona valstīm, kurā kurdiem bija pašpārvaldes tiesības). Pēc Persijas līča
kara 1991. gadā Bagdāde zaudēja kontroli pār KAA. De facto Irākas Kurdistāna ir
suverēna valsts. 90. gados tās attīstību ietekmēja savstarpēji naidīgu kurdu
politisko spēku un militāro grupējumu (tajos bija ap 60 000 cīnītāju) cīņas.
Militāri konflikti divu vadošo kurdu partiju (Kurdistānas Patriotiskās
apvienības un Kurdistānas Demokrātiskās partijas) un tām pakļauto militāro spēku
starpā norisinājās līdz pat 1996. gadam, dalot Irākas Kurdistānas pārvaldību
divos reģionos. Konflikti ar Vašingtonas iejaukšanos tika pārtraukti 1998. gadā.
2005. gada 30. janvārī notika pirmās parlamenta vēlēšanas pēc Irākas Kurdistānas
atkalapvienošanas. Par Irākas Kurdistānas prezidentu kļuva Masuds Barzani.
Savukārt Irākas prezidents kopš 2005. gada ir Kurdistānas Patriotiskās
apvienības līderis Džalals Talabani. Irākas Kurdistānas ekonomiskā izaugsme
pārsniedz 6%. Irākā atrodas trešie lielākie naftas krājumi pasaulē, no kuriem 45
miljardu barelu atrodas Irākas Kurdistānā. Līdz ar to reģions ieņem 6. vietu
pasaulē naftas rezervju ziņā. 2005. gadā tika atvērta starptautiskā Erbīlas
lidosta; kopš 2003. gada reģionā nodibinātas 6 jaunas universitātes, tai skaitā
Kurdistānas universitāte 2006. gadā, kurā mācības notiek tikai angļu valodā.
Ekonomisko interešu dēļ uzlabojušās reģiona attiecības ar Turciju, kas ilgstoši
bijušas un ir sarežģītas Turcijas kurdu minoritātes jautājuma dēļ.

Pirms Persijas līča kara 1991. gadā Irākā bija aptuveni 2 000 000 kristiešu.
Lielākā kristiešu kopiena ir asīrieši, kuri ir Austrumu kristieši (t.sk. sīriešu
pareizticīgie), haldiešu katoļi (kuri pakļaujas Romas pāvestam), sīriešu un
grieķu katoļi. Sadama Huseina laikā diezgan daudz kristieši, pateicoties labajai
izglītībai un lojalitātei, ieņēma augstus amatus (piemēram, Tariks Azizs, Irākas
premjerministra vietnieks, ārlietu ministrs u.c.). Kristieši bija Sadama Huseina
režīma deportāciju programmas centrālais subjekts jau naftas iegulu dēļ to
apdzīvotajos rajonos.[nepieciešama atsauce] Pēdējā laikā ar valdošo režīmu
panākta zināma samierināšanās. Kurdu Nacionālajā asamblejā ziemeļu kristiešiem
rezervētas 5 vietas. Svarīgākais minoritātes politiskais spēks: Asīriešu
demokrātiskā kustība. Irākā dzīvoa arī neliels skaits armēņu, kas arī ir
kristieši. Vairums kristiešu dzīvo Irākas ziemeļos, vērā ņemams skaits arī
Bagdādē. 2003. gadā kristiešu minoritāte zaudēja īpašo valsts aizsardzības
statusu, kas to sargāja no reliģiskās neiecietības
izpausmēm.[nepieciešama atsauce] Kara un emigrācijas rezultātā kristiešu skaits
no 1,8 miljoniem (2003.) samazinājies līdz 600 000 (2008.). Dzīvo slēgtās
kopienās.

Uzplaukumu un strauju modernizācija Irākas ekonomikā sākās 70. gadu otrajā pusē,
ļaujot tai kļūt par vienu no ekonomiski attīstītākajām valstīm reģionā ar augstu
dzīves līmeni. Attīstību apturēja karš ar Irānu, pēc tam kari ar ASV. Rūpniecība
un tās infrastruktūra 2003. gadā tika praktiski iznīcināta.

Šobrīd valsts vienīgais vērā ņemamais ienākumu avots ir dabiskie izrakteņi:
nafta un dabasgāze. Valsts kompānijām North Oil Company un South Oil Company ir
monopoltiesības uz atradņu izmantošanu un koncesijas līgumu slēgšanu. Ienākumi
no naftas ieguves:

2005. gadā Irākas valsts budžets bija 24,6 miljardi USD. Iekšzemes kopprodukts
uz vienu iedzīvotāju 2005. gadā: 832 USD (2002. gadā vairāk nekā 3000 USD).

Degvielas cena 2005. gadā aptuveni 1 santīms par litru (oficiālā), vai aptuveni
10 santīmu par litru (melnā tirgus cena).

Pēc militārās koalīcijas spēku iebrukuma Irākā no 2003. līdz 2006. gadam
dzīvības zaudējuši 655 000 irākiešu jeb aptuveni viena četrdesmitā daļa šīs
valsts iedzīvotāju, liecina ASV veiktā pētījuma rezultāti, ko publicējis
Lielbritānijas žurnāls "The Lancet". Visā Irākā no 2003. līdz 2006. gadam
pāragri miruši 654 965 cilvēki jeb 2,5% valsts iedzīvotāju. Aptuveni 601 000
cilvēku dzīvības zaudējuši vardarbības rezultātā, puse no viņiem nogalināti ar
šaujamieročiem. Dzīvības zaudēšanas risks Irākā pēc iebrukuma paaugstinājās par
250%. Sabiedriskajā aptaujā par drošību no 1000 nejauši izvēlētiem iedzīvotājiem
890 apgalvoja, ka viņi pēdējā laikā ir bijuši aculiecinieki kādam vardarbīgam
incidentam. Kopš ASV vadīto spēku iebrukuma Irākā šādu incidentu skaits ir
ievērojami palielinājies — laika posmā no Huseina stāšanās amatā 1979. gadā līdz
2003. gadam aptaujātie iedzīvotāji varēja atminēties 3504 vardarbīgus
incidentus, savukārt kopš 2003. gada šādu incidentu skaits palielinājies līdz
6463.

2006. gadā Irākas Iekšlietu ministrija apstiprināja nāves eskadronu pastāvēšanu
tās drošības spēku paspārnē. Piemēram, šiītu partijai SCIRI piederošo iekšlietu
ministrs Bajans Džabra Solahs izveidojis nelegālu pusmilitāru vienību no viņa
partijas zemessardzes, lai slepkavotu sunnītu imamus un politiskos oponentus.
Aculiecinieki ir ziņojuši, ka daži no cilvēku nolaupītājiem bijuši tērpti
policijas formā.

Pēc Irākas ziemeļu daļas ieņemšanas Islāma valsts kaujinieki sistemātiski vēršas
pret iedzīvotājiem, balstoties uz viņu etnisko vai reliģisko piederību un veic
etnisko un reliģisko tīrīšanu ieņemtajās teritorijās. 2014. gada vasarā
kaujinieki nogalināja un nolaupīja simtiem jazīdu. Pēc kāda Mosulas cietuma
ieņemšanas 10. jūnijā džihādisti noslepkavoja vairāk nekā 600 aizturēto.



https://lv.wikipedia.org/wiki/Katr%C4%ABna_II_Liel%C4%81

Katrīna II Lielā (krievu: Екатерина II Великая), (dzimusi 1729. gada 2. maijā,
mirusi 1796. gada 17. novembrī) bija Krievijas imperatore. Viņas valdīšanas
laiks ilga 34 gadus (no 1762. gada 28. jūnija - līdz pat nāves dienai).

Katrīna II pēc izcelsmes bija Anhaltes-Cerbstas princese, dzimusi 1729. gadā
Štetinā (mūsdienu Šcecinā). Viņas īstais vārds bija Sofija Frīderike Auguste
(Sophie Friederike Auguste von Anhalt-Zerbst). Viņa bija guvusi labu izglītību,
pateicoties franču guvernantēm un mājskolotājiem.

Princese Sofija 1745. gadā kļuva par lielkņaza Pētera Romanova, vēlāk Krievijas
ķeizara Pētera III sievu, pārejot no luterticības pareizticībā un pieņemot vārdu
Katrīna (Екатерина). Pēc kāzām pāris 16 gadus pavadīja dzīvojot Oranienbaumā,
netālu no Sanktpēterburgas.

Pēc Krievijas imperatores Elizabetes (Елизавета Петровна) nāves 1762. gadā, par
Krievijas ķeizaru kļuva Katrīnas vīrs Pēteris III, kurš tronī pabija tikai sešus
mēnešus. 1762. gada 29. jūnijā valsts apvērsumā Katrīna gāza no troņa savu vīru
(kuru 7. jūlijā viņas favorīti nogalināja) un kronējās kā imperatore Katrīna II.

1764. gadā Katrīna II bija vizītē Baltijas provincēs. Šai laikā viņa nedēļu
uzturējās Rīgā un, izceļojot ārpus savas valsts, apmeklēja arī Jelgavu
(Polijai-Lietuvai pakļautās Kurzemes hercogistes galvaspilsētu), kur apciemoja
hercogu Ernestu Johanu Bīronu, lai tādējādi stiprinātu viņa nedrošās pozīcijas
Kurzemes tronī.

Gandrīz visā Katrīnas II valdīšanas laikā notika Krievijas impērijas teritoriālā
ekspansija, pievienojot arvien jaunas zemes, galvenokārt, dienvidos un rietumos,
iegūstot izeju uz Melno jūru, tai skaitā iekļaujot impērijas sastāvā arī Krimas
pussalu.

Viens no pirmajiem lielākajiem konfliktiem Katrīnas II valdīšanas sākumā bija
pirmais Krievu—turku karš (1768—1774), kurš izcēlās, saskaroties abu valstu
interesēm pie Melnās jūras. Šajā karā turku karaspēks cieta sakāvi gan uz
sauszemes, gan arī uz jūras. Slavens šajā karā kļuva arī krievu karavadonis
Aleksandrs Suvorovs (Александр Васильевич Суворов) (1729-1800), sākotnēji
sakaujot turku sabiedrotos — poļu Bāras konfederācijas (pol. Konfederacja
barska), pēc tam arī pašu turku spēkus.

Arī otrais Krievu—turku karš (1787—1792) izrādījās Krievijai veiksmīgs un tā
nostiprināja savu kontroli pār Krimas pussalu, kā arī ieguva vairākas Melnās
jūras ostas.

Krievijas impērija krievu—turku karos bija ievērojami paplašinājusies, taču tā
nebija kļuvusi stabilāka, ne bagātāka. Daudzās provincēs valdīja nabadzība,
biežs viesis daudzviet bija bads. Samilzušo ekonomisko un sociālo pretrunu
rezultātā 1773.g. notika Pugačova sacelšanās. Tā tika apspiesta, bet tās
vadītājs Jemeļjans Pugačovs sodīts ar nāvi. Taču Katrīnai II šie asiņainie
iekšpolitiskie notikumi rosināja uzsākt plašākas valsts un sabiedrības reformas.
Tā, viņas vadībā Krievijas impērija tika sadalīta administratīvi teritoriālās
vienībās - provincēs, tajās tika organizēta vietējā pārvaldība. Katrīna II
izmainīja arī Pētera I ieviesto kārtību, ka augstmaņiem bija tieši jāpakļaujas
un jākalpo caram. Tā vietā daudziem no viņiem tika uzticēta provinču pārvaldība.
Gan provincēs, gan arī galvaspilsētā uzsāka profesionālas administrācijas
veidošanu, tādējādi būtiski pilnveidojot valsts pārvaldību.

Neatslābstošu uzmanību Katrīna II veltīja arī kultūras un izglītības
uzplaukumam, cenšoties Eiropas apgaismības idejas ieviest Krievijā. Taču, laikam
ejot izrādījās, ka tās skārušas visai šauru krievu sabiedrības daļu. Lielākā
impērijas iedzīvotāju masa joprojām bija neizglītota un nabadzīga. Vairāk nekā
pusgadsimts bija nepieciešams vēl pēc Katrīnas II nāves, lai Krievijā tiktu
atcelta dzimtbūšana, - laikā, kad Rietumeiropa jau dzīvoja rūpnieciskās
revolūcijas laikmetā. Lai gan Pētera I un Katrīnas II reformas bija padarījušas
Krieviju par vienu no ietekmīgākajām pasaules varām politiskā un militārā ziņā,
ekonomiskā un iedzīvotāju dzīves līmeņa ziņā tā joprojām bija viena no
atpalikušākajām Eiropas valstīm. Gan Katrīnas II valdīšanas laikā, gan arī visā
turpmākās vēstures gaitā, viņas radītā milzīgā valsts tā arī nespēja integrēt
daudzās tautas un etniskās grupas vienotā sabiedrībā ar kopīgu kultūru, vērtībām
un tradīcijām, atstājot šīs neatrisinātās problēmas daudzām nākamajām paaudzēm,
līdz ar pastāvīgiem iekšpolitisko satricinājumu draudiem.

Krievijas imperatore Katrīna II 1762. gadā tika kronēta arī kā "Igaunijas un
Livonijas kņaziene" (Княгиня Эстляндская, Лифляндская), kas Rietumu izpratnē
atbilda šo pakļauto zemju hercogienes titulam:

(Божiею поспђшествующею милостiю Мы, Екатерина II, Императрица и Самодержица
Всероссiйская, Московская, Кiевская, Владимiрская, Новгородцкая, Царица
Казанская, Царица Астраханская, Царица Сибирская, Государыня Псковская, и
Великая Княгиня Смоленская, Княгиня Эстляндская, Лифляндская, Корельская,
Тверская, Югорская, Пермская, Вятская, Болгарская и иныхъ Государыня, и Великая
Княгиня Новагорода, Низовскiя земли, Черниговская, Рязанская, Ростовская,
Ярославская, Бђлоозерская, Удорская, Обдорская, Кондiйская и всея Сђверныя
страны Повелительница и Государыня Иверскiя земли, Карталинскихъ и Грузинскихъ
Царей и Кабардинскiя земли, Черкасскихъ и Горскихъ Князей, и иныхъ наслђдная
Государыня и Обладательница.)

Pēc Krimas iekarošanas un Trešās Polijas dalīšanas Katrīna II 1795. gada
decembrī savam titulam pievienoja ne tikai Taurijas Hersonesas carienes,
Lietuvas, Volīnijas un Podolijas lielkņazienes, Vitebskas, Mstislavas
lielkņazienes, Žemaitijas, Polockas kņazienes, bet arī Kurzemes un Zemgales
kņazienes (княгиня курляндская и семигальская) nosaukumus:

"Ar Dieva veicinošo žēlastību, mēs, Katrīna Otrā, Viskrievijas, Maskavas,
Kijevas, Vladimiras, Novgorodas imperatore un patvaldniece, Kazaņas cariene,
Astrahaņas cariene, Sibīrijas cariene, Taurijas Hersonesas cariene, Pleskavas
valdniece un Smoļenskas, Lietuvas, Volīnijas un Podolijas lielkņaziene,
Igaunijas, Livonijas, Kurzemes un Zemgales, Žemaitijas, Karēlijas, Tveras,
Jugoras, Permas, Vjatkas, Bulgārijas u.c. kņaziene, Novagorodas lejaszemes,
Čerņigovas, Rjazaņas, Polockas, Rostovas, Jaroslavļas, Belozerskas, Udoras,
Obdoras, Kondijas, Vitebskas, Mstislavas lielkņaziene un visas ziemeļu zemes
valdniece, Ivērijas zemes, Kartvelas un Gruzijas caru, un Kabardijas zemes,
Čerkasu un Kalnu kņazu u.c. mantotā pavēlniece un īpašniece."

(Божьей поспешествующей милостью мы, Екатерина Вто­рая, императрица и
самодержица всероссийская, московская, киевская, владимирская, новгородская,
царица казанская, ца­рица астраханская, царица сибирская, царица
Херсонеса-Таврического, государыня псковская и великая княгиня смоленс­кая,
литовская, волынская и подольская, княгиня эстляндская, лифляндская, курляндская
и семигальская, самогицкая, корельская, тверская, югорская, пермская, вятская,
болгарская и иных; государыня и великая княгиня Новагорода Низовские земли,
черниговская, рязанская, полоцкая, ростовская, ярославская, белоозерская,
удорская, обдорская, кондийская, витебская, мстиславская и всея северные страны
повелитель­ница и государыня ивсреких земель, карталинских и грузин­ских царей и
кабардинских земель, черкасских и горских кня­зей и иных наследная государыня и
обладательница.)



https://lv.wikipedia.org/wiki/Latvijas_demogr%C4%81fija

Latvijas demogrāfija ir zinātne par Latvijas iedzīvotājiem, un tā ir daļa no
demogrāfijas zinātnes, ietverot informāciju par Latvijas iedzīvotāju skaitu,
etnisko sastāvu, urbanizācijas līmeni, dzimumstruktūru, vecumstruktūru u.c.
Latvija ieņem 3. vietu pasaulē pēc iedzīvotāju skaita samazināšanās, tomēr
izdalot atsevišķi latviešus, ir redzams, ka latvieši atrodas apmēram 12. vietā
pasaulē. Paralēli tam notiek cittautiešu pakāpeniska asimilēšana un latviešu
īpatsvara palielināšanās.

13. gadsimta vidū kopējais iedzīvotāju skaits tagadējās Latvijas teritorijā tiek
lēsts ap 300 000, bet pēc Livonijas krusta kariem iedzīvotāju skaits
palielinājās un 16. gadsimta vidū Livonijas konfederācija bija samērā blīvi
apdzīvota zeme. 16.—17. gadsimta lielo karu rezultātā iedzīvotāju skaits atkal
samazinājās. Pēc Edgara Dunsdorfa veiktajām aplēsēm uz 1700. gadu Latvijas
teritorijā dzīvoja tikai 465 000 iedzīvotāju (Kurzemes un Zemgales hercogistē
209 000, Zviedru Vidzemē 153 000, Latgalē 103 000) . Milzīgus iedzīvotāju dzīvā
spēka zaudējumus izraisīja 1710.—1711. gada Lielais mēris, kā rezultātā nomira
apmēram puse no Latvijas tālaika iedzīvotājiem. Līdz 1800. gadam kopējais
iedzīvotāju skaits atkal palielinājās un sasniedza 720 000 (Kurzemē un Zemgalē
307 000, Vidzemē 261 000, Latgalē 152 000). Industrializācijas periodā 19.
gadsimta otrajā pusē Latvijas lielajās ostas un rūpniecības pilsētās savukārt no
kaimiņu guberņām ieceļoja daudz krievu, ebreju, poļu, baltkrievu, lietuviešu un
igauņu, kas samazināja kopējo latviešu īpatsvaru, tomēr pilsētās tas pieauga
iekšējās migrācijas dēļ. Ap 1890. gadu latvieši baltvāciešu vietā kļuva par
lielāko nacionālo grupu Rīgā un 1897. gadā jau veidoja 45,0% no strauji augošās
lielpilsētas iedzīvotājiem. Pirmais Pasaules karš un lielas daļas Kurzemes
iedzīvotāju došanās trimdā uz Krieviju 1915. gadā radīja krasu iedzīvotāju
skaita samazināšanos, Tautas skaitīšanu dati liecina, ka 1914.-1920. gadā
Latvijas iedzīvotāju skaits samazinājās no 2 552 000 līdz 1 596 100. Kara
izraisītais posts un slimības, kā arī sekojošās Latvijas brīvības cīņas un
kreisi orientēto latviešu izceļošana uz PSRS stipri samazināja latviešu skaitu
Latvijā, tomēr pēc neatkarīgas valsts izveidošanas 1918. gada 18. novembrī
latviešu skaits atkal strauji pieauga. Otrais pasaules karš un neatkarīgas
valsts zaudēšana izmainīja iedzīvotāju skaitu un etnisko sastāvu. Kopš 1939.
gada beigām uz Vācijas okupētajiem Polijas apgabaliem izceļoja 66 000
vācbaltiešu. Nacistu okupācijas laikā 1941.—1943. gadā nogalināja vairāk nekā 70
tūk­stošus Latvijas ebreju. 1944.—1945. gadā devās trimdā ap 250 000 latviešu.
Tiek lēsts, ka 1945. gadā Latvijā bija palikuši tikai aptuveni 1 600 000
iedzīvotāju.

Latviešu īpatsvaru samazināja arī atkārtotas turīgāko un izglītotāko Latvijas
iedzīvotāju masveida deportācijas 1941. gadā (15 000 cilvēku) un 1949. gadā (53
000 cilvēku). Toties līdz 1959. gadam Latvijā uz patstāvīgu dzīvi apmetās ap 410
000 kolonistu no Padomju Savienības, bet līdz 1989. gadam vēl papildu 348 000
ieceļotāju. Latviešu īpatsvars Latvijā samazinājās līdz 52% 1980. gadu beigās.
Pēc 1990. gada ap 158 000 no nesenajiem ieceļotājiem atkal pameta Latviju.

#Piezīmes: 1935., 1959., 1970., 1979., 1989., 2000. un 2011. gadā - tautas
skaitīšanas dati.

Jau pirms Pirmā pasaules kara summārais dzimstības koeficients Latvijā bija
nedaudz zemāks par 3,0 dzimušajiem uz vienu sievieti vai apmēram par 10
procentiem zemāks nekā ir nepieciešams pilnai paaudžu nomaiņai. Starp abiem
pasaules kariem dzimstība turpināja samazināties, viszemāko līmeni sasniedzot
ekonomiskās depresijas gados (1934.-1935. gadā summārais dzimstības koeficients
bija 2,0). Pēc tam tas nedaudz palielinājās, jo Kārļa Ulmaņa valdība veica
speciālus pasākumus dzimstības stimulēšanai. Saslimstības un mirstības rādītāji,
kā arī paredzamais vidējais mūža ilgums Latvijā bija aptuveni vienā līmenī vai
pat nedaudz augstāki par Eiropas vidējiem rādītājiem.

Politiskās un ekonomiskās nestabilitātes apstākļos kopš 1988. gada dzimstības
rādītāji samazinājās, laika posmā no 1988. gada līdz 1998. gadam summārais
dzimstības koeficients Latvijā samazinājās no 2,16 līdz 1,11 un bija viens no
viszemākajiem dzimstības līmeņiem pasaulē. No 1990. gada līdz 1995. gadam
jaundzimušo paredzamais mūža ilgums samazinājās vīriešiem par 4 gadiem un
sievietēm par 2 gadiem. 2008. gadā jaundzimušo paredzamais vidējais mūža ilgums
Latvijā bija 67,2 gadi vīriešiem un 77,9 gadi sievietēm, esot vienam no
viszemākajiem Eiropā. Zīdaiņu mirstības koeficients 1990. gados ievērojami
palielinājās, sasniedzot 18,8 uz 1000 dzīvi dzimušajiem 1997. gadā. Straujas
dzimstības samazināšanās un mirstības pieauguma rezultātā iedzīvotāju dabiskais
pieaugums pēc neatkarības atgūšanas Latvijā bija negatīvs. Kombinācijā ar
iedzīvotāju emigrāciju tas noveda pie Latvijas depopulācijas.

21. gadsimta sākumā dzimstības koeficients nedaudz palielinājās un 2014. gadā
sasniedza 1,65. Zīdaiņu mirstība 2014. gadā samazinājās līdz 3,8 uz 1000 dzīvi
dzimušo. Arī kopējā mirstība samazinājās, tomēr vēl 2014. gadā tā saglabājās
relatīvi augsta – 14,3 mirušie uz 1000 iedzīvotāju. Pēc ES statistikas
departamenta «Eurostat» datiem Latvijā 2015. gadā vidējais bērnu skaits
sievietei sasniedza 1,7, kas ir par 0,48 vairāk nekā 2001. gadā, kad vidēji
katrai sievietei bija 1,22 bērni, un šis kopējā fertilitātes līmeņa pieaugums
bija lielākais Eiropas Savienības (ES) dalībvalstu vidū šajā laika posmā.

Pēc postošajiem 16.-18. gadsimta kariem un Lielās mēra epidēmijas Latvijas
iedzīvotāju etniskais sastāvs bija visai viendabīgs. 18. gadsimta beigās
Latvijas teritorijā bija apmēram 90% latviešu, 6,5% vāciešu, 1,1% ebreju, 0,8%
poļu un 0,6% krievu. 19. gadsimta beigās Krievijas impērijas pārkrievošanas
politikas un industrializācijas rezultātā notikušās krievu un ebreju imigrācijas
dēļ 1897. gada tautas skaitīšana uzrādīja 68,3% latviešu, 8% krievu, 7,1%
vāciešu un 6,3% ebreju. Pēc valstiskās neatkarības iegūšanas 20. gadsimta
20.-30. gados latviešu īpatsvars atkal pieauga. Etniskais sastāvs dramatiski
mainījās Otrā pasaules kara laikā, jo kara laikā notika baltvāciešu izceļošana,
ebreju iznīcināšana un daudzu latviešu došanās bēgļu gaitās uz Vāciju un
Zviedriju, tālāk pamatā uz ASV, Kanādu un Austrāliju. Pēckara gadu masveida
imigrācija no PSRS savienotajām republikām samazināja latviešu īpatsvaru Latvijā
līdz 52% 1989. gadā. Pēc valstiskās neatkarības atjaunošanas, neraugoties uz
dabiskā pieauguma kritumu un emigrāciju, latviešu īpatsvars atkal palielinās
sakarā ar krievu, baltkrievu, ukraiņu un citu lielāko mazākumtautību straujāku
izceļošanu.

Latvijas Tieslietu ministrijas ziņojumā par reliģisko organizāciju iesniegtajiem
pārskatiem par darbību 2011. gadā minēts, ka 36 dažādām reliģiskām organizācijām
Latvijā bija reģistrētas 1145 draudzes un 733 dievnami. Kā kopējais ticīgo
skaits minēts 1 610 154. Pēc šī ziņojuma Latvijas Evaņģēliski luteriskajai
baznīcai bija 708 773 locekļi, Romas Katoļu Baznīcai Latvijā aptuveni 500 000
locekļu,, Latvijas pareizticīgajai baznīcai 370 000 locekļi, Latvijas
vecticībnieku Pomoras baznīcai 2373 locekļi, bet dievkalpojumus apmeklējot 34
517 cilvēki, Latvijas Baptistu draudžu savienībai 6 930 locekļi, Septītās dienas
adventistu Latvijas draudžu savienībā 4 046 locekļi, Latvijas Vasarsvētku
draudžu apvienībām 3 268 locekļi, Evaņģēliskās ticības kristiešu draudzēm 3 171
locekļi, Jaunās Paaudzes draudzēm 3 020 locekļi, Evaņģēlisko kristiešu draudzēm
1 471 locekļi. Minēts, ka Latvijā ir 852 mormoņi, 751 metodists, 663 dievturi,
308 vācu luterāņi, 319 musulmaņi, 416 jūdaisti, 290 Jehovas liecinieki, 155
budisti, 145 reformāti, 50 anglikāņi u.c. ticību pārstāvji.

Reliģisko organizāciju sniegto datu precizitāte ir tikusi apšaubīta, jo tie
kopumā liecina par ārkārtīgi strauju reliģijām piederīgo skaita palielināšanos,
kamēr dažādas sabiedriskās domas aptaujas liecina, ka ticīgo skaits varētu būt
vismaz uz pusi mazāks.

"Eurostat" dati par 2011. gadu liecina, ka pensijas vecuma sieviešu skaits
Latvijā vairāk nekā divas reizes pārsniedza vīriešu skaitu, kas ir lielākais
īpatsvars starp Eiropas Savienības valstīm. Latvijā starp iedzīvotājiem, kas
pārsnieguši 65 gadu vecumu, uz 100 vīriešiem bija 207,6 sievietes, turpretī
Igaunijā 204,3 un Lietuvā 197 sievietes un ES valstīs vidēji uz 100 vīriešiem
pensijas vecumā bija 138,2 sievietes.

Pēc 2000. gada Latvijā turpināja pasliktināties demogrāfiskā situācija un visas
dekādes ilgumā bija mirstības pārsvars pār dzimstību un negatīvs migrācijas
saldo. Pēc Centrālās statistikas pārvaldes aprēķiniem Latvijas iedzīvotāju
skaits no 2001. gada 1. janvāra līdz 2010. gada 1. janvārim samazinājās par 340
tūkstošiem - par 211,4 tūkstošiem migrācijas rezultātā un 128,6 tūkstošiem
negatīvā dabiskā pieauguma dēļ. Līdzīga iedzīvotāju skaita samazināšanās šajā
periodā notika arī tādās jaunajās ES valstīs kā Rumānija, Lietuva, Bulgārija,
Igaunija un Ungārija, kas korelē ar relatīvo IKP uz vienu iedzīvotāju.

Bērnu un pusaudžu (līdz 14 gadu vecumam) skaits samazinājās par 121 600 jeb
vidēji par 12 200 gadā, un to īpatsvars kopējā iedzīvotāju skaitā samazinājās no
18% līdz 13,7%. Pateicoties dzimstības pieaugumam šis kritums kļuva lēnāks,
proti, ja 2000. gadā bērnu un pusaudžu skaits samazinājās par 18 300, tad 2010.
gadā - par 2600. Tomēr 2010. gadā Latvijā bija zemākais jaundzimušo bērnu skaits
(19 200) kopš 1997. un 1998. gada, kad pasaulē nāca attiecīgi 18 830 un 18 400
bērni. Kopš 2000.gada iedzīvotāju īpatsvars 15-64 gadu vecumā palielinājās par
1,7% punktiem. Iedzīvotāju skaits vecumā virs 65 gadiem šajā periodā savukārt
pieauga par 33 800, un to īpatsvars kopējā iedzīvotāju skaitā pieauga no 14,8%
līdz 17,4% vai par 2,6 procentpunktiem. 2010. gadā vecumā līdz 14 gadiem vīriešu
skaits pārsniedza sieviešu skaitu par 2,2 %, bet vecuma grupā 15-64 gadi jau
vērojams sieviešu skaita pārsvars - par 2,7%, bet vecuma grupā virs 65 gadiem
sieviešu skaits pārsniedz vīriešu skaitu par 35%.

2011. gada sākumā pensijas vecuma iedzīvotāju skaits uz 1000 darbspējīgajiem
iedzīvotājiem bija 1,5 reizes lielāks nekā bērnu un pusaudžu skaits. Pēc
Pilsonības un migrācijas lietu pārvaldes (PMLP) datiem 2011. gada 1. janvārī
ārvalstīs bija reģistrēti 57 605 Latvijas valsts piederīgie (pilsoņi un
nepilsoņi).

No Iedzīvotāju reģistra zināms, ka 2011. gadā uz pastāvīgu dzīvi ārzemēs
oficiāli pārcēlās vēl 14 450 Latvijas valstspiederīgie, pie kam vairāk kā puse
no viņiem piereģistrējās Lielbritānijā un Īrijā. Oficiāli Iedzīvotāju reģistrā
2012. gada sākumā bija iekļautas ziņas par 72 292 Latvijas valstspiederīgajiem,
kuri kā savu pastāvīgo dzīvesvietu norādījuši adresi ārzemēs. No tiem 54 685 kā
pilngadīgi Latvijas pilsoņi bija tiesīgi piedalīties 2012. gada referendumā

Savukārt pēc ekonomista Mihaila Hazana aplēsēm laikā no 2000. līdz 2010. gadam
no Latvijas aizbraukuši vismaz 200 tūkstoši cilvēku, kaut arī citu valstu
reģistros (ietverot apdrošināšanas numuru piešķiršanas statistiku) atrodamas
ziņas par 170 tūkstošiem Latvijas cilvēku. Viņš uzskata, ka uz Lielbritāniju ir
aizbraukuši 76 – 87 tūkstoši, uz Īriju 28 – 34 tūkstoši, uz Ziemeļvalstīm
(galvenokārt uz Norvēģiju) 11–13 tūkstoši cilvēku. Uz pārējām Eiropas valstīm ir
aizplūduši 21–24 tūkstoši Latvijas iedzīvotāju, bet ārpus Eiropas (uz ASV,
Kanādu, Austrāliju, Jaunzēlandi un Turciju) 14–18 tūkstoši, uz citām valstīm vēl
19–24 tūkstoši cilvēku. Lielākā daļa iedzīvotāju, pārceļoties uz dzīvi un
uzsākot darbu citā valstī, neinformēja par to atbildīgās Latvijas valsts
institūcijas, kam bija jāizdara izmaiņas datos par šo Latvijas valsts piederīgo
dzīvesvietu ārpus Latvijas. M. Hazans prognozēja, ka emigrācija lielos apjomos
saglabāsies vēl līdz 2014.-2015. gadam, kuru laikā valsti pametīs vēl aptuveni
100 000 cilvēku. Ja pirms 2008. gada krīzes tikai apmēram 20% no emigrantiem
bija augstākā izglītība, tad krīzes laikā to īpatsvars pārsniedza 30%.

Pēc Latvijas Izglītības kvalitātes valsts dienesta ziņām kopējais skolas vecuma
bērnu skaits, kas 2010. gadā nebija reģistrēts nevienas izglītības iestādes
sarakstā bija 11 327, 2011. gadā – 12 463, bet 2012./2013. mācību gadā 12 618.
2010. gadā dienestam bija informācija par 5646 skolas vecuma bērniem, 2011. gadā
par 7915, bet 2012./2013. gadā par 9,6 tūkstoši bērnu, kas mācījās ārvalstīs.
Saeimas Publisko izdevumu un revīzijas komisijas priekšsēdētāja Elīna Siliņa
pauda uzskatu, ka ir nepieļaujama situācija, ka valstī nav informācijas par 2648
bērniem vecumā no pieciem līdz 18 gadiem, kuriem būtu jāapmeklē izglītības
iestādes.

Atbilstoši Eurostat informācijai par migrācijas radītajām iedzīvotāju skaita
izmaiņām Eiropas Savienības valstīs 2013. gadā lielākais negatīvais migrācijas
saldo uz 1 000 iedzīvotājiem bija Kiprā (–13,9), Latvijā (–7,1), Lietuvā (–5,7),
Īrijā (–5,6), Spānijā (–4,7) un Grieķijā (–4,7).

Pēc Centrālās statistikas pārvaldes (CSP) provizoriskajiem datiem Latvijas
iedzīvotāju skaits 2011. gada 1. martā bija 2 067 887. Tas liecina, ka negatīvā
iedzīvotāju dabiskā pieauguma un starptautiskās migrācijas ietekmē Latvijas
iedzīvotāju skaits kopš 2000. gada tautas skaitīšanas samazinājies par aptuveni
309 000 cilvēku (13%), jo iepriekšējā tautas skaitīšanā Latvijā tika reģistrēti
2 377 385 iedzīvotāji. Kopējais valsts iedzīvotāju skaits samazinājies par 309
000 (-13%), tai skaitā bērnu (0-14 gadu) vecumā par 138 000 (-32,2%), darbspējas
vecuma grupā (15-61 gads) par 185 000 (-12,3%). Par 14 000 (+3,3%) pieaudzis
pensijas vecuma iedzīvotāju skaits. Bērnu skaits Vidzemes reģionā samazinājies
par 44,1%, Latgales reģionā par 41,7%, Kurzemes reģionā par 36,2% un Zemgales
reģionā par 35,9%. Iedzīvotāju skaits visvairāk samazinājies Latgales reģionā
(par 21,1%) un Vidzemes reģionā (par 17,5%). Īpaši strauja samazināšanās par
25%-33% bijusi Aglonas, Alojas, Alsungas, Baltinavas, Ciblas, Dagdas, Ērgļu,
Jēkabpils, Kārsavas, Neretas, Rugāju, Rundāles, Tērvetes un Viļakas novados.
Vienīgi Pierīgas reģiona novados iedzīvotāju skaits kopumā pieaudzis par 3,2%.

946 800 (45,8%) no Latvijas iedzīvotājiem bija vīrieši un 1 121 100 (54,2%)
sievietes, pie kam vīriešu īpatsvars iedzīvotāju kopskaitā bija samazinājies.
42,5% iedzīvotāju bija ekonomiski neaktīvi, tostarp 26,6% ir nestrādājošie
pensionāri, 7,8% nestrādājoši studenti un skolēni, 8,1% personas ar citu
statusu. Personu ar augstāko izglītību īpatsvars bija palielinājies no 13,9%
līdz 23%, ar profesionālo vidējo izglītību no 20,2% līdz 29,4%, samazinājies
personu īpatsvars ar vispārējo vidējo izglītību no 31% uz 22,9%, ar
pamatizglītību no 26,5% uz 18%, ar sākumskolas vai zemāku izglītību no 8,4% uz
6,7%.



https://lv.wikipedia.org/wiki/Jelgava

Jelgava ir pilsēta Latvijas centrālajā daļā, Zemgalē, 43 km no Rīgas pie
Lielupes un tās attekas Driksas. 13. gadsimta vidū Livonijas ordeņa mestrs
Konrāds no Mandernas pavēlēja celt krustnešu pili uz salas starp Driksu un
Lielupi (Upmales zemē), lai izveidotu krusta karotāju atbalsta punktu cīņai ar
nepakļāvīgajām zemgaļu ciltīm. Pils uzcelšana 1265. gadā tiek uzskatīta par
Jelgavas sākumu. Pilsētas tiesības ieguva 1573. gadā un ilgu laiku bija Kurzemes
un Zemgales hercogistes, vēlāk Kurzemes guberņas galvaspilsēta. Otrā pasaules
kara laikā stipri nopostīta — gāja bojā gandrīz visa vēsturiskā apbūve.
2016. gada 1. janvārī Jelgavā bija 61 623 iedzīvotāji.

Vēsturiskais Jelgavas nosaukums ir Mītava (vācu: Mitau)[nepieciešama atsauce].
Tas ir latviskas izcelsmes vārds, kas apzīmē mīšanas jeb maiņas vietu. No 17.
gadsimta latviešu valodā pilsētas nosaukums ir "Jelgava"[nepieciešama atsauce].

Nosaukums "Jelgava" visbiežāk tiek saistīts ar jēdzienu "pilsēta". Pēc senākiem
valodnieku uzskatiem (ieskaitot Jāni Endzelīnu) Jelgavas nosaukums cēlies no
lībiešu valodas vārda jālgab, kas apzīmē pilsētu. Mūsdienu valodnieki atzīst, ka
vārds jālgab lībiešu valodā radies no latviešu valodas vārda "jelgava". Pēc
biežāk paustā viedokļa "jelgava" apzīmēja nocietinātu, grūti pieejamu vietu,
pretstatā jēdzienam "pilsēta", kas apzīmējis lielu, atklātu apdzīvotu vietu. Ar
"jelgavu" saistīti arī citi vietvārdi Latvijā — Jelgavas kalns (Turaidā,
Kalncempjos), Jalgavas kalns (Sēlpilī), Jelgavkalns (Rencēnos), Jelgavkrasti
(Liepupē), kā arī Jaunjelgava.

Jelgava savu ģerboni ieguva vienlaicīgi ar pilsētas tiesībām 1573. gadā, tajā
bija attēlots alnis. 1579. gadā ģerbonis tiek papildināts ar Polijas karaļa
Stefana Batorija ģerboni. 1925. gada aprakstā ģerboņa dzīvnieks ir nosaukts par
briedi, uz tā kakla ir vairodziņš ar Latvijas mazo ģerboni. Padomju laikā
Latvijas mazā vairodziņa vietā ģerboņa apakšējā daļā bija novietots viļņota
josla, kā Latvijas PSR karogā. 2002. gada 11. jūlija Heraldikas komisija
izmainīja Jelgavas ģerboņa aprakstu: "Purpura laukā aļņa galva dabiskā krāsā, uz
kakla valsts mazais ģerbonis (bez zvaigznēm)".

Jelgava ir izveidojusies 13. gadsimtā ap krustnešu būvēto pili ar nosaukumu
Mītava. Pilsētas tiesības Jelgavai ir no 1573. gada. No 1578. līdz 1795. gadam
Jelgavas pils bija Kurzemes un Zemgales hercogu galvenā rezidences vieta. 1775.
gadā Jelgavā nodibināja akadēmisko ģimnāziju jeb "Pētera akadēmiju" (Academia
Petrina). Pēc Kurzemes hercogistes inkorporācijas Krievijas impērijas sastāvā
1795. gadā Jelgava kļuva par Kurzemes guberņas administratīvo centru. 1812. gada
kara laikā Jelgavu okupēja Napoleona armija. Pēc kara beigām Jelgava izveidojās
par lielu satiksmes mezglu pie Krievijas impērijas rietumu robežas. Pāri purviem
un mežiem cauri Olainei izbūvēja lielceļu Rīga-Jelgava (1837), kas sazarojās
lielceļos Jelgava-Tērvete (1837), Jelgava-Šauļi (1839) un Jelgava-Dobele (1849).
Uz Rīgu regulāri sāka kursēt diližans un Lielupes upju tvaikonis. 1868. gadā
atklāja Rīgas-Jelgavas dzelzceļa līniju, ko tālāk izbūvēja līdz Mažeiķiem
(1873), notika pilsētas industrializācija. 1895. gadā Jelgavā advokāta J.
Čakstes vadībā notika IV Vispārējie latviešu Dziesmu svētki. 1904. gadā pabeidza
būvēt dzelzceļa līniju Krustpils-Jelgava-Tukums-Ventspils.

Bermontiādes laikā Jelgavas pilī atradās Rietumkrievijas Brīvprātīgo armijas
galvenā mītne, kuru tā pirms atkāpšanās nodedzināja. Latvijas armija Jelgavu
atbrīvoja 1919. gada 21. novembrī. Otrā pasaules kara beigās Sarkanā armija
1944. gada 28. jūlijā no Šauļiem pavērsa uzbrukumu Jelgavas un Tukuma virzienā,
lai ielenktu vācu armijas grupu "Ziemeļi". Vācu armija Jelgavu pasludināja par
"cietoksni", tomēr pēc pamatīgas bombardēšanas Sarkanā armija no 30. jūlija līdz
7. augustam ielu kaujās ieņēma Lielupes kreiso krastu. Augustā vācu armija no
jauna uzbruka Jelgavai no ziemeļiem, bet nespēja to ieņemt. Līdz 10. oktobrim
Jelgava atradās frontes zonā un tika gandrīz pilnīgi nopostīta. Pēc kara beigām
pilsētu vairāku desmitu gadu laikā pilnīgi pārbūvēja.

Pēc Pilsonības un migrācijas lietu pārvaldes ziņām 2016. gada 1. janvārī pilsētā
bija 61 623 iedzīvotāji.

Jelgavā regulāri notiek starptautisks Ledus skulptūru festivāls, Studentu
folkfestivāls, Lieldienu pastaiga, Latvijas Stādu dienas, Uzņēmēju dienas,
Jelgavas pilsētas svētki, Vasaras saulgrieži Jelgavā, zāļu tirgus, Starptautiskā
kaķu izstāde "Jelgavas Kaķis", Sporta diena, Starptautiskais Smilšu skulptūru
festivāls, Vispārējie Latvijas Piena, Maizes un Medus svētki un Piena paku laivu
regate, Mācību gada sākums, Metāla svētki, Azemitologa svētki, Rudens gadatirgus
"Miķeļdienu gaidot", Latvijas Amatierteātru festivāls "No aktiera nāk joki",
Studentu dienas, Latvijas Republikas proklamēšanas dienas svinības, Gada nogales
svētki.

Pilsētā darbojas šādi muzeji: Ģederta Eliasa Jelgavas Vēstures un mākslas
muzejs, Ādolfa Alunāna memoriālais muzejs, vēstures ekspozīcijas Sv.
Trīsvienības baznīcas tornī, Latvijas Lauksaimniecības universitātes muzejs,
Rundāles pils muzeja ekspozīcija Jelgavas pilī "Kurzemes un Zemgales hercogu
kapenes", Latvijas dzelzceļa muzeja Jelgavas ekspozīcija, psihiatriskās
slimnīcas "Ģintermuiža" muzejs, Ugunsdzēsības ekspozīcija. Bibliotēkas: Jelgavas
Zinātniskā bibliotēka (Akadēmijas ielā 26), bibliotēka "Pārlielupe" (Loka
maģistrāle 17), Miezītes bibliotēka (Dobeles šoseja 100), bērnu bibliotēka
"Zinītis" (Lielā iela 15).

Apskatāmi sekojoši kultūrvēsturiski objekti: Jelgavas pils (Lielā iela 2),
Akademia Petrina (Akadēmijas iela 10), Jelgavas vecpilsēta, Jelgavas Sv.
Trīsvienības baznīcas tornis (Akadēmijas iela 1), Svētās Annas baznīca (Lielā
iela 22a), Bezvainīgās jaunavas Marijas katedrāle (Katoļu iela 11), Svētā
Simeona un Svētās Annas pareizticīgo katedrāle (Raiņa iela 5), Svētā Jāņa
baznīca (Jāņa iela 1), Jelgavas baptistu baznīca (Mātera iela 54), Mīlestības
aleja (Dobeles šosejas malā), "Villa Medem" (Uzvaras parka teritorijā), Valdekas
pils (Rīgas iela 22), Jelgavas stacija (Stacijas iela 1).

Zaļās teritorijas un parki: Jelgavas pils parks, Stacijas parks, Raiņa parks,
Hercoga Jēkaba laukums, Skvērs Mātera ielā, Alunāna parks, Svētbirze, Ozolpils
parks, Valdekas parks, Ozolskvērs, Uzvaras parks, Jelgavas psihoneiroloģiskās
slimnīcas parks, Lielupes palienes pļavas, Langervaldes mežs, Grēbnera parks,
mežs pie RAF dzīvojamā masīva, mežs pie Jelgavas apvedceļa.

Jelgavā atrodas vairāki sporta kompleksi: Zemgales Olimpiskais centrs (Kronvalda
ielā 24), kurā ietilpst sporta spēļu halle, vieglatlētikas stadions, futbola
laukumi, pludmales volejbols, BMX trase, trenažieru zāle, kafejnīca. Sporta un
atpūtas komplekss "Zemgale" (Rīgas ielā 11), tajā ietilpst hokeja laukums,
slidošana, boulings, tenisa korti, viesnīca, konferenču zāle, sauna ar atpūtas
telpu. Jelgavas Tenisa centrs (Lietuvas šosejā 68a) ar tenisa inventāra veikalu
un nomu. Jelgavas pilsētas sporta nams (Raiņa ielā 6), ietilpst cīņas sports,
grupu sporta spēļu treniņu nodarbības, aerobika. Jelgavas pilsētas sporta halle
(Mātera ielā 44a) ar sporta spēļu, trenažieru un aerobikas zālēm. LLU sporta
nams (Raiņa ielā 1) ar baseinu studentu sportam. Sporta komplekss "Rullītis"
(Akas ceļā 1) tehniskajiem sporta veidiem.

Sporta servisa centrs (Raiņa ielā 6) sporta pasākumu organizēšanai. Jelgavas
Bērnu un jaunatnes sporta skola (Lapskalna ielā 18b), novirzieni: vieglatlētika,
futbols, basketbols, smaiļošana un kanoe airēšana, džudo, šahs. Jelgavas
Specializētā peldēšanas skola (Raiņa ielā 1). Jelgavas Ledus sporta skola.
Bendija klubs.



https://lv.wikipedia.org/wiki/Basketbols

Basketbols ir sporta veids, kurā divas komandas ar pieciem spēlētājiem katrā
cenšas gūt punktus, izmetot bumbu cauri stīpai (grozam), ievērojot īpašus
noteikumus.

Kopš tā izgudrošanas Springfīldā, Masačūsetsā, 1891. gadā, tas ir attīstījies,
lai kļūtu par patiesi starptautisku sporta veidu. Organizēta spēle līgās radās
Jauno vīriešu kristīgajā apvienībā (YMCA); pirmās līgas tika veidotas
augstskolās. Ar laiku basketbols kļuva par profesionālu sporta veidu. Lai gan tā
bija amerikāņu sporta spēle, basketbols strauji izplatījās starptautiski un
mūsdienās izcili spēlētāji un komandas ir visā pasaulē.

Basketbolu pamatā spēlē telpās — basketbola laukumā. Punkti tiek gūti, iemetot
bumbu cauri grozam no augšas; komanda ar visvairāk gūtiem punktiem spēles beigās
uzvar. Bumba drīkst tikt vadīta pa laukumu, sitot to pret zemi (driblējot) vai
piespēlējot komandas biedriem. Ļaunprātīgs fizisks kontakts (piezīme) ir
aizliegts, un ir arī nosacījumi, kā drīkst rīkoties ar bumbu. Basketbolā
spēlētājiem ir 5 pozīcijas laukumā:

1891. gada decembrī Makgilas universitātes fiziskās kultūras un YMCA (šodien -
Springfīldas Universitāte) doktors Džeimss Neismits radīja iekštelpu sporta
spēli, lai skolēni saglabātu labāku fizisko kondīciju Jaunanglijas štata
aukstajās ziemās. Pēc vairāku ideju atraidīšanas, viņš uzrakstīja basketbola
noteikumus un 305 cm augstumā piestiprināja persiku grozu. Atšķirībā no
mūsdienās zināmā basketbola, Neismits groza pamatu bija atstājis neskartu. Tātad
pēc katra precīzā metiena bumba nevis nokrita zemē, bet gan palika grozā.

1906. gadā persiku grozs tika aizvietots ar metāla stīpu, kas turējās pie
vairoga. Basketbols tika spēlēts ar futbola bumbu. Ikreiz, kad kāds raidīja
bumbu grozā, viņa komandai pieskaitīja punktu. Uzvarēja komanda ar visvairāk
gūtajiem punktiem, tāpat kā mūsdienās. Grozi tika pienagloti pie vairogiem, kas
atradās vienā līmenī ar balkonu līdzjutējiem. Taču drīz vien skatītāji sāka
pārtvert grozā raidītās bumbas.

Neismits jebkuru jauno ieviesumu basketbolā smalki aprakstīja dienasgrāmatā,
kuru 2006. gadā publicēja viņa mazmeita. Viņš savos pierakstos jauno spēli
nodēvēja par "Groza bumbu".

Pirmā oficiālā spēle tika aizvadīta "YMCA" sporta zālē 1892. gada 20. janvārī,
tajā piedalījās deviņi spēlētāji. Mačs beidzās ar rezultātu 1:0, vienīgais
precīzais metiens grozā tika raidīts no 7,6 metru attāluma. Laukums bija par
pusi mazāks nekā mūsdienu NBA laukums. Laika posmā no 1897. līdz 1898. gadam
vienības ar pieciem basketbolistiem kļuva par standartu.

Sieviešu basketbola pirmssākumi meklējami 1892. gadā. Smita koledžā fiziskās
audzināšanas skolotāja Senda Berensona pielāgoja Neismita izstrādātos noteikumus
sievietēm. Neilgi pēc darba iegūšanas koledžā, Berensona devās pie Neismita, lai
labāk apgūtu jaunizveidoto spēli. Iedvesmojusies no spēles sniegtajām iespējām,
skolotāja 1893. gada 21. martā organizēja pirmo sieviešu basketbola maču. Tajā
piedalījās Smita koledžas skolnieces. Viņas rediģētie noteikumi tika publicēti
1899. gadā.

1946. gadā tika dibināta Amerikas Basketbola asociācija (angļu: Basketball
Association of America) (BAA). Tajā sacentās sava aroda labākie speciālisti.
Pirmā spēle tika aizvadīta Ontārio, Kanādā, starp Toronto "Huskies" un Ņujorkas
"Knicks". Pēc trim sezonām līgu pārdēvēja par Nacionālo Basketbola asociāciju.
1967. gadā izveidojās Amerikāņu Basketbola asociācija (angļu: American
Basketball Association). Tā ik pa laikam apdraudēja NBA pastāvēšanu, taču 1976.
gadā abas līgas apvienojās. Mūsdienās NBA ir pasaules labākā līga popularitātes,
finanšu un sacensību līmeņa ziņā.

NBA pabijuši vairāki slaveni basketbolisti. Piemēram, Džordžs Mikans bija
pirmais dominējošais centra spēlētājs līgā; driblēšanas virtuozs Bobs Kouzijs un
aizsardzības ģēnijs Bils Rasels no Bostonas "Celtics". Vēl ir lērums leģendāru
basketbolistu kā Lerijs Bērds, Vilts Čemberlens, Oskars Robertsons, Džūljuss
Īrvings, Karīms Abduldžabars u.c.

Sieviešu Nacionālā Basketbola asociācija jeb WNBA savu darbu sāka 1997. gadā.
Lai gan tā draudēja izjukt, vairākas spēlētājas ļāva saglabāt līgas
popularitāti. Citas sieviešu basketbola līgas kā Amerikas Basketbola līga
beigušas pastāvēt WNBA popularitātes dēļ.

Filipīnu Basketbola asociācija (FBA) ir otra vecākā profesionālā basketbola līga
pasaulē. Pirmais mačs tika aizvadīts 1975. gada 9. aprīlī Araneta kolizejā,
Kubao pilsētā.

Starptautiskā basketbola federācija (FIBA) tika dibināta 1932. gadā. Pirmās
dalībvalstis bija Argentīna, Čehoslovākija, Grieķija, Itālija, Latvija,
Portugāle, Rumānija un Šveice. Tolaik tā vēl pārraudzīja tikai amatierus.
Federācijas saīsinājums radies no franču valodas (franču: Fédération
Internationale de Basketball Amateur).

Vīriešu basketbola turnīrs Olimpiskajās spēlēs pirmoreiz tika iekļauts 1932.
gadā Berlīnē, lai gan jau 1904. gada spēlēs tika aizvadīts demonstratīvs
turnīrs. Pirmajā finālā, kas risinājās brīvā dabā, ASV izlase finālā pieveica
Kanādu. Līdz šim Olimpiskajās spēlēs basketbolā dominējusi ASV valstsvienība,
kas triumfējusi gandrīz visos turnīros. Pirmoreiz piekāpties nācās PSRS izlasei
1972. gada Olimpiskajās spēlēs Minhenē.

1950. gadā Argentīnā tika aizvadīts pirmais Pasaules čempionāts. Pēc trim gadiem
Čīlē notika pirmais Pasaules čempionāts basketbolā sievietēm. Olimpiskajās
spēlēs sieviešu basketbols tika iekļauts 1976. gada Monreālas Olimpiskajās
spēles. ASV basketbolistēm pretestību spēja izrādīt vien PSRS, Brazīlijas un
Austrālijas valstsvienības.

Katras konfederācijas pārraudzībā tiek aizvadīti kontinentālie čempionāti.
Eiropas čempionāts tiek rīkots kopš 1935. gada, pirmajā čempionātā uzvaru
svinēja Latvijas basketbolisti. Kā arī Latvija rīkoja nākamo čempionātu, kur
ieņēma 6. vietu. Kopš 1938. gada tiek rīkoti Eiropas čempionāti sievietēm.
Latvijas izlase 2007. gadā izcīnīja 4. vietu. Latvijas jaunatnes basketbola
izlases ir guvušas panākumus jaunatnes izlašu turnīros.

Spēles pamatprincips ir gūt pēc iespējas vairāk punktu nekā pretinieks. Precīzs
soda metiens ir viena punkta vērts, metiens no laukuma ir divu punktu vērtē, bet
precīzs raidījums aiz trīspunktu līnijas, kas pēc FIBA noteikumiem atrodas 6,75
metrus, bet pēc NBA - 7,24 metrus no groza, dos trīs punktus.

Mačs risinās četras ceturtdaļas. Katra ceturtdaļa ilgs 10 minūtes
starptautiskajā basketbolā un 12 minūtes NBA. ASV koledžu basketbola čempionātos
spēlē divus puslaikus pa 20 minūtēm, savukārt vidusskolā katra ceturtdaļa ilgs 8
minūtes. Pēc katra puslaika komandām tiek dota 15 minūšu ilga pauze. Starp katru
ceturtdaļu ir 2 minūšu ilga pauze. Sākoties otrajam puslaikam, komandas samainās
ar groziem, kuros raida bumbas. Kamēr bumba nav "spēlē", laiks tiek apstādināts.
Šo iemeslu dēļ parasti spēle ilgst aptuveni 2 stundas.

Vienlaicīgi uz laukuma drīkst atrasties pieci spēlētāji no katras komandas.
Kopumā sastāvā drīkst ietilpt 12 basketbolisti. Maiņu skaits ir neierobežots,
bet tās drīkst veikt tikai, kad atļauju devuši tiesneši. Katrai komandai ir arī
treneris, kurš atbild par stratēģisko plānu. Profesionālās vienībās parasti ir
arī trenera asistents, menedžeris un ārsts.

Gan vīriešu, gan sieviešu basketbolā katram jābūt apģērbtam speciālā formā, kas
sastāv no šortiem un krekla. Katram spēlētājam jābūt skaidri redzamam numuram uz
muguras. Vienā komandā numuri atkārtoties nedrīkst.

Vienīgās ar ekipējumu saistītās lietas, bez kurām basketbolā neiztikt, ir
laukums un bumba. Sacensībās obligāta prasība ir tablo.

Ierobežots ir laiks, kurā bumbai jāšķērso centra līnija - 8 sekundes. Kopējais
uzbrukuma laiks - 24 sekundes. Iztiekot bez dribla, basketbolists bumbu rokās
drīkst turēt ne ilgāk par 5 sekundēm. Atrasties "soda laukumā" uzbrukumā
nedrīkst ilgāk par 3 sekundēm.

Ja spēlētājs vai treneris izrāda vāju psiholoģisko sagatavotību, runājot ar
soģi, tiesnesis drīkst piešķirt tehnisko piezīmi. Atkārtojot incidentus,
iespējams izpelnīties arī diskvalificējošo sodu. Ja spēlētājs izraisa pārāk asu
fizisko kontaktu ar savu pretspēlētāju, tiesnesis drīkst piešķirt nesportisku
piezīmi. Basketbolists tiek noraidīts no laukuma arī tad, ja saņem pārāk daudz
personīgo piezīmju. Starptautiskās sacensībās šis skaits ir piecas, bet NBA
sešas. Ja komanda vienas ceturtdaļas laikā pārkāpj noteikumus piecas (FIBA) vai
sešas (NBA) reizes, tad pretinieku vienībai ir iespēja mest soda metienus pēc
katra soda.

Basketbola variācijas ir līdzīgi sporta veidi, kuros tiek izmantots basketbola
ekipējums. Viens no basketbola paveidiem ir ratiņbasketbols. To izveidoja 2.
pasaules kara veterāni. Viņi basketbolu spēlē speciāli pielāgotos ratiņkrēslos.
Latvijā ratiņbasketbolam ir federācija.

Ir arī dažādas ar basketbolu saistītas spēlēs, piemēram, strītbols, izsišana,
acīte u.c.



https://lv.wikipedia.org/wiki/Izra%C4%93la

Izraēla (ivritā: יִשְׂרָאֵל‎, Yisra'el; arābu: إِسْرَائِيلُ‎, Isrā'īl), oficiāli
Izraēlas Valsts, ir valsts, kura atrodas Tuvajos Austrumos, Vidusjūras austrumu
piekrastē. Robežojas ar Libānu ziemeļos, Sīriju ziemeļaustrumos, Jordāniju
austrumos un Ēģipti dienvidrietumos. Valsts galvaspilsēta ir Jeruzaleme, taču
Izraēlas valdīšana pār to nav viennozīmīgi starptautiski atzīta, tādēļ visu
valstu vēstniecības, kurām ir diplomātiskās attiecības ar Izraēlu, atrodas ārpus
galvaspilsētas. Izraēla ir parlamentāra, demokrātiska republika ar vispārēju
vēlēšanas sistēmu. 120 vēlētu pārstāvju liels parlaments — Knesets.

1947. gada 29. novembrī ANO Ģenerālā asambleja pieņēma rezolūciju ar aicinājumu
izveidot ebreju valsti britu Palestīnas mandātā. Izraēlas Neatkarības
deklarācija publiski tika pasludināta 1948. gada 14. maijā Telavivā, tikai
stundas pirms britu Palestīnas mandāta beigām. Ebreju Nacionālā Padome šajā
dienā sapulcējās Telavivas Mākslas muzejā un pieņēma neatkarības deklarāciju
(angļu: The Declaration of the Establishment of the State of Israel - the
“Declaration of Independence”). Deklarācija pieminēja jaunās valsts saikni ar
Bībeles laika ebreju valsti un diasporas ebreju tūkstošgadu sapni par ebreju
valsts atjaunošanu.

Jau pāris minūtes pēc neatkarības pasludināšanas jauno valsti oficiāli atzina
ASV, un trīs dienas vēlāk arī PSRS. Pret jauno valsti visnaidīgāk noskaņoti bija
tās arābu kaimiņi, jo tā tika izveidota arābu apdzīvotās zemēs, izspiežot no tām
pamatiedzīvotājus (liela daļa arābu valstu vēl mūsdienās neatzīst Izraēlas
tiesības uz pastāvēšanu).

Izraēlas suverēnā teritorija bez zemēm, kuras Izraēla anektēja 1967. gada sešu
dienu kara rezultātā, ir aptuveni 20 770 km² liela, no kuras aptuveni 2% ir zeme
zem ūdeņiem. Izraēlas jurisdikcijā esošās okupētās teritorijas ir 22 072 km²
liela. Izraēlas kontrolētās teritorijas kopplatība, ieskaitot militāri
pārraudzīto Rietumkrasta teritoriju, ir 27 799 km². Sauszemes robeža: 1017 km;
krasta līnija: 273 km. Valsts robežu statuss no starptautisko tiesību viedokļa
galīgi vēl nav noteikts.

Izraēla iedalās sešos administratīvos apgabalos (mehozot): Centrālajā, Haifas,
Jeruzalemes, Ziemeļu, Dienvidu un Telavivas apgabalā. Savukārt apgabali iedalās
15 apriņķos (nafot).

Galvenās nozares: augsto tehnoloģiju ražošana (aviācija, komunikācijas,
programmēšana, medicīniskā elektronika, šķiedru optika), papīra un koksnes
izstrādājumu ražošana, pārtikas, dzērienu un tabakas ražošana, ķīmijas nozare,
celtniecības materiālu ražošana, metālapstrāde, tekstilizstrādājumu un apavu
ražošana, dimantu apstrāde.

Dabas resursi: potaša (kālija sāļi), vara rūda, dabas gāze, fosfāti, magnijs,
bromīds, māls, smilts, koksne. Trūcīgi saldūdens resursi.

Liela nozīme valsts ekonomikā ir izeja uz divām jūrām: Ašdodas un Haifas ostas
Vidusjūras piekrastē un Elatas osta Sarkanās jūras piekrastē (Akabas līča
ziemeļos).

Lauksaimniecībā derīgas zemes ir aptuveni puse no teritorijas, bet pārējā ir
ārkārtīgi sausais Negevas tuksnesis, kura vienīgā vērtība ir tā militāri
stratēģiskā nozīme. Zemes apstrādē dominē sociālistiskais saimniekošanas veids
kibucs. Ierobežoto saldūdens resursu dēļ Izraēlā ir izstrādātas dažādas ūdens
taupīšanas tehnoloģijas, piemēram, efektīva pilienveida ūdens padeves irigācijas
sistēma. Lauksaimniecība ir visai produktīva un nodrošina valsti ar nepieciešamo
produkciju, taču eksports šajā nozarē nav nozīmīgs valūtas ieguves avots.

Iedzīvotāju skaits ir 7 306 000 (2008.), no kuriem lielākā daļa ir ebreji
(76,4%). Valstī dzīvo vēl citas etniskās grupas kā arābi, palestīnieši un
vairāku citu etniski-reliģisko grupu pārstāvji — samarieši, druzi, jazīdi u.c.
Aptuveni 70% valsts iedzīvotāju koncentrējušies Vidusjūras piekrastes līdzenumā
starp Ašdodu un Haifu, kur iedzīvotāju blīvums ir 10 000 cilvēku uz 1 km²
(vidējais iedzīvotāju blīvums valstī ir 104 cilv./km², kopā ar okupētajām
teritorijām - 324/km²). Aptuveni 1 100 000 iedzīvotāju ir arābi un palestīnieši,
kuri pamatā apdzīvo Galileju, kā arī pie t.s. "zaļās līnijas".

Valstī ir divas oficiālās valodas — ivrits un arābu valoda, - kur ivritā runā
lielākā iedzīvotāju daļa. Arābu valodā runā ne tikai valstī dzīvojošā arābu un
palestīniešu minoritāte, bet arī ebreji, kuri ieceļojuši Izraēlā no arābu zemēm.
Plaši izplatītas valodas ir arī krievu un amharu valoda.

Starptautiski neatzītā galvaspilsēta un lielākā pilsēta valstī gan pēc
iedzīvotāju skaita, gan pēc platības ir Jeruzaleme (796 200), nākamās pēc
iedzīvotāju skaita ir attiecīgi Telaviva (404 500) un ostas pilsēta Haifa (269
300).

Dominējošās reliģijas ir jūdaisms (76,4%), islāms (16%) un kristietība (2%). Pēc
Izraēlas Centrālā statistikas biroja datiem saskaņā ar 1965. gada Iedzīvotāju
reģistra likumu (angļu: Population Registry Act of 1965), kas nosaka, ka
ikvienam ir jāuzrāda sava reliģiskā piederība, 1974. gadā Izraēlā dzīvoja 5 473
100 iedzīvotāju, no kuriem 81,15% (4 441 300) bija jūdaisti. 1993. gadā Izraēlā
bija 5 327 600 iedzīvotāju, no kuriem 81,37% jūdaisti, 14,1% musulmaņi, 2,85%
kristieši, bet 1,68% citu reliģisko konfesiju pārstāvji.

1948. gadā. Neatkarības deklarācijā Izraēla tika pasaulei pieteikta kā jūdu
valsts Izraēlas zemē (angļu: Jewish state in Eretz Izrael), kurā visiem
iedzīvotājiem tiek garantēta reliģijas brīvība. Neatkarības deklarācijai Izraēlā
nav konstitūcijas statusa. Tā tikai pauž “valsti veidojošo cilvēku pamatkredo”
un kalpo kā Izraēlas likumu interpretācijas līdzeklis.

Abos Izraēlas 1994. gada konstitucionālajos likumos iekļauta preambula, ka tie
veidoti, pamatojoties uz Izraēlas Neatkarības deklarācijas garu. 1980. gada
Repatriācijas likumā noteikts, ka jūdaisma pamatprincipi atspoguļojas Izraēlas
valsts pozitīvajā likumdošanā. Tādējādi Izraēlas valstiskais jūdaisms
nepārprotami atspoguļojas likumos, kaut gan nevienā likumā jūdaisms nav
pasludināts par valsts reliģiju. Tāpēc Izraēlu grūti ierindot kādā no valsts un
baznīcas attiecību modeļiem, jo likumi neatspoguļo faktisko stāvokli. Realitātē
ir valsts baznīca, jo likumus pieņem ticīgie jūdaisti (īsteno karjeru politikā
ateistam nav iespējams, jo elektorāts ir vairāk vai mazāk reliģiozs) bet
likumdošanā - daļēja nošķiršana.

Valsts apmaksā jūdaistu reliģiskās vadības (rabīnu un to palīgu) algas un
izdevumus. Valsts budžets pilnībā sedz sinagogu, kapsētu un dažādu reliģisko
kulta ēku rekonstrukciju, uzturēšanu un jaunu objektu celtniecību. No valsts
budžeta tiek atbalstītas arī citu valstu ebreju diasporu kopienas. Jurisdikciju
pār Izraēlas pilsoņiem veic Izraēlas Rabīnu tiesa. Rabīnu tiesas kompetencē
pašlaik ir tikai reliģisko kopienu locekļu civillietas (šķiršanās un laulāšanās
jautājumi), kaut gan dažreiz šīs tiesas praksē veiksmīgi konkurē ar civilajām
tiesām.

Tiek atbalstīti arī musulmaņi. Vairāk nekā 300 islāma garīdzniekiem algas tiek
maksātas no valsts kases. Valsts finansē musulmaņu mošeju, kapsētu uzturēšanas
izdevumus un dažādas citas reliģiskās vajadzības.

Izraēlas 1977. gada Krimināllikumā ir noteiktas sankcijas par reliģijas
zaimošanu. Saistībā ar Krimināllikuma normām Izraēlā ir jāskata likums par
Svētās Zemes svētvietu aizsardzību. Par kulta celtņu bojāšanu, apgānīšanu un
reliģisku ceremoniju traucēšanu var sodīt ar brīvības atņemšanu pat līdz trim
gadiem.



https://lv.wikipedia.org/wiki/%C4%80frika

Āfrika ir otrs lielākais kontinents pasaulē aiz Eirāzijas gan pēc platības, gan
pēc iedzīvotāju skaita. Nereti pie Āfrikas pieskaita arī tās tuvumā esošās
salas, un kopā ar tām Āfrikas platība ir 30 221 532 km² (20,3% no visas
sauszemes platības pasaulē). 2009. gadā Āfrikā dzīvoja mazliet vairāk par vienu
miljardu iedzīvotāju (14,7% no visiem pasaules iedzīvotājiem). Āfrikas ziemeļus
apskalo Vidusjūra, ziemeļaustrumos Āfriku no Āzijas atdala Suecas kanāls un
Sarkanā jūra. Dienvidaustrumos Āfrikas krastus apskalo Indijas okeāns, bet
rietumos - Atlantijas okeāns. Āfrikā ir 54 valstis, kuras ir sagrupētas pa
pieciem Āfrikas reģioniem. Šie reģioni ir Ziemeļāfrika, Rietumāfrika, Centrālā
Āfrika, Austrumāfrika un Dienvidu Āfrika. 32 Āfrikas valstis ir 50 nabadzīgāko
valstu sarakstā.

Āfrika, īpaši centrālā Austrumāfrika, tiek uzskatīta par hominīdu, tai skaitā
arī cilvēku izcelsmes vietu. Āfrikas ziemeļu daļā atrodas, iespējams, pasaulē
garākā upe — Nīla. Citas lielas un nozīmīgas Āfrikas upes ir Nigēra un Kongo.
Sahāras tuksnesis, kas aizņem aptuveni vienu ceturto daļu no kontinenta kopējās
platības, ir pasaulē lielākais tuksnesis. Pasaulē otrais lielākais saldūdens
ezers ir Viktorijas ezers.

Āfriku šķērso ekvators, kas to sadala divās gandrīz vienādās daļās. Līdz ar to
lielākā daļa no kontinenta atrodas starp Ziemeļu un Dienvidu tropu loku, tādēļ
kontinentam ir raksturīgs silts tropu klimats.

Senie grieķi Āfriku dēvēja par Lībijas kontinentu. Tiek uzskatīts, ka pirmie
bija romieši, kas kontinentu dēvēja par Āfriku. Iespējams, šis nosaukums ir
cēlies no latīņu vārda aprica, kas nozīmē "saulains". Cita teorija apgalvo, ka
kontinenta nosaukums ir cēlies no grieķu vārda aphrike, kas nozīmē "bez
aukstuma". Sākotnēji nosaukums "Āfrika" tika attiecināts tikai uz Ziemeļāfrikas
krasta līniju. Tikai vēlāk, kad sāka dziļāku kontinenta izpēti, nosaukums tika
saistīts ar visu kontinentu. Vēl viena teorija par to, kā ir radies kontinenta
nosaukums, ir saistīta ar berberu cilti afrigi, kas senatnē apdzīvoja Āfrikas
ziemeļu krastu. Eiropieši nosauca šo zemi par Āfriku, jo ar šo cilti esot bijis
pirmais kontakts.

Ir vispārēji atzīts, ka Āfrika ir cilvēku dzimtene. Tiek uzskatīts, ka šeit
pirmie cilvēki radās aptuveni pirms 2,3-2,4 miljoniem gadu. Arheoloģiskajos
izrakumus vairākās vietās Austrumāfrikā un Dienvidu Āfrikā ir atrastas liecības,
kas pierāda šo apgalvojumu. Tādēļ tiek uzskatīts, ka cilvēki citos kontinentos
ir nonākuši, izceļojot no Āfrikas.

Āfrika ilgstoši bija eiropiešiem nezināma zeme, ja neskaita tās ziemeļu
piekrasti. To regulāri apmeklēja grieķi kā tirgotāji un ceļotāji, romieši kā
iekarotāji, vandaļi kā sirotāji. Pirmajos mūsu ēras gadsimtos šī Āfrikas daļa
bija pārņēmusi kristietību. Taču, sākot ar 7. gadsimtu līdz ar arābu
iekarojumiem šeit par dominējošo ticību pamazām kļuva islāms. Kristietība spēja
saglabāties tikai Etiopijā kā valdošā reliģija un Ēģiptē kā minoritāte.

Arābi apguva arī kontinenta austrumu piekrasti, atšķirībā no eiropiešiem, kas
rietumu piekrastē sāka parādīties tikai 15. gadsimtā. Dziļāka Āfrikas izpēte
sākās pēc tam, kad 1455. gadā Romas pāvests ar bullu atzina portugāļu monopolu
uz to. Taču arī vēl 16. gadsimta sākumā lielākā daļa kontinenta bija neapzināta.

Kā viena no pirmajām aktivitātēm, ko eiropieši uzsāka, nostiprinoties Āfrikā,
bija vergu tirdzniecība. To gan daudz agrāk bija uzsākuši arābi austrumu
piekrastē. Vergus - vīriešus, sievietes un bērnus veselām kolonām tie iepirka no
vietējo cilšu vadoņiem un piegādāja tos Vidējo Austrumu zemēm un pat Ķīnai.

Kopš 1500. gada ieceļotājiem radās interese par citu "preci" — Āfrikas melno
zeltu — vergiem. Sākās regulāras cilvēku medības. Āfrikāņus kā lētu darbaspēku,
važās iekaltus, ar kuģiem aizveda un pārdeva jauntaklātajās zemēs Amerikā. Līdz
1870. gadam kā vergi tika izvesti ap 10 miljoniem cilvēku. Daudzi no viņiem gāja
bojā. Par šiem notikumiem liecina vietu nosaukumi, piemēram, Vergu Krasts —
līcis Beninas piekrastē.

Visu 15. gadsimtu portugāļi apguva Āfrikas rietumu piekrasti, pakāpeniski
virzoties uz dienvidiem. 1488. gadā Bartolomeo Diašs pirmo reizi apbrauca Labās
Cerības ragu kontinenta dienvidos. 1497. un 1498. gadā Vasko da Gama, apceļojot
Āfriku no dienvidiem, šķērsoja Indijas okeānu un atklāja jūrasceļu uz Indiju.
16. un 17. gadsimtā portugāļi sāka iepazīt Āfrikas iekšējos apgabalus — Zambezes
un Kongo lejteci, Njasas ezera apkaimi, Angolas un Mozambikas teritoriju. Angļi
pētīja Centrālo Āfriku, franči — Austrumāfriku, holandieši nostiprinājās
Dienvidāfrikā.

Pēc platības Āfrika ir otrs lielākais kontinents pasaulē. Tās kopējā platība,
ieskaitot salas, ir 30 244 050 km². Ziemeļu-dienvidu virzienā Āfrikas garums ir
aptuveni 8000 km, bet rietumu-austrumu virzienā tās platums ir aptuveni 7400 km.
Ziemeļu galējais punkts ir Abjada rags, kas atrodas Tunisijā, bet dienvidu
galējais punkts ir Adatas rags, kas atrodas Dienvidāfrikā. Galējais cietzemes
austrumu punkts ir Hāfūna rags Somālijā, bet galējais rietumu punkts ir Zaļais
rags Senegālā. Līdz Suecas kanāla izbūvēšanai, Āfrika ziemeļaustrumos bija
savienota ar Āzijai piederošo Sīnāja pussalu. Paradoksāli, ka Āfrikas krasta
līnijas garums, kas ir aptuveni 30 500 km, ir mazāks nekā Eiropas krasta līnijas
garums. Tas ir tāpēc, ka Āfrikā nav izteiktu līču, kuri iestieptos sauszemē, vai
iekšējās jūras.

Pie Āfrikas krastiem atrodas vairākas salas, kuras tiek saistītas ar kontinentu.
No tām pārliecinoši vislielākā ir Madagaskara, kas ir arī viena no lielākajām
salām pasaulē. Indijas okeānā vēl ir Seišelas, Sokotra, Komoras, Majota,
Maurīcija un Reinjona. Savukārt rietumos, Atlantijas okeānā, atrodas Santome un
Prinsipi, Bioko, Bižagošu arhipelāgs, Zaļā raga salas, Kanāriju salas, Madeira
un Azoru salas.

Āfrikas reljefu galvenokārt veido līdzenumi un plakankalnes. Kontinenta vidējais
augstums ir 750 m virs jūras līmeņa. 39% no teritorijas atrodas no 200 līdz 500
m virs jūras līmeņa, 28% — no 500 līdz 1000 m, 19% — no 1000 līdz 2000 m, bet
tikai 4% — augstāk par 2000 m virs jūras līmeņa. Savukārt zemienes aizņem tikai
aptuveni 10% no teritorijas, galvenokārt piekrastē. Āfrikas ziemeļos lielāko
daļu veido Sahāras līdzenums ar atsevišķiem pacēlumiem (Tībestī kalniene,
Ahagars, Marras kalni, Tasili plato un citi). Kontinenta iekšzemes reģionos
atrodas plašas ieplakas, piemēram, Kongo ieplaka, Kalahari un Lielais Karū,
kuras ierobežo plakankalnes. Augstienes un nomatkalnu grēdas galvenokārt ir
izvietojušās kontinenta malās: ziemeļrietumu piekrastē atrodas Atlass, austrumos
— Etiopijas kalniene (ziemeļaustrumu ir zemākā vieta Āfrikā — Asala ezers, kas
atrodas 150 m zem jūras līmeņa), dienvidos — Drakonu kalni. Āfrikas centrālajā
daļā lielākie kalni ir Mitumbas kalni un Adamavas kalni.

Ar ūdeņiem visbagātākā teritorija Āfrikā ir ekvatoriālā josla, bet vismazāk to
ir tropu joslā. Tikpat kā virszemes ūdeņu nav Sahāras tuksnesī. Vairākums
Āfrikas upju pieder Atlantijas okeāna baseinam un ūdeni gūst pārsvarā no
nokrišņiem. Āfrikas lielākās upes ir Nīla, Kongo un Nigēra.

Āfrikā ir 54 valstis, kuras ir sagrupētas pa pieciem Āfrikas reģioniem. Šie
reģioni ir Ziemeļāfrika, Rietumāfrika, Centrālā Āfrika, Austrumāfrika un
Dienvidu Āfrika.

Pirms daudziem miljoniem gadu Āfrikas kontinents bija daļa no Gondvanas
lielkontinenta.

Āfrikas austrumdaļa krasi atšķiras no pārējā kontinenta. Šeit stiepjas tā
saucamā lielo lūzumu jeb riftu zona. Tā sākas Sarkanajā jūrā, šķērso augsto
Etiopijas kalnieni un turpinās dienvidu virzienā. Lūzumzonā izvietojušies
vairāki šauri, gari un dziļi ezeri. Tie veido ezeru virkni, kas no pārējā
kontinenta norobežo Austrumāfrikas plakankalni. Šeit atrodas arī kontinenta
augstākā virsotne — Kilimandžāro. Zemes garoza Austrumāfrikā ir nemierīga.
Notiek zemestrīces, vairākas kalnu virsotnes ir vulkāni, kas vēl pavisam nesen
ir darbojušies.

Āfrikā ir divas ekozonas. Lielākā no tām ir afrotropiskā ekozona, kas aizņem
teritoriju uz dienvidiem no Sahāras tuksneša. Uz ziemeļiem no Ziemeļu tropu loka
atrodas palearktiskā ekozona. Dažreiz vēl izšķir Madagaskaras ekozonu, jo šajā
salā dzīvo ļoti daudzi dzīvnieki un aug augi, kas ir endēmiski. Āfrikā ir ļoti
daudzveidīga un bagāta dzīvā daba.

Pēdējā gadsimta laikā iedzīvotāju skaits Āfrikā ir pieaudzis eksponenciāli.
1950. gadā Āfrikā dzīvoja aptuveni 221 miljons iedzīvotāju, bet 2009. gadā
iedzīvotāju skaits pārsniedza jau 1 miljardu. Visvairāk iedzīvotāju dzīvo
Nigērijā (148 miljoni), Etiopijā (82 miljoni) un Ēģiptē (79 miljoni). Vairums
Āfrikas valstīs vidējais dzīves ilgums ir mazāks par 50 gadiem.

Valstīs, kur galvenā nozare ir lauksaimniecība, turklāt vienas kultūras
audzēšana, audzē vai nu kafijkokus, kokvilnu, vai kādu citu sugu. Šī kultūra
tiek audzēta milzīgajās plantācijās un eksportēta uz Eiropu vai Ameriku.
Piemēram, Ugandā audzē galvenokārt kafijkokus, Senegālā — zemesriekstus, Ganā —
kakaokokus, Sudānā — kokvilnu, Tanzānijā — garšvielas. Lesoto audzē Angoras
kazas, no kuru vilnas iegūst mohēras dziju.

Piemēram, Botsvāna izved dimantus, Gvineja — alumīnija rūdu, Zambija — vara
rūdu, Alžīrija un Lībija — naftu. Kongo un Gabona pasaules tirgum piegādā
vērtīgu koksni.

Elektroenerģiju vairums valstu iegūst hidroelektrostacijās, kas uzbūvētas pie
upēm. Saimniecības attīstību daudzās valstīs kavē transporta ceļu trūkums.
Kolonizatoru uzbūvētie dzelzceļi un autoceļi saista tikai galvenās derīgo
izrakteņu ieguves vietas ar tuvākajām ostām okeāna piekrastē. Pārējā teritorijā
nekādi ceļi netika ierīkoti.

Tikai nedaudzās Āfrikas valstīs — Ēģiptē, Nigērijā, Dienvidāfrikā — ir attīstīta
saimniecība ar daudzām nozarēm. Derīgie izrakteņi un lauksaimniecības produkcija
tiek pārstrādāta uz vietas. Vidusjūras piekrastes valstis — Alžīrija un
Tunisija, kā arī Maroka tuvējās Eiropas ietekmē cenšas veidot daudzpusīgu
saimniecību.



https://lv.wikipedia.org/wiki/M%C4%81jas_vista

Mājas vista jeb vienkārši vista (Gallus gallus domesticus) ir fazānu dzimtas
(Phasianidae) sarkanās savvaļas vistas (Gallus gallus) viena no pasugām. Šīs
sugas tēviņus sauc par gaiļiem, bet mātītes par vistām un jaunos putnus par
cāļiem.

Vista ir viens no visizplatītākajiem mājdzīvniekiem pasaulē, kā arī
visdaudzskaitlīgākais putns pasaulē. Pēc statistikas datiem pasaulē 2003. gadā
bija 24 miljardi vistu. Pasaulē ir apmēram 250 vistu šķirnes, no kurām Latvijā
ir selekcionēta viena - Latvijas pundurvista. Otra šķirne, ar kuru Latvijas
vārds ir cieši saistīts, ir Pavlovas vista. Tā ir viena no vecākajām Krievijas
vistu šķirnēm, kura gandrīz tika neatgriezeniski pazaudēta. Šķirni atjaunoja
Latvijas vienīgais starptautiskais dekoratīvo putnu eksperts-tiesnesis Jurijs
Dmitrijevs. Par šķirnes atjaunošanu viņš ir saņēmis Holandes putnkopju biedrības
medaļu.

Galvenokārt vistas tiek audzētas, lai cilvēks iegūtu pārtikas produktus: olas un
gaļu. Tiek izmantotas arī vistu spalvas un dūnas segu un spilvenu ražošanā.
Latvijā viens iedzīvotājs vidēji patērē ap 200 olām gadā. Citās Eiropas valstīs
viens iedzīvotājs gadā patērē vidēji 250 olas. Eiropā olas visvairāk patērē
Portugālē, Spānijā un Itālijā. Pasaulē olu ēšanas rekordiste ir Japāna. Šajā
valstī viens cilvēks gada laikā apēd 450 olu.

Pēdējo gadu pētījumi liecina, ka vistas pieradināšana sākusies
Dienvidaustrumāzijā: Taizemē un Vjetnamā. Tas noticis pirms vairāk kā 10 000
gadiem. Daļēji pieradinātās vistas izplatījās tālāk uz kaimiņu zemēm, uz Ķīnu un
tālāk uz Indiju, kur tās kļuva par tipiskiem mājdzīvniekiem. No Indijas
pieradinātā vista nokļuva Persijā un Mazāzijā. Pirms 5000 gadiem mājas vista
sasniedza Eiropu: Seno Grieķiju, Rumāniju, Turciju un Ukrainu. Rietumeiropu
mājas vista sasniedza vēlāk, tikai pirms 2000 gadiem. Senajā Ēģiptē mājas vista
tiek iepazīta apmēram pirms 3400 gadiem, 18. dinastijas laikā. To sauca par
putnu, kas katru dienu dēj. Saskaņā ar Tutmosa III hroniku mājas vista tika
ievesta no Sīrijas un Babilonijas.

Ķīnā ir atrasti daudzi seno mājas vistu kauli, kas ir 6000 - 8000 gadus veci.
Toties šādi arhioloģiskie atradumi nav atklāti Taizemē un citur
Dienvidaustrumāzijā. Apmēram 4000 - 5000 gadus veci kauli ir atrasti Pakistānā.
Tā kā seno mājas vistu kaulu atradumi ir fragmentāri un daudzās teritorijās tie
nav atrasti vispār, tad ir samērā grūti precīzi noteikt mājas vistas
izplatīšanās vēsturi. Vairāk informācijas par šķirņu un mājas vistas attīstību
sniedz ģenētiskie pētījumi.

Pamatā mājas vista ir cēlusies no sarkanās savvaļas vistas (Gallus gallus), līdz
ar to tā tiek klasificēta kā sarkanās savvaļas vistas pasuga. Mājas vistu
joprojām var viegli sapārot ar sarkano savvaļas vistu. Tomēr pēdējo gadu
ģenētiskie pētījumi ir atklājuši, ka pieradināšanas procesā sarkanā savvaļas
vista ir hibridizēta ar pelēko savvaļas vistu (Gallus sonneratii) no Indijas.
Šīs hibridizācijas rezultātā mājas vista ieguva dzelganu ādu.

Vista pēc savas izcelsmes ir vistuvāk radniecīgais putns karaliskajam
tiranozauram. ASV zinātnieki noskaidrojuši, ka mājas vistas ir cēlušās no
aizvēsturiskajiem plēsoņām. Izanalizējot molekulas, kas iegūtas no 68 miljonus
gadu veciem tiranozaura kauliem, atklājās pārsteidzoša radniecība starp
tiranozauriem un mūsdienu vistām. Molekulārā līmenī tiranozauri ir tuvāk
radniecīgāki vistām un strausiem, nekā aligatoriem un ķirzakām.

Pasaulē ir apmēram 250 mājas vistu šķirņu, kas ārēji viena no otras var būt
diezgan atšķirīgas. Tās var būt gan liela auguma, gan maza. Tām var būt
visdažādāko krāsu apspalvojums. Ir šķirnes, kurām uz kakla nav vispār spalvu
(Ungāru plikkaklainā vista), ir šķirnes kurām aug kuplas, greznas bikses
(Kohinhinas lielās formas vista), un ir šķirnes, kurām ir liels masas pieaugums,
salīdzinot ar citām. Latvijas vienīgā selekcionētā šķirne - Latvijas pundurvista
(arī krūpiņvistiņa jeb cukurvistiņa) ir maza auguma, spalvainām kājām.

Dažas īpašības visām mājas vistām tomēr ir kopīgas. Tām ir viegli atšķirt gaili
no vistas, jo abi dzimumi izskatās diezgan atšķirīgi. Gailis ir krāsaināks un
krāšņāks kā mātīte, kā arī tas ir lielāks augumā, spēcīgāks un muskuļotāks. Tā
apspalvojumam uz garā kakla ir raksturīgas slaidas, nosmailinātas spalvas ar
metālisku spīdumu. Tam ir gara, plīvojoša aste un uz muguras, salīdzinot ar
tādas pašas šķirnes vistu, košs, piesātinātās krāsās apspalvojums, ko mēdz saukt
par sedliem. Tomēr dažām šķirnēm, kā Sebraita šķirnes vistām, gaiļu kakla
spalvas nav tik slaidas un smailas kā citiem gaiļiem, un tie ir vienā krāsā ar
vistām. Viena no gaiļu galvenajām pazīmēm ir sekste. Abiem dzimumiem ir sekste
un ādas bārda, bet gailim sekste un bārda ir daudz lielāka un izteiksmīgāka.
Abiem dzimumiem uz kājām ir pieši, bet gailim pieši ir daudz lielāki un asāki.

Zinātnieki 2006. gadā, veicot cāļu embriju pētījumus, atklāja, ka tiem ir zobu
aizmetņi tāpat kā aizvēsturisko putnu fosilijām. Zinātnieki izvirzīja hipotēzi,
ka pie noteiktiem apstākļiem cālim varētu attīstīties zobi.

Mājas vista nespēj lidot garas distances, lai gan vieglāku šķirņu putni īsas
distances spēj lidot. Tās spēj uzlaisties uz sētas vai laktas, vai koka
zarā.Mājas vista var skriet ar ātrumu 14,5 km/st. Arī briesmu gadījumā tā mēdz
lidot īsas distances. Vistas pulss, kad tā ir mierīga, ir 280-315 sirds sitieni
minūtē.

Mājas vista ir sociāls putns un dzīvo baros, kas normālos apstākļos sastāv no
gaiļa un vairākām vistām. Barā starp vistām pastāv hierarhija, un dominantā
vista vienmēr pirmā paēd un ieņem ērtāko dēšanas vietu. Tās kooperējas olu
perēšanā un cāļu audzināšanā. Bara vistas parasti dēj ligzdā, kur jau priekšā ir
iedēta ola. Kā arī, ja vista ir sākusi perēt, tā savāc olas arī no blakus
ligzdām, pievienojot savējām. Zemnieki bieži dēšanai paredzētajā vietā atstāj
kādu olu vai noliek mākslīgu olu, lai vistas olas dētu viegli aizsniedzamās un
zināmās vietās. Vista ir ļoti konservatīva un stūrgalvīga ligzdas izmantošanā.
Reizēm, ja ligzda ir pārāk maza, ir novērots, ka, lai izdētu olu, viena vista
uzkāpj otrai vistai virsū, kas ligzdu jau ir aizņēmusi īsi pirms tam un arī dēj
olu. Ja no bara izņem dominanto vistu, barā īslaicīgi iestājas haoss līdz tiek
noskaidrota nākamā dominantā vista. Baram ir grūti pievienot jaunus, svešus
putnus. Reizēm bars var būt ļoti agresīvs un jauno putnu pat nopietni savainot.

Gaiļi bieži un skaļi dzied, signalizējot par savu teritoriju citiem gaiļiem, bet
tas dzied arī tad, ja ir par kaut ko satraucies. Toties vistas klukst pēc tam ,
kad ir izdējušas olu, vai arī, lai sasauktu cālēnus. Vistām ir vairāk nekā 200
skaņu paveidu, ko tās izmanto savstarpējai komunikācijai.

Vista ir visēdāja. Lai arī vistas barošanās ir atkarīga no cilvēka, tomēr
palaista savā vaļā tā, kašājot un rušinot irdina augsni, meklē kukaiņus un citus
bezmugurkaulniekus, tā ēd arī sēklas un dažādus augus, kā arī medī lielākus
dzīvniekus par kukaiņiem, kā ķirzakas un peles. Tā apēd arī savas olas, ja
čaumala ir ieplīsusi.

Mājas vistas vasarās līdz salnām labprāt dzīvojas pa āru un mielojas ar to, ko
var atrast, rušinoties pa zemi. Ja tās vasaras periodā tiek laukā ganīties, tad
1x dienā vistas piebaro ar kviešiem, auzām un miežiem. Tām nevajadzētu dot rudzu
graudus, jo tie mēdz būt inficēti ar endofītu sēnīti Neotyphodium lolii, kas
vistām ir toksiska un izraisa nopietnus traucējumus gremošanas trakta darbībā ―
atsevišķos gadījumos ar rudzu graudiem barots putns var pat nobeigties. Vistām
tiek izbarota arī maize, klijas un putraimu putras. Laukos vistām bieži atdod
arī to, kas palicis pāri no pašu ēdiena. Veikalos var iegādāties speciālu vistu
barību.

Ir šķirnes, kurām jāuzmanās ar barošanu, jo tām nav sāta sajūtas un no pārēšanās
var pārplīst kuņģis (Amroks vista). Turklāt, ja vistas pārāk daudz saēdas, tad
mazāk dēj olas. Vistas neēd saldumus, toties tām noteikti ir vajadzīgs sāls, lai
izskaustu kanibālismu. Kanibālisms mēdz parādīties pieaugušām vistām. Lai
cīnītos ar šo parādību, vistām ir jāpotē selēns vai tas jāpievieno dzeramajam
ūdenim. Ja vistu aplokā nav zaļumu, tad tie ir jāpiebaro. Var dot dāžādas
saknes, salātus, kāpostus un citus augus. Vistām noteikti jādod smalka grants,
lai nodrošinātu gremošanu, kā arī kalcijs un citas minerālvielas. Kalcija
piedevu iegūst, saberžot izlietoto olu čaumalas un gliemežvākus.

Lai piesaistītu vistas uzmanību, gailis reizēm tai dejo apkārt. Dejas laikā tas
nolaiž spārnu, kas atrodas vistas pusē. Gailis dejo tik ilgi, līdz vista
atsaucas aicinājumam, tad gailis uzkāpj vistai uz muguras un sapārojas.

Vista atšķirībā no daudziem citiem putniem olas spēj dēt visu gadu. Vienas
dienas laikā tā izdēj tikai 1 olu, bet tā nedēj katru dienu. Vista dēj olas arī
tad, ja barā nav neviena gaiļa. Šādas olas nav apaugļotas, un no tām nevar
izšķilties cāļi. Dažādu šķirņu vistām ir dažādu krāsu olas, sākot no baltām un
brūnām līdz pat zilām, zaļām un sārtām olām. Sārtās olas dēj Arakaunas šķirnes
vistas no Dienvidāzijas. Dažādas šķirnes dēj dažādu olu skaitu gadā. Gaļas
vistas izdēj apmēram 2x mazāk olu kā dējējvistas. Pirms 100 gadiem vistas arī
dēja mazāk, kā mūsdienu dējējvistas. Piemēram, 1925. gadā vistas izdēja vidēji
100 olas gadā, bet 1979. gadā tika uzstādīts rekords – 371 ola 364 dienās.
Mūsdienu dējējvista gadā vidēji izdēj 300 olas. Kad vista sasniedz 20 nedēļu
vecumu, tā sāk dēt olas. Reizēm vienā olā ir vairāki olu dzeltenumi. Datētais
rekords ir 9 dzeltenumi vienā olā. Jaunās vistas salīdzinot ar vecajām vistām
dēj mazas olas, bet biežāk, un, jo vecāka vista, jo tā dēj lielākas olas, bet
retāk. Vidēji 1 vistas ola sver 63 - 65 g, vieglākās sver 35 gramus, smagākās 80
gramu, olas garums vidēji ir ap 6 cm.

Dabīgos apstākļos savvaļas vistas sadēj ligzdu pilnu ar olām, un pēc tam visas
olas izperē. Daudzas mājas vistas arī vienā brīdī pārtrauc dēt olas un sēžas tās
perēt. Inkubācijas periods ilgst 21 dienu. Lai arī olas netiek izdētas vienā
dienā, cālēna attīstība olā sākas tikai tad, kad vista tās sāk perēt. Tādēļ
cālēni izšķiļas apmēram vienā laikā, vienas vai divu dienu laikā. Lai vistu
nestimulētu perēt, olas visu laiku ir jāaizvāc prom, vai, lai stimulētu
perēšanu, ligzdā jāievieto vairākas mākslīgās olas. Ja kāda vista nolēmusi
perēt, bet saimnieki nevēlas cālēnus, vista uz dažām dienām jāieliek būtrī ar
metāla sieta grīdu. Pilna ligzda vistas izpratnē ir apmēram 12 olas.
Perētājvista silda olas un skaļi protestē, ja to traucē. Tā reti pamet ligzdu,
lai paēstu, padzertu vai izmagātos smilši vanniņā. Perēšanas laikā olām ir
nemainīga temperatūra un mitrums. Perēšanas laikā vista katru olu ligzdā apgroza
vidēji 50 reizes dienā. Tas nepieciešams, lai piedzimtu vesels cālis.

Perētājvista parasti nepamet ligzdu apmēram 2 dienas pēc tam, kad pirmais cālēns
ir izšķīlies. Pirmajās dienās cālēni iztiek ar dzeltenuma barības vielām, kas
uzsūktas caur ādu īsi pirms izšķilšanās. Ja no kādas olas šo 2 dienu laikā
neizšķiļas cālēns, vista zaudē par to interesi un ligzdu pamet. Vista ir
bezbailīga mamma un rūpīgi sargā savus cālēnus. Tā tos silda zem spārniem, un
pirmās naktis atgriežas gulēt ligzdā. Tā ierāda cālēniem, kur meklēt barību, kur
ūdeni. Ar skaļiem klukstieniem vista sasauc cālīšus, ja atrod kaut ko ēdamu. Par
cālēniem vista rūpējas vairākas nedēļas līdz pakāpeniski zaudē par tiem interesi
un sāk atkal dēt olas.

Moderno šķirņu vistas reti sāk perēt, un tās, kas sākušas perēt ļoti bieži
nepabeidz perēšanu. Ir šķirnes, kuru vistas ir labas perētājas, piemēram, zīda
vista, Brama vista vai Kohinhinas vista. Reizēm vistu olu perēšanu uztic pīlei.

Mūsdienās vistu fermās cāļus inkubē mākslīgi speciālās mašīnās, kuras sauc par
inkubatoriem. Inkubators nodrošina pareizu vidi cāļu attīstībai. Inkubators
automātiski regulē temperatūru un mitrumu. Optimālā temperatūra, lai olā
attīstītos cālēni, ir 37.5 °C. Pēdējās 3 dienās relatīvais mitrums ir jāpaceļ
līdz 70%, lai olas membrāna neizžūtu pēc tam, kad cālēns olu ir pārplēsis.
Pirmajās 18 dienās mitrums ir zemāks. Arī olu novietojums inkubatorā ietekmē
cāļu izšķilšanos. Vislabākie rezultāti tiek sasniegti, ja olas inkubatora
plauktiņos ir ievietotas ar smailo galu uz leju, un pēc tam tās tiek grozītas,
vismaz 3x dienā. Tikai pēdējās trijās dienās olas vairs negroza. Ja ola netiek
grozīta, embrijs var pielipt pie membrānas un attīstīties ar fiziskiem
defektiem. Inkubatora ventilācijai arī ir liela nozīmē, jo olas ir jāapgādā ar
svaigu gaisu. Jo olas ir bijušas ilgāk inkubētas, jo vairāk skābekļa tām vajag.



https://lv.wikipedia.org/wiki/Ka%C4%B7is

Mājas kaķis jeb kaķis (Felis silvestris catus), arī domesticētais kaķis ir mazs,
plēsīgs kaķu dzimtas zīdītājs, kurš pieradināts pirms vairāk nekā 9500 gadiem.
Kaķis ir ļoti populārs mājdzīvnieks, jo palīdz cilvēkam cīnīties ar dažādiem
kaitēkļiem, piemēram, pelēm, čūskām un pat skorpioniem. Mājas kaķa tēviņus dēvē
par runčiem, bet mātītes — par kaķenēm.

Ir zināms, ka kaķi medī vairāk nekā 1000 dažādu citu dzīvnieku sugu. Tiem var
iemācīt izpildīt dažādas vienkāršas komandas. Kaķi spēj iemācīties manipulēt
dažādus, vienkāršus mehānismus, piemēram, tie māk atvērt durvis, izmantojot
durvju rokturus. Kaķis, iespējams, ir populārākais mīlulis pasaulē; kopumā
pasaulē ir aptuveni 600 miljoni kaķu.

Saskaņā ar ģenētiskajiem pētījumiem, visi mājas kaķi ir domesticēti no mežā kaķa
pasugas Āfrikas savvaļas kaķa (Felis silvestris lybica). Lai gan visu veida meža
kaķi var krustoties savā starpā, nav nekādu liecību, ka mājas kaķa filoģenēzē
būtu saistība ar citu meža kaķa pasugu.

Pieauguša kaķa vidējais garums no degungala līdz astes galam ir 50 centimetri.
Kaķenes ir mazākas par runčiem, bet tas galvenokārt ir atkarīgs no šķirnes.
Saskaņā ar Ginesa rekordu grāmatu, vislielākais kaķa garums ir sasniedzis 121,9
centimetrus. Atšķirībā no suņiem, kaķiem nav punduršķirnes.

Kaķi parasti sver no 2,5 līdz 7 kg, lai gan dažu kaķu šķirnes pārstāvji,
piemēram, meinkūni, sver ap 11,3 kg. Ir reģistrēti pat 23 kg smagi kaķi, bet šie
gadījumi ir izņēmumi. Lielais kaķa svars ir sliktas veselības rādītājs un tas
parasti ir arī pārbarošanas rezultāts. Pretstatā, vieglākie pieaugušie kaķi sver
mazāk nekā 1,8 kg.

Kaķu mūža ilgums vidēji ir no 15 līdz 20 gadiem, bet ir reģistrēti gadījumi, kad
kaķis nodzīvo arī 36 gadus. Kaķi dzīvo ilgāk, ja to nelaiž ārā uz ielas. Tādā
veidā tie tiek pasargāti no dažādām iespējamām traumām un ievainojumiem. Arī
kastrētie un sterilizētie kaķi dzīvo salīdzinoši ilgāk. Toties kastrētie kaķi
daudz biežāk cieš no citām hroniskām slimībām, piemēram, no aptaukošanās.
Pāragra kastrācija (agrāk par septiņām nedēļām) var izsaukt urīnorgānu akmeņu
slimības attīstību. Kaķi, kuri nav nevienam vajadzīgi, mūsdienās pilsētā dzīvo
tikai aptuveni divus gadus, lai gan ir fiksēts gadījums, ka klaiņojošais kaķis
ir nodzīvojis pat 19 gadus.

Pirmie divi kaķa nodzīvotie gadi relatīvi atbilst 24 cilvēka nodzīvotajiem
gadiem. Katrs nākamais nodzīvotais gads atbilst vairs tikai četriem cilvēka
nodzīvotajiem gadiem, respektīvi, 20 gadus vecs kaķis atbilst 100 gadus vecam
cilvēkam.

Pieauguša kaķa ķermeņa temperatūra svārstās no 38 līdz 39,5 °C, bet kaķēniem tā
parasti ir mazliet augstāka. Sirds pukstu biežums pieaugušiem kaķiem mainās
atkarībā no fiziskās un psihiskās aktivitātes un tas svārstās no 120 līdz 220
sitieniem minūtē.

No visiem mājdzīvniekiem kaķiem ir vislielākās acis proporcionāli pret ķermeni.
Tās kaķiem nodrošina stereoskopisku redzi, kas tāpat kā citiem plēsējiem palīdz
novērtēt attālumu līdz medījumam vai kādPēc daudzu zoologu domām kaķiem ir ļoti
attīstīti maņu orgāni. Lai gan dzirde tiem attīstīta sliktāk nekā, piemēram,
pelēm, tiem tomēr ir salīdzinoši labāka redze un oža. Redzes leņķis kaķiem ir
200°, salīdzinājumam, cilvēks redz 180° leņķī. Kaķiem ir trešais plakstiņš, kas
reizēm redzams acs iekšējā kaktiņā kā balts punkts. Kaķiem ar lielām acīm un īsu
purnu acis mēdz pastiprināti asarot.

Ausīm vienmēr jābūt tīrām un bez nepatīkamas smakas. Auss ārējo gliemežnīcu var
tīrīt ar speciālā šķīdumā samitrinātu vates piciņu. Izdalījumi liecina par ausu
saslimšanu. Ja kaķim pastiprināti izdalās sērs, ausis reizi nedēļā jāapskata un,
ja nepieciešams, tās jāiztīra. Ausis tīra ar ausu tīrāmajiem kociņiem, kuri
apmērcēti kosmētiskajā eļļā vai tualetes pieniņā. Kociņu ausī nedrīkst bāzt
pārāk dziļi, jātīra redzamā daļa. Persijas kaķiem auss ārējā malā visapkārt
jānoplūc spalva. To izdara, pieturot austiņas malu stingri starp pirkstiem ar
vienu roku un ar otru izplūcot spalvu. Auss spalvu neplūc ne
pusgarspalvainajiem, ne īsspalvainajiem kaķiem.

Bieži ir maldīgs priekšstats, ka kaķi nagus ievelk, kad viņam tie nav vajadzīgi,
bet īstenībā ir otrādi. Kaķi nagus tieši izlaiž, kad viņam tos vajag, bet kad
vairs tos nevajag, tie automātiski atkal ielaižas ķepā. Kad kaķi izlaiž nagus,
saraujas muskuļi, kuri iztaisno vairākas locītavas.

Nagi kaķim kalpo gan medībām, gan cīņām, gan priekšmetu satveršanai. Pirms
medījuma nogalināšanas, kaķi to pietur ar nagiem, lai tas neaizmuktu. Nagi kalpo
arī, lai cieši noturētos, piemēram, pie koka. Visiem šiem nolūkiem kaķa nagiem
ir jābūt asiem.

Daži saimnieki izvēlas sava kaķa nagus apgriezt, tomēr šiem kaķiem ir grūti
pielāgoties apkārtējai videi, ja tie nokļūst uz ielas.[nepieciešama atsauce] ASV
ir pieņemts kaķiem nagus izoperēt, amputējot katra pirksta pēdējo falangu visām
četrām ķepām. Tā ir sāpīga un smaga operācija. Dzīvniekaizsardzības
organizācijas aktīvi cīnas pret šo metodi un 2009 Ziemeļu Kalifornijā izdevās
panākt tās aizliegšanu. Lielākajā Eiropas valstu daļā šāda procedūra ir
aizliegta.[nepieciešama atsauce]

Kaķa kopšana ietver arī zobu pārbaudi. Gan no ūdens, gan barības kaķiem veidojas
zobakmens. Par zobakmeni liecina dzeltens aplikums uz zobu sānu malām un
nepatīkama smaka no mutes. Lai smaganas būtu veselas un uz zobiem neveidotos
zobakmens, kaķiem ir jādod ilgāk košļājama barība, piemēram, sīksta gaļa, kauli
bez šķembām vai speciāli cepumi. Ja kaķis ļauj tīrīt zobus, tas jādara reizi
nedēļā ar speciālu birsti un pastu, kas nopērkama zooveikalā. Izveidojušos
zobakmeni, ar speciālu aparātu noņem veterinārārsts, procedūras laikā kaķi
iemidzinot. Garspalvainajiem un eksotiskajiem kaķēniem zobi mēdz augt šķībi,
līdz ar to veidojas sakodiena anomālija. Šādiem kaķēniem izrauj piena zobu
ilkņus, lai sakodiens izlabotos.

Kaķu grūtniecības periods ir no 58 līdz 71 dienām (aptuveni divi mēneši), bet
vidējais grūsnības periods ir 63 dienas. Vienā metienā parasti piedzimst no trim
līdz četriem kaķēniem, bet tikpat labi var būt arī tikai viens kaķēns un arī
vairāk par četriem. Dzimumbriedumu gan kaķenes, gan runči sasniedz septiņu
mēnešu vecumā.

Kaķi ņaudot izdod skaņas, kuras pieraksta šādi: "mjau" vai "mņau". Citās valodās
to pieraksta šādi: angliski — "meow" vai "miaow", krieviski — "мяу", franciski —
"miaou" vai "miaw", vāciski un spāniski — "miau", japāniski (ar latīņu
burtiem) — "nyaa" vai "nyan", bet korejiski — "yaong" vai "nyaong".

Atkarībā no nozīmes ņaudēšanai var būt dažādas intonācijas. Kaķi parasti ņaud
tādēļ, lai piesaistītu cilvēka uzmanību (piemēram, tādēļ, lai viņu pabarotu vai
arī lai kāds ar viņu paspēlējas). Tāpat kaķa ņaudēšana var nozīmēt priecīgas vai
sāpīgas izjūtas. Visi kaķi nav vienādi, citi ļoti bieži ņaud, bet tikpat labi ir
arī kaķi, kuri ļoti reti ņaud.

Kaķi ir pazīstami, kā ļoti kopti un tīrīgi dzīvnieki. Kaķi, lai savestu kārtībā
savu ķermeni, izmanto ķepas un mēles palīdzību. Vietas, kuras kaķis var
aizsniegt ar mēli, tiek sakoptas bez ķepu palīdzības. Bet, piemēram, lai sakoptu
savas ausis, kaķis vispirms samitrina savu ķepu ar mēli un tad berzē pret tīrāmo
vietu.

Ūdens kaķiem nepatīk, jo tas saistās ar ķermeņa atdzišanu. Kaķa kažoks ir
diezgan sauss, tāpēc tas ātri samirkst un zaudē siltumizolējošās īpašības. Ja
kaķis dzīvo siltā klimatā, tad tā nav liela problēma, bet tiklīdz klimats kļūst
vēsāks, kaķis vairs nevar atļauties tādā veidā zaudēt siltumu. Bet ne visas kaķu
šķirnes baidās no ūdens. Turcijas Vana kaķis, kurš dzīvo pie Vanas ezera
Turcijas austrumos, ar prieku peldas ezerā.

Saskaņā ar ģenētiskajiem pētījumiem, mājas kaķi ir cēlušies no meža kaķa
pasugas — Āfrikas savvaļas kaķa (Felis silvestris lybica). Pirmie kaķi parādījās
Ēģiptē, kuru izcelšanās ir saistīta ar Nūbijas savvaļas kaķiem. Eiropā kaķus
ieveda romieši, kuri tos atveda no karagājieniem Tuvajos Austrumos.

Kaķu šķirnes tiek grupētas galvenokārt pēc diviem kritērijiem, tas ir,
garspalvainie un īsspalvainie kaķi, bet izšķir arī pusgarspalvainos kaķus, kā
arī tā sauktos Āzijas kaķus.

Pētījumos ir atklāts, ka kaķi diennakts laikā ēd vidēji 36 reizes, ieturot starp
barošanās reizēm noteiktus laika intervālus. Parasti vairāk barību apēd kaķenes
grūtniecības un kaķēnu barošanas laikā, kā arī augoši kaķēni. Pieauguši kaķi
notiesā salīdzinoši mazāk barības.

Kaķi uzturā galvenokārt ēd gaļu, bet tas nav vienīgais, ko tie lieto uzturā. Tie
ēd arī citus produktus, kā, piemēram, dzīvnieku iekšējos orgānus.

Kaķa apmatojums aug visu gadu, taču pavasarī un rudenī pastiprināti tiek mesta
spalva. Šajā laikā kaķis jāsukā, lai palīdzētu atbrīvot kažoku no vecās vilnas.
Garspalvainos kaķus jāķemmē katru dienu, bet īsspalvainos — aptuveni reizi
nedēļā. Regulāra kaķa apmatojuma kopšana var palīdzēt pamanīt, ja kaķim ir
parazīti vai kādas problēmas ar ādu vai apmatojumu.

Lai gan daudziem kaķiem ūdens nepatīk, tos reizēm nepieiešams mazgāt, īpaši
tīršķirnes kaķus pirms piedalīšanās izstādē. Ja kaķēnus jau no mazotnes
pieradina pie šīs procedūras, tad tie vannošanos spēj paciest diezgan labi. Kaķi
jāmazgā siltā ūdenī un pēc mazgāšanas kaķa spalva pēc iespējas ātrāk jāizžāvē un
dzīvnieks jātur siltumā

Bieži vien kaķi tiek uzskatīti par otršķirīgiem mājdzīvniekiem, tamdēļ bieži
vien to saimnieki neveic tiem vakcinācijas. Kaķi slimo ar dažādām slimībām, kas
var būt bīstamas ne tikai kaķiem, bet arī to saimniekiem. Dažas no kaķu slimībām
ir šādas: trakumsērga (Rabies, Lysa), kaķu panleikopēnija (FPV), kaķu
herpesvīrusa infekcija jeb vīrusa rinotraheīts (FHV), kaķu kaliciviroze (FCV),
kaķu koronavīrusa (FCoV) izraisītais kaķu infekciozais peritonīts, kaķu
leikēmija (FeLV), kaķu imūndeficīta sindroms (FIV), hlamidioze un dažādas
dermatofitozes. Bīstamākā no šīm slimībām ir trakumsērga, tādēļ Latvijā
trakumsērgas apkarošanas instrukcija paredz katru gadu veikt vienu obligātu kaķu
vakcināciju pret to.

Kaķa nosaukuma izcelsme meklējama Āfrikā un tas līdz ar kaķi izplatījies Eiropā
1. gadu tūkstotī. Vārda formu latviešu valodā, tāpat kā vairumā Eiropas valodu,
ietekmējušas ģermāņu valodas. Tagadējais vārds kaķis mūsdienu latviešu valodā
ienācis no kursiskajām izloksnēm. Sākumā kaķis saukts sieviešu dzimtē kate
(saglabājies apvidvārds katene — 'kaķene'), tad katis, kas pārveidojies par
kaķis. Ir arī uzskats, ka sakne kat- ir indoeiropiešu izcelsmes, lietota jebkuru
mazu dzīvnieku apzīmēšanai; par to liecina latīņu vārds catulus — 'dzīvnieka
mazulis' vai 'kucēns'.

Daudzu tautu kultūrās kaķiem piemīt deviņas dzīvības (dažreiz septiņas). Senajā
Ēģiptē kaķi bija svēti dzīvnieki, kuri pat tika pielūgti. Iespējams tie tika
pielūgti, jo kaķi veiksmīgi tika galā ar pelēm, kas apdraudēja labības krājumus
klētīs. Ēģiptieši nakts, auglības un bērnu radīšanas dievieti Bastu attēloja ar
kaķa galvu. Ja izcēlās ugunsgrēks, tad ēģiptieši vispirms izglāba kaķus un tikai
tad devās dzēst to. Kaķa nāvi viņi ļoti pārdzīvoja. Ēģiptieši pēc kaķa nāves
noskuva sev matus un uzacis. Savukārt kaķa nogalināšana, pat ja tā bija nejauša,
tika sodīta ar nāvi. Mirušos dzīvniekus viņi balzamēja un apbedīja no zelta un
sudraba veidotās kastēs, kuras bagātīgi rotāja ar dārgakmeņiem. Kaķu pielūgsme
Ēģiptē beidzās aptuveni pirms 700 gadiem, kad tos sāka vajāt viduslaiku Baznīca.

Kristietībā kaķi, it īpaši melnie, bija pagānu dievi, jo tiem bija tieksme
gandrīz nedzirdami klejot pa naktīm, kā arī tiem tumsā spīdēja acis. Gandrīz
visā Eiropā kaķi bija ļaunuma iemiesojums. Tie tika slīcināti, mesti no torņiem,
dedzināti sārtā. Tikai pateicoties žurkām, kuras strauji vairojās, kaķi tomēr
paglābās no inkvizīcijas. Cilvēki pat sāka iegādāties kaķus, lai tie apkarotu
žurkas.

Savukārt austrumos musulmaņi vienmēr ir godājuši kaķus. Arī Japānā kaķi ir
iekarojuši vispārēju atzinību, jo tie tika galā ar pelēm, kuras savukārt
iznīcināja zīdtauriņus.

Arī māņticībā kaķis bieži figurē. Visbiežāk ir dzirdēts par melnu kaķi, kas
šķērso ielu, un gājēju, kas pa to iet, piemeklēs nelaime.

Kaķis bieži vien ir sastopams tēls daiļliteratūrā, piemēram, Kārļa Skalbes
literārajā pasakā "Kaķīša dzirnaviņas", Šarla Perro pasakā "Runcis zābakos" vai
arī kaķis Behemots Mihaila Bulgakova romānā "Meistars un Margarita".

Nereti tiek uzņemtas arī filmas, kurās centrālie tēli ir kaķi, piemēram,
animācijas filma "Olivers un viņa draugi" ir viena no tām.



https://lv.wikipedia.org/wiki/D%C4%81vis_Bert%C4%81ns

Dāvis Bertāns (dzimis 1992. gada 12. novembrī Valmierā) ir latviešu
basketbolists, spēlē vieglā uzbrucēja un spēka uzbrucēja pozīcijās, Latvijas
basketbola izlases dalībnieks. Pašlaik (2016) pārstāv NBA klubu Sanantonio
"Spurs", iepriekš divas sezonas spēlēja Spānijas ACB līgas klubā Laboral Kutxa.
2011. gada NBA draftā D. Bertānu otrajā kārtā ar kopējo 42. numuru izraudzījās
Indiānas "Pacers", tādējādi viņš kļuva par otro pasaules spēcīgākajā basketbola
līgā draftēto latviešu spēlētāju pēc Andra Biedriņa. Uzreiz pēc drafta spēlētājs
tika aizmainīts uz citu klubu Sanantonio "Spurs", kura sastāvā piedzīvoja NBA
debiju 2016.—2017. gada NBA sezonā.

D. Bertāns bērnību pavadījis Rūjienā, kur sācis trenēties basketbolā un spēlējis
vietējā komandā LJBL. Pēc tam pārcēlies uz Rīgu. Viņa brālis Dairis arī ir
profesionāls basketbolists, bet tēvs Dainis agrāk bijis basketbolists, tagad —
treneris.

2008. gadā D. Bertāns triumfēja Eiropas jaunatnes basketbola līgas U-17
superfinālā. Divas reizes "BA Rīga" sastāvā uzvarēja Latvijas jaunatnes
basketbola līgā. 2008.—2009. gada sezonā viņš "DSN/Rīga" komandas (pašlaik "BAA
Rīga") sastāvā guva uzvaru LBL 2. divīzijā. 2010. gadā D. Bertāns tika nominēts
Latvijas Gada balvai sportā nominācijā "Gada uzlecošā zvaigzne", taču šo balvu
ieguva futbolists Artjoms Rudņevs.

2010. gada novembrī D. Bertāns parakstīja līgumu ar vienu no slavenākajiem
Slovēnijas klubiem Ļubļanas "Union Olimpija", taču viņa iepriekšējais klubs "BK
Barons" nevēlējās dot brīvlaišanas atļauju, tādējādi neļaujot basketbolistam
spēlēt Slovēnijas kluba sastāvā. 2011. gada janvārī domstarpības tika
atrisinātas. Sezonas turpinājumā viņš spēlēja "Union Olimpija" fāmklubā Škofja
Lokas "LTHcast Mercator". Janvāra sākumā basketbolists uzvarēja Slovēnijas līgas
slam-dunk konkursā. Par iepriekšējās sezonas sasniegumiem D. Bertāns tika atzīts
par 2010. gada 12. labāko jauno basketbolistu Eiropā.

2010. gada aprīlī D. Bertāns piedalījās prestižajā Nike Hoop Summit spēlē, kur
tiekas labākie ASV un pārējās pasaules jaunie basketbolisti. Spēlē viņš guva
astoņus punktus un savāca divas atlēkušās bumbas.

2011. gada aprīlī Ļubļanas "Union Olimpija" ar D. Bertānu sastāvā izcīnīja otro
vietu Adrijas līgā.

2011. gada 23. aprīlī spēlētāja aģenta Artūra Kalnīša Twitter mikroblogā
parādījās informācija par to, ka D. Bertāns ir pieteicies 2011. gada NBA
draftam. Saskaņā ar populārās drafta apskatu interneta vietnes NBADraft.net
vērtējumu viņam jau pirms darfta tika paredzētas labas izredzes tikt draftētam.
Aptuveni 20 dienas pirms drafta tika prognozēta 21. vieta (pirmās kārtas
izvēle), 10 dienas pirms drafta prognoze noslīdēja līdz 33. vietai (otrā kārta),
savukārt jau piecas dienas pirms drafta viņam atkal tika prognozēta pirmās
kārtas izvēle (27. numurs).

2011. gada jūnija sākumā D. Bertāns saņēma Valdemāra Baumaņa kausu kā valsts
labākais jaunais basketbolists. 2010.—2011. gada Slovēnijas līgas finālā kopā ar
Ļubļanas "Union Olimpija" izcīnīja sudraba medaļu.

Uzreiz pēc Slovēnijas līgas finālsērijas noslēguma viņš piedalījās jauno
basketbolistu nometnē Trevizo, Itālijā, kur parasti Eiropas spēlētāji atrādās
NBA klubu skautiem pirms drafta. Tā kā aptuveni 10 dienas pirms drafta viņam
tika prognozēta izvēle otrās kārtas sākumā, tad līdz 13. jūnijam pastāvēja
iespēja atsaukt dalību no drafta, taču D. Bertāns izlēma neatsaukt dalību tajā.

23. jūnijā notikušajā NBA draftā, pretēji iepriekš prognozētajai izvēlei pirmajā
kārtā, D. Bertānu otrajā kārtā Indiānas "Pacers" izraudzījās ar kopējo 42.
kārtas numuru, taču tiesības uz viņu tika atdotas Sanantonio "Spurs".
Izraudzīšana drafta otrajā kārtā basketbolistam negarantē līgumu ar klubu. Pats
D. Bertāns atzina, ka 2011.—2012. gada sezonu aizvadīs "Union Olimpija" kluba
sastāvā.

Īsi pēc 2012. gada sākuma tika paziņots, ka D. Bertāns ir pievienojies Serbijas
līgas klubam Belgradas "Partizan". Tā sastāvā izcīnījis 2012. gada Korača kausu.
Tāpat 2012. gada jūnijā "Partizan" sastāvā izcīnīja Serbijas čempiontitulu.
2012. gada decembrī viņš tika paziņots starp kandidātiem uz FIBA Eiropas gada
labākā jaunā spēlētāja balvu, taču kopējā balsojumā ierindojās 5. vietā. 2013.
gada februārī sasniedza Korāča kausa izcīņas finālu (finālā guva 10 punktus).
2012.—2013. gada sezonā D. Bertāns "Partizan" sastāvā izcīnīja uzvaru Adrijas
līgā. Viņš finālā guva 15 punktus, turklāt bija komandas rezultatīvākais
spēlētājs turnīra pēdējās piecās spēlēs. Tāpat D. Bertāns "Partizan" sastāvā
šajā sezonā otro reizi savā karjerā izcīnīja Serbijas čempiontitulu.
Finālsērijas pēdējā spēlē guva savainojumu, viņam tika konstatēts ceļgala
krustenisko saišu plīsums. 2013.—2014. gada sezonā viņš kluba sastāvā izcīnīja
trešo Serbijas čempiontitulu pēc kārtas, Eirolīgā tika sasniegta Top 16 turnīra
fāze un Adrijas līgā — pusfināls. Pēc sezonas Dāvis lauza līgumu ar klubu, ko
pastāvīgi mocīja finanšu problēmas, kļūstot par brīvo aģentu.

2014. gada jūlijā D. Bertāns noslēdza trīs gadu līgumu ar Spānijas ACB līgas
klubu Laboral Kutxa.

2016. gada vasarā D. Bertāns noslēdza divu gadu līgumu ar NBA komandu Sanantonio
"Spurs", kas bija ieguvusi tiesības uz spēlētāju pēc 2011. gada NBA drafta.
2016.—2017. gada NBA sezonas pirmajā spēlē pret Goldensteitas "Warriors" D.
Bertāns debitēja NBA, trāpot abus savus metienus un gūstot 5 punktus. Novembrī
viņš aizvadīja rezultatīvu spēli NBA Attīstības līgā, kļūdams par pirmo Latvijas
basketbolistu, kas spēlējis šajā līgā, taču pēc vienas spēles atgriezās "Spurs"
sastāvā. 24. novembra uzvarā pār Šarlotes "Hornets" (119–114) D. Bertāns trāpīja
visus 4 izpildītos metienus un guva 11 punktus, uzstādot līdzšinējo NBA karjeras
rekordu. 26. novembrī uzvarā pret Bostonas "Celtics" (109–103) D. Bertāns
uzlaboja savu karjeras rezultativitātes rekordu līdz 15 punktiem, bet 7. janvāra
uzvarā pār Šarlotas "Hornets" (102–85) — līdz 21 punktam (iemesti 4 no 5
trīspunktu metieniem), pirmo reizi būdams spēles rezultatīvākais "Spurs"
basketbolists.

2007. gadā Latvijas U-15 izlases sasavā piedalījies Eiropas Jaunatnes olimpiādē
Serbijā. 2008. gada Eiropas čempionātā U-16 vecuma izlasēm D. Bertāns vidēji
spēlē guva 9,6 punktus, savāca 3,9 atlēkušās bumbas un atdeva 0,4 rezultatīvas
piespēles. Latvija čempionātā izcīnīja 10. vietu.

2010. gada Eiropas U-18 čempionātā viņš kopā ar Latvijas izlasi izcīnīja trešo
vietu, kā arī tika iekļauts turnīra simboliskajā izlasē. D. Bertāns vidēji spēlē
guva 14,8 punktus, savāca 7,7 atlēkušās bumbas un atdeva 1,1 rezultatīvu
piespēli. Tāpat viņš bija Latvijas izlases rezultatīvākais basketbolists ar
gūtiem 24 punktiem spēlē par trešo vietu.

D. Bertāns tika iekļauts Latvijas izlases sastāvā 2011. gada Pasaules U-19
čempionātā, kas norisinājās Latvijā. Čempionātā Latvijas izlase izcīnīja 10.
vietu. Pats D. Bertāns turnīrā vidēji spēlē guva 15,3 punktus, savāca 6,4
atlēkušās bumbas un atdeva 1,6 rezultatīvas piespēles.

2011. gadā D. Bertāns pirmo reizi tika iekļauts nacionālās pieaugušo izlases
kandidātu lokā startam 2011. gada Eiropas čempionātā, 24. augustā tika paziņots,
ka viņš ir iekļauts izlases sastāvā startam pašā finālturnīrā. Finālturnīrā
Latvijas izlase neizcīnīja nevienu uzvaru, paliekot 22. vietā čempionāta
kopvērtējumā. Tajā viņš vidēji spēlē laukumā pavadīja apmēram 12 minūtes, guva
5,6 punktus (kopā 28 punktus), divpunktu metienus izmeta ar 70% precizitāti,
izcīnīja 2,0 atlēkušās bumbas un atdeva 0,2 rezultatīvas piespēles.

D. Bertāns ir dzimis 1992. gada 12. novembrī Valmierā, taču bērnību pavadījis
Rūjienā, kur sācis trenēties basketbolā. Pēc tam pārcēlies uz Rīgu, kur
absolvējis Rīgas Valsts 3. ģimnāziju.

D. Bertāna brālis Dairis arī ir profesionāls basketbolists, Latvijas izlases
dalībnieks, bet tēvs Dainis agrāk bijis gan basketbolists, gan airētājs, tagad
ir treneris, arī māte Dina ir bijusi sportiste un nodarbojusies ar airēšanu
(dzimusi Dina Šēfere, 1986. gadā Pasaules junioru čempionātā izcīnīta sudraba
medaļa divniekā).



https://lv.wikipedia.org/wiki/FIFA_Pasaules_kauss

FIFA Pasaules kauss ir galvenais futbola turnīrs pasaulē. To organizē FIFA un
tas ir pasaulē vislielākais sporta pasākums, skatītāju ziņā (gan klātienē, gan
TV) pārspējot pat Olimpiskās spēles. 2006. gada finālu televīzijā vēroja vairāk
nekā 715 miljoni cilvēku. Turnīrs tiek regulāri rīkots kopš 1930. gada, izņemot
2. pasaules kara dēļ nenotikušo 1942. un 1946. gada čempionātu.

Tikai septiņām valstīm ir izdevies uzvarēt kādā no septiņpadsmit notikušajiem
pasaules futbola čempionātiem. Visvairāk titulu — piecus — ir ieguvusi
Brazīlija, kam seko Itālija un Vācija ar četriem tituliem. Tikai vienā
finālturnīrā, kas noticis Eiropā ir uzvarējusi komanda no cita kontinenta (1958.
gadā uzvarēja Brazīlija), savukārt līdz 2010. gada čempionātam visos
finālturnīros, kas notikuši ārpus Eiropas, bija uzvarējusi Dienvidamerikas
komanda. Pašreizējie pasaules čempioni ir Vācija.

Pirmā starptautiskā futbola spēle tika sarīkota 1872. gadā starp Angliju un
Skotiju. Futbolam kļūstot populārākam, tas tika iekļauts 1900. un 1904. gada
Olimpiskajās spēlēs kā paraugdemonstrējumu disciplīna (uzvarētājiem netika
pasniegtas medaļas). Futbols kļuva par oficiālu olimpisko sporta veidu sākot ar
1908. gada Olimpiskajām spēlēm. Šo olimpisko futbola turnīru organizēja Anglijas
futbola asociācija un tajā drīkstēja piedalīties tikai amatieri. Gan 1908., gan
1912. gada olimpiādē uzvarēja Apvienotā Karaliste, zem kuras karoga spēlēja
Anglijas amatieru futbola izlase.

FIFA pirmais mēģinājums organizēt savu starptautisko futbola turnīru notika
1906. gadā Šveicē, taču tas cieta neveiksmi, galvenokārt tādēļ, ka
starptautiskais futbols vēl nebija pietiekami attīstīts. 1909. gadā sers Tomass
Liptons noorganizēja Sera Tomasa Liptona trofejas izcīņu Turīnā. Šai turnīrā
nepiedalījās izlases, bet gan klubi, katru valsti pārstāvot pa vienam klubam, un
tas netiek uzskatīts par oficiālu pasaules čempionātu, kaut gan tas bija pirmais
starptautiskais futbola turnīrs, kur dalību ņēma labākie profesionālie spēlētāji
no Itālijas, Vācijas un Šveices. Trofeju ieguva amatieru komanda "West
Auckland", kura tika uzaicināta piedalīties turnīrā pēc tam, kad Anglijas
futbola asociācija atteicās uz šo turnīru nosūtīt profesionālu komandu.

1914. gadā FIFA piekrita atzīt Olimpisko spēļu ietvaros notiekošo futbola
turnīru, piešķirot tam "Pasaules amatieru futbola čempionāta" nosaukumu, un
uzņēmās tā organizēšanu. 1920. gada Olimpiskajā turnīrā uzvarēja Beļģija, bet
1924. un 1928. gadā - Urugvaja. 1932. gada Olimpiskajās spēlēs Losandželosā
netika plānots iekļaut futbolu zemās futbola popularitātes dēļ ASV. FIFA un SOK
arī radās domstarpības par amatieru statusu, kā rezultātā futbols tika izņemts
no olimpiskajām spēlēm. FIFA prezidents Žils Rimē paziņoja par FIFA Pasaules
kausa organizēšanu 1930. gadā Urugvajā.

Pirmajā pasaules kausā piedalījās 13 komandas — septiņas no Dienvidamerikas,
četras no Eiropas (daudzas Eiropas valstis atteicās no dalības turnīrā sakarā ar
tālo ceļu uz Dienvidameriku) un divas no Ziemeļamerikas. Pirmās divas pasaules
čempionāta spēles notika vienlaicīgi: Francija - Meksika 4:1 un ASV - Beļģija
3:0. Pirmos vārtus pasaules čempionātu vēsturē guva Francijas uzbrucējs Lisjēns
Lorēns. Finālspēlē Montevideo, ko klātienē noraudzījās 93 000 skatītāji,
Urugvaja uzveica Argentīnu ar rezultātu 4:2, tādējādi kļūstot par pirmajiem
pasaules kausa ieguvējiem.

Galvenie traucēkļi pirmajiem pasaules čempionātiem bija sarežģītā
starpkontinentu ceļošana un kari. 1934. un 1938. gada turnīros, kas notika
Eiropā, nepiedalījās neviena Dienvidamerikas komanda, izņemot Brazīliju. 1942.
un 1946. gada turnīri nenotika Otrā pasaules kara dēļ.

1950. gada Pasaules kauss bija pirmais, kur piedalījās Lielbritānijas komandas,
kuras 1920. gadā bija izstājušās no FIFA, bet 1946. gadā iestājušās atpakaļ.
Šajā turnīrā arī atkal piedalījās 1930. gada čempioni Urugvaja, kuri bija
boikotējuši iepriekšējos turnīrus.

No 1934. līdz 1978. gadam finālturnīram kvalificējās 16 valstu izlases. 1982.
gadā to skaits tika palielināts līdz 24, bet 1998. gadā — līdz 32, dodot iespēju
turnīrā piedalīties vairāk Āfrikas, Āzijas un Ziemeļamerikas komandām.

2006. gada pasaules čempionāta kvalifikācijas turnīros piedalījās kopumā 198
valstu izlases, bet 2010. gada kvalifikācijas turnīrā piedalījās 204 izlases,
kas ir jauns rekords.

Latvija pirmoreiz ņēma dalību 1938. gada Pasaules kausa kvalifikācijas turnīrā,
kura spēles tika aizvadītas 1937. gadā. Vispirms Latvija ar 5:1 un 4:2 pārspēja
Lietuvu, bet izšķirošajā spēlē ar 1:2 viesos zaudēja Austrijai un uz
finālturnīru netika.

No 1950. līdz 1990. gadiem Latvija Padomju okupācijas dēļ pasaules kausa
turnīros nepiedalījās. 1994. gada Pasaules kausa kvalifikācijas turnīrā Latvija
tika ielozēta vienā apakšgrupā ar Spāniju, Īriju, Dāniju, Ziemeļīriju, Lietuvu
un Albāniju. Šis turnīrs Latvijas izlasei nebija visai veiksmīgs, 12 spēlēs tika
izcīnīti 5 neizšķirti un septiņas reizes zaudēts, galarezultātā ieņemot 6. vietu
apakšgrupā (finālturnīram kvalificējās divas labākās apakšgrupas komandas).

1998. gada Pasaules kausa kvalifikācijas grupā Latvija par divām ceļazīmēm uz
finālturnīru cīnījās ar Austriju, Skotiju, Zviedriju, Igauniju un Baltkrieviju.
Latvijas izlases bilance bija 3 uzvaras, 1 neizšķirts, 6 zaudējumi,
galarezultātā ierindojoties 4. vietā grupā, Latvija finālturnīram
nekvalificējās.

Par ceļazīmēm uz 2002. gada Pasaules kausa finālturnīru Latvija cīnījās ar
Horvātiju, Beļģiju, Skotiju un Sanmarīno. Šis turnīrs bija pagalam neveiksmīgs,
Latvija izcīnīja tikai vienu uzvaru, savā laukumā cīnījās neizšķirti ar vienu no
pasaules vājākajām izlasēm — Sanmarīno, bet pārējās spēlēs piedzīvoja
zaudējumus, tādējādi grupā ierindojoties 4. vietā.

2006. gada Pasaules kausa kvalifikācijā Latvijas pretinieki cīņā par
finālturnīru bija Portugāle, Slovākija, Krievija, Igaunija, Lihtenšteina un
Luksemburga. Izcīnot 4 uzvaras, trīsreiz spēlējot neizšķirti un 5 reizes
zaudējot, Latvija ierindojās 5. vietā un finālturnīram nekvalificējās.

2010. gada Pasaules kausa kvalifikācijā Latvija par ceļazīmi uz finālturnīru
Dienvidāfrikas Republikā cīnījās ar Grieķijas, Izraēlas, Šveices, Moldovas un
Luksemburgas izlasēm.

No 1930. līdz 1970. gadam Pasaules kausa ieguvējiem pasniedza Žila Rimē balvu.
Sākotnēji to sauca par Pasaules kausu (World cup jeb Coupe du Monde), taču 1946.
gadā pārdēvēja par godu FIFA prezidentam, kurš sarīkoja pirmo pasaules
čempionātu. 1970. gadā Brazīlija ieguva trešo titulu un kauss uz visiem laikiem
nonāca tās īpašumā, taču 1983. gadā kauss tika nozagts un tā arī netika atrasts.
Visticamāk, to ir pārkausējuši zagļi.

Trofeja, ko šobrīd pasniedz, ir 36 cm augsta, izgatavota no 18 karātu zelta un
sver 6175 gramus. Pasaules kausa ieguvēji arī saņem apzeltītu, bet ne no tīra
zelta izgatavotu, trofejas kopiju.

Kopš otrā Pasaules kausa 1934. gadā tiek rīkoti kvalifikācijas turnīri, lai
atsijātu vājākās komandas no finālturnīra. Tos rīko sešās FIFA kontinentālajās
zonās (Āfrikā, Āzijā, Ziemeļamerikā ar Centrālameriku un Karību salām,
Dienvidamerikā, Okeānijā, Eiropā) un tos pārrauga attiecīgo kontinentu
konfederācijas. Pirms katra kvalifikācijas turnīra FIFA izvēlas, cik vietas
atvēlēt katrai konfederācijai kausā. Pamatā izvēle tiek balstīta uz komandu
stiprumu, tomēr to var ietekmēt arī konfederāciju lobijs.

Kvalifikācijas turnīrs var sākties pat trīs gadus pirms finālturnīra sākuma un
ilgt divus gadus. Kvalifikācijas turnīra formāts atšķiras atkarībā no
konfederācijas. Parasti vienu vai divu vietu liktenis tiek izlemts
starpkontinentālu spēļu rezultātā. Piemēram, Okeānijas zonas uzvarētājkomanda
cīnījās ar Āzijas 5. vietu par tiesībām spēlēt 2010. gada kausā. Sākot ar 1938.
gada Pasaules kausu, rīkotājvalstij ir garantēta vieta finālturnīrā. Šādas
tiesības bija arī iepriekšējiem čempioniem no 1938. līdz 2002. gadam, tomēr
sākot ar 2006. gada kausu arī čempioniem ir jākvalificējas. Brazīlija, 2002.
gada čempioni, kļuva par pirmo čempionvienību, kurai jākvalificējas nākamajam
kausam pēc čempionu titula.

Grupu turnīrā komandas tiek sadalītas astoņās grupās. Katrā ir pa četrām
komandām. Astoņas komandas tiek "izsētas" (ieskaitot rīkotājus), bet pārējās
komandas tiek sadalītas grozos pēc formulas (bāzētas uz FIFA Pasaules ranga un
rezultātiem iepriekšējos kausos). Komandas no katra groza izlozējot tiek
sadalītas grupās. Sākot ar 1998. gada Pasaules kausu ir izveidoti ierobežojumi,
kas vienā grupā liedz būt vairāk par divām Eiropas vai vienu jebkuras citas
konfederācijas komandu.

Katrā grupā katra komanda satiekas ar katru pretinieku komandu, līdz ar to visas
komandas, kuras piedalās kausā, izspēlē vismaz trīs spēles. Katras grupas
pēdējais spēļu pāris tiek ieplānots vienā laikā, lai garantētu godīgumu. Divas
labākās komandas no katras grupas tiek uz izslēgšanas turnīru. Lai grupā
novērtētu komandas, tiek lietoti punkti. Kopš 1994. gada par uzvaru piešķir trīs
punktus (līdz tam bija divi), par neizšķirtu — vienu un par zaudējumu nevienu.
Ja vairākām komandām ir vienāds punktu skaits, labāko komandu izvēlas šādā
veidā: sākumā skatās vārtu starpību, tad iesistos vārtus, tad savstarpējās
spēles rezultātu un, ja līdz tam nav izdevies noteikt uzvarētāju, notiek izloze.

Izslēgšanas turnīrā komanda vienreiz tiekas ar komandu. Uzvarētāji tiek tālāk,
zaudētājiem čempionāts noslēdzas. Ja nepieciešams, uzvarētāju nosaka papildlaikā
vai ar pēcspēļu 11 metru sitieniem. Sākumā (astotdaļfinālā) katras grupas
uzvarētājkomanda tiekas ar kādas citas grupas 2. vietu. Tam seko
ceturtdaļfināli, pusfināli, trešās vietas finālmačs (kurā piedalās pusfinālu
zaudētāji) un fināls.

Pirmās Pasaules Kausu rīkotājvalstis tika izlemtas FIFA kongresa sanāksmēs.
Vietas izvēle varēja izraisīt strīdus, jo ar kuģi no Dienvidamerikas uz Eiropu
(vai otrādi), diviem futbola centriem, vajadzēja braukt trīs nedēļas. Piemēram,
lēmums rīkot pirmo Pasaules kausu Urugvajā ļāva tajā piedalīties tikai četrām
Eiropas komandām. Abi nākamie Pasaules kausi norisinājās Eiropā. Lēmums rīkot
otro (1938. gada kausu) Francijā bija strīdīgs, jo Amerikas komandas uzskatīja,
ka kausa rīkošana notiek pēc rotācijas principa. Gan Argentīna, gan Urugvaja
boikotēja turnīru.

Sākot ar 1958. gada kausu, lai izvairītos no turpmākiem boikotiem un strīdiem,
FIFA uzsāka rīkotāju rotāciju starp Ameriku un Eiropu, kas turpinājās līdz 1998.
gadam. 2002. gada kauss, kuru rīkoja Dienvidkoreja un Japāna, bija pirmais, kas
norisinājās Āzijā, kā arī pirmais ar vairākām rīkotājvalstīm. 2010. gadā
Dienvidāfrika kļuva par pirmo Āfrikas valsti, kas rīkoja Pasaules kausu. 2014.
gada Pasaules kausu rīkos Brazīlija un tas būs pirmais Dienvidamerikā kopš 1978.
gada, kā arī pirmais, kad vairāki Pasaules kausi pēc kārtas notiek ārpus
Eiropas.

2010. un 2014. gada Pasaules kausos finālturnīra rīkošanas tiesības tiek rotētas
starp konfederācijām, ļaujot vienīgi valstīm no noteiktas konfederācijas (Āfrika
2010. gada, Dienvidamerika 2014. gadā) kandidēt uz turnīra rīkošanu. Rotēšanas
princips tika ieviests pēc strīdiem sakarā ar Vācijas uzvaru pār Dienvidāfriku
cīņā par 2006. gada turnīra rīkošanu. Tomēr kontinentālās rotēšanas princips
neturpināsies pēc 2014. gada, tāpēc katra valsts, izņemot tās, kas pieder
iepriekšējo divu turnīru rīkotājkonfederācijām, var kandidēt Pasaules kausa
rīkošanai sākot ar 2018. gadu. Tas daļēji ir domāts, lai neatgadītos līdzīgs
scenārijs kā 2014. gadā, kad turnīra rīkošanai pieteicās tikai Brazīlija.



https://lv.wikipedia.org/wiki/D%C5%BEeralds_Darels

Džeralds Malkolms Darels (Gerald Malcolm Durrell, dzimis 1925. gada 7. janvārī,
miris 1995. gada 30. janvārī) bija britu zoologs, dabas pētnieks un aizstāvis,
rakstnieks, vairāku televīzijas programmu vadītājs, kā arī Džērsijas zoodārza
(Jersey Zoo) un Darela savvaļas dzīvnieku aizsardzības tresta dibinātājs. Darels
sarakstījis 37 grāmatas un uzņēmis vairāk nekā 30 filmas. Visplašāk pazīstams kā
autobiogrāfisku grāmatu autors.

Galvenais Darela tresta izveidošanas mērķis bija nebrīvē pavairot un saglabāt
sugas, kuru izdzīvošana savvaļā ir apdraudēta, lai vēlāk, iestājoties
labvēlīgākai situācijai, to populāciju varētu atjaunot vēsturiskajā areālā. Labi
pazīstams rakstnieks ir arī Darela vecākais brālis Lorenss Darels.

Dzimis kā jaunākais četru bērnu ģimenē Džamšedpūrā Britu Indijā, kur tēvs
strādāja par inženieri paša dibinātā kompānijā. Viņa vecāki bija angļu — īru
izcelsmes. Savās autobiogrāfiskajās grāmatās Džeralds apgalvoja, ka atceras
daudz ko no šajā pilsētā pieredzētā, ieskaitot savu pirmo zoodārza apmeklējumu.
Patiesībā šajā laikā Džamšedpūrā zoodārza nebija, un Džerijam bija tikai 14
mēnešu, kad ģimene šo pilsētu atstāja. Taču fakts ir tas, ka viņam kopš agras
bērnības bija fotogrāfiska atmiņa. Viens no pirmajiem redzējumiem, kuru Darels
pieminēja visu mūžu, bija viņa prieks par diviem ceļmalas grāvī ieraudzītiem
gliemežiem gaišā kafijas krāsā ar šokolādes brūnām svītrām. Aukle šos gliemežus
nosauca par netīriem un pretīgiem, bet Džerijam tie šķita brīnumjauki.

Pirmais zoodārzs, kuru Džeralds apmeklēja, bija Lahorā (mūsdienu Pakistānā). Lai
arī no šaurajiem būriem nāca asa amonjaka smaka, redzētais viņu acumirklī
aizgrāba. "Ja es šādu zoodārzu redzētu šodien, uzreiz pieprasītu tā slēgšanu,
bet kā bērnam man tā kļuva par maģisku vietu". Darels atceras, ka kopš tās
reizes uz jautājumu, kurp viņš gribētu doties, vienmēr atbildējis: "Uz
zoodārzu!". Ja šī vēlme nav tikusi apmierināta, tad brēcis tā, ka viņu varēja
dzirdēt no Everesta virsotnes līdz Bengālijas līcim. Pēc tēva nāves 1928. gadā
ģimene atgriezās Anglijā un apmetās Londonas dienvidu daļā.

Darela biogrāfijas autors Duglass Botings uzskata, ka formālās izglītības
trūkums deva viņam iespēju attīstīt savu prātu, iztēli un izdomu patstāvīgi,
aizraujoties ar to, kas viņam interesēja, un nepievēršot uzmanību tam, kas šķita
garlaicīgs un nevajadzīgs. Arī savu dzīves mērķi Darels varēja nospraust
oriģinālāk nekā formāli izglītots cilvēks. Bērnībā dotās attiecības ar dabu viņš
līdz pat mūža beigām tvēra ar pateicību un mīlestību.

1935. gadā pēc Džeralda vecākā brāļa Lorensa ieteikuma Dareli pārcēlās uz
Grieķijai piederošo Korfu salu. Tajā laikā salā nebija lidostas, lielu šoseju,
viesnīcu, tūristu pūļu un elektrības. Džeraldam pieci saulainajā Korfu pavadītie
gadi bija gandrīz pilnīgas brīvības caurstrāvots laiks, kuru pavadīja pastaigas
un nebeidzami atklājumi vietējā dzīvnieku pasaulē. Šeit Džerijs aizrautīgi
iesāka kolekcionēt dzīvniekus un to mazuļus.

Par vienu no viņa un visas ģimenes mūža draugu, padomdevēju un skolotāju kļuva
grieķu ārsts, dzejnieks, rakstnieks un biologs Teodors Stefanidis. Viņš Džerijam
sniedza sistemātiskas zināšanas bioloģijā, pacietīgi un izsmeļoši atbildēja uz
nebeidzamajiem jautājumiem un izturējās kā pret līdzīgu. Vēlāk, grāmatā "Putni,
zvēri un radinieki", Darels par viņu rakstīja: "Teodors bija ievērojamākais
cilvēks, kādu man jebkad gadījies satikt,— un tagad, trīsdesmit trīs gadus
vēlāk, es joprojām domāju tāpat". Darels visas dzīves garumā uzturēja sakarus ar
Teodoru. 1983. gada februārī, pāris mēnešus pirms savas nāves, Teodors
piedalījās angļu televīzijas raidījumā "This is Your Life", kur ar cieņu runāja
par Džeraldu.

Korfu Džerijs nonāca pie secinājuma, ka eksistē fundamentāls morāles likums,
saskaņā ar kuru visām sugām ir tiesības pastāvēt. Viņam bija sarežģīti mācīties
bioloģiju, kā tolaik bija pieņemts. Darels nespēja nogalināt un ķidāt
dzīvniekus, lai izprastu tā uzbūvi un klasifikāciju. "Es vēlos dzīvot blakus
dzīviem radījumiem,— krietni vēlāk viņš teica,— nevis bāzt tos spirta pudelēs!"

Dareli pameta Korfu 1939. gadā. Šim dzīves posmam Darels veltījis trīs grāmatas:
"Mana ģimene un citi zvēri", "Putni, zvēri un radinieki" un "Dievu dārzs". Kad
pēc gadiem Darels atkal aizbrauca uz Korfu, viņš atzinās sievai, ka gribot
padarīt sev galu, ieraudzījis, par ko viņa bērnības paradīzi pārvērtusi tūrisma
industrija. Darels jutās vainīgs, ka ar savām grāmatām radījis cilvēkos interesi
par šo salu.

1941. gadā 16 gadu vecumā Džerijs iekārtojās darbā zooveikalā Londonā, bet pēc
trīs gadiem sāka strādāt Vipsneidas zoodārzā Bedfordšīras grāfistē. Vipsneidā
viņš ieguva ne tikai pieredzi darbā ar dzīvniekiem, bet arī sapratni, ka
zoodārziem jābūt par pavairošanas un patvēruma vietu arvien pieaugošajam
apdraudēto sugu skaitam. Tās bija tam laikam vēl pilnīgi svešas idejas. 1946.
gadā Džerijs pameta Vipsneidu, "cieši apņēmies tikt pie sava zoodārza", kas
"kalpotu par dzīvnieku rezervātu, par apdraudēto sugu patvēruma vietu, kur
iznīkstošo sugu dzīvniekus varētu turēt un pavairot, lai tie nepazustu no zemes
virsas, kā tas jau noticis ar dodo, kvagu un klejotājbalodi". Vipsneidā
pavadītais laiks aprakstīts grāmatā "Zvēru sabiedrībā", savukārt Londonas
zooveikalā — vienā no grāmatas "Plekstes filejas" nodaļām.

No 1947. līdz 1950. gadam Darels devās trīs dzīvnieku vākšanas ekspedīcijās uz
Britu Kamerūnu (tagadējā Kamerūna) un Gajānu. Kara posts nebija gājis secen arī
daudziem zoodārziem, un tiem vajadzēja papildināt savas kolekcijas. Finansiāli
ekspedīcijas izrādījās neveiksmīgas. Grāmatā "Šķirsta jubileja" viņš atceras:
"Šī karjera nebija ilga, jo es atklāju, ka lielākā daļa šādu sagādnieku
nodarbojās vienīgi ar to, ka divdesmit radījumus iestūķēja vienam paredzētā būrī
un tad izdzīvojušos pārdeva par divkāršu cenu... Ar šāda veida tirdzniecību es
nodarboties nespēju, mani būri bija plaši un dzīvnieki labi aprūpēti,— un tādēļ
arī es zaudēju visu naudu".

Pirmajās divās ekspedīcijās Darels zvēru ķeršanu savienoja ar medībām. Kamerūnā
viņš ādas krāsas dēļ automātiski tika pieskaitīts koloniālās sabiedrības elitei.
Vietējiem medniekiem Darels pieprasīja, lai tie viņu pieklājīgi sveicina.
Tolaik, lai izvairītos no nepatikšanām, šāda nerakstīto koloniālo noteikumu
ievērošana bija obligāta. Biežo garastāvokļa maiņu dēļ viņš varēja būt gan
brīnišķīgs sarunu biedrs, gan rupjš un valdonīgs. Tomēr pēc septiņiem Kamerūnā
pavadītajiem mēnešiem viņš atgriezās ne tikai ar vairāk nekā 200 iegūtiem
dzīvniekiem, bet arī kā personība, kas tikusi vaļā no Anglijas sabiedrības
mietpilsoniskajiem ierobežojumiem. Kamerūnā Darela namatēvs un vietējais
valdnieks, Bafutas Fons Ačirimbi II svētku laikā piedāvāja tam par sievu vienu
no savām meitām. Pārbijies Džerijs 'pirmoreiz ievēroja, cik daudz vīriem pūlī ir
šķēpi'. Darels laipni pateicās, un piedāvājumu noraidīja samelojot, ka ir jau
precējies, bet 'muļķīgie Anglijas paradumi diemžēl' aizliedz būt precētam ar
divām sievām.

1949. gadā savā otrajā ekspedīcijā uz Kamerūnu jau devās cits Darels, brīvs no
impēriskās augstprātības un iemīlējies Āfrikas dabā un iedzīvotājos. Viņa dzīvi
24 gadu vecumā varēja apraut indīgas Āfrikas čūskas kodiens. Par laimi, Džeralds
paspēja nokļūt līdz angļu ārstam, kurš dzīvoja 40 jūdzes no notikuma vietas, un
kuram bija serums. Pēc šī gadījuma viņš pārgalvīgi naktī nolaidās ar striķi
Gabonas odžu pilnā bedrē. Tik pēc pusstundas, izvilkts ar noķerto odžu pilnu
maisu, Darels apzinājās, cik neprātīgam riskam bija sevi pakļāvis. Šajā
ekspedīcijā Džeralds nošāva krokodilu un nīlzirga mātīti, lai noķertu zoodārzam
nīlzirdzēnu. Cik zināms, šie bija jaunā dzīvnieku vācēja pēdējie nošautie
dzīvnieki, un ar to saistītos sirdēstus viņš acīmredzot vēlējies pēc iespējas
ātrāk aizmirst.

1951. gadā Džerijs apprecējās ar Džekiju Darelu. Pakļaujoties sievas un brāļa
Lorensa mudinājumiem un finansiālo grūtību spiests, viņš uzrakstīja stāstu par
matainās vardes noķeršanu, kuru vēlāk iekļāva grāmatā "Bafutas pēddziņi". Stāstu
Džerijs 1951. gada 9. decembrī nolasīja BBC radio un, panākumu iedvesmots, dažās
nedēļas sarakstīja pirmo grāmatu "Pārpildītais šķirsts", kurai bija milzīgi
panākumi.

Plašu slavenību un atzinību Darelam atnesa grāmata "Mana ģimene un citi zvēri",
kas kļuva par bestselleru Apvienotajā Karalistē. Ienākumi no šīm un citām
grāmatām ļāva finansēt ekspedīciju uz Argentīnu, Paragvaju un citām zemeslodes
vietām, kā arī atgriezties pie ieceres par savu zoodārzu. 1957. gadā, lai
savāktu sākuma kolekciju nākotnes zoodārzam, Darelu pāris devās uz Britu
Kamerūnu.

Āfrikā savāktos dzīvniekus Dareli izmitināja Džerija māsas Margo piemājas dārzā
un garāžā, ko viņas kaimiņi uzņēma ar milzīgu sašutumu. Mēģinājumi saņemt
atļauju zoodārza iekārtošanai Dienvidrietumanglijā bija nesekmīgi, jo no visām
municipalitātēm tika saņemti atteikumi. Grāmatā "Zvērudārzs manā bagāžā" šos
meklējumus nosauca par "cīņu ar mēriem un pilsētas valdes ierēdņiem".

Vietu zoodārzam senā, 17. gadsimta muižā Dareli atrada 1958. gadā. Džeralds
rezumē: "Tā pēc vesela gada mokpilnu cīniņu ar municipalitātēm un citām vietējām
varas iestādēm es aizlidoju uz Džersiju un stundu pēc izkāpšanas no lidmašīnas
biju atradis savu zooloģisko dārzu". 1958. gadā Dareli devās uz Dienvidameriku
vēl vienā dzīvnieku vākšanas ekspedīcijā zoodārzam, kurš tika atklāts 1959. gada
26. martā. Par sava topošā lolojuma galveno mērķi Darels rakstīja:

Džeralds visu laiku veltīja zoodārzam un Džekija, nespēdama izturēt vīra
nepārtraukto aizrautību, 1977. gadā viņu pameta. Darelam viņa radītais zoodārzs
maksāja ne tikai laulību, bet arī veselību. Sākuma stadijā dārzs vairākkārt bija
tuvu bankrotam, un ar to saistītās problēmas nereti tika gremdētas alkoholā. Tā
kā Darela grāmatas tika izdotas miljonu tirāžās, viņš būtu varējis sākt mierīgi
dzīvot Francijas dienvidos tāpat kā viņa brālis Lorenss. Taču tas neatbilda
Džeralda dzīvīgajam raksturam un dziļajai pārliecībai par sava darba svarīgumu.

Lai zoodārzs varētu iesaistīties starptautiskās savvaļas dabas aizsardzības
programmās, 1963. gada 6. jūlijā Darels dibināja Džersijas savvaļas dzīvnieku
aizsardzības trestu (tagad Darela savvaļas dzīvnieku aizsardzības trests). Par
tresta simbolu izvēlējās dodo,— putnu, kas kādreiz dzīvoja Maurīcijā un ļoti
strauji bija iznīcināts pēc salas atklāšanas. Par šo izvēli grāmatā "Noķeriet
man kolobusu" Darels rakstīja: "Ar to gribējām simboliski parādīt, cik viegli un
cik īsā laika sprīdī cilvēku nesaprātīgā rīcība un alkatība spēj izdzēst
dzīvnieku sugu no zemes virsas tā, ka pat pēdas nepaliek".

1970. gadā trests iesāka zemieņu gorillu pavairošanas programmu. Tās "ciltstēva"
gorillas Džambo gandrīz pussimts pēcnācēju šobrīd dzīvo daudzos pasaules
zoodārzos. 1972. gadā pēc Darela iniciatīvas Džērsijā Faunas un floras
saglabāšanas biedrība (Fauna and Flora Preservation Society) sarīkoja pirmo
konferenci, kas tika veltīta apdraudēto sugu pavairošanai nebrīvē.

Sākot ar 1976. gadu Darels vairākas reizes apmeklēja Maurīciju un iesaistījās
tur mītošo putnu un rāpuļu pavairošanas programmā, kā arī ekosistēmas
atjaunošanā Raundas salā. 1984. gadā viņa vadībā tika izveidots Maurīcijas
savvaļas fonds. Fondam ir izdevies pavairot un atgriezt savvaļā vairākas
vietējās sugas, kas atradās uz izmiršanas sliekšņa — sārto balodi, Maurīcijas
gredzenkakla papagaili, Maurīcijas piekūnu, Maurīcijas audējputnu, Maurīcijas
bulbulu, Maurīcijas olīvzaļo briļļuputnu.

1990. gadā Darels apmeklēja Madagaskaru un tur iedibināja Maurīcijai līdzīgu
dabas aizsardzības programmu. Gadu gaitā Džērsijas trests ir īstenojis vairāku
Madagaskarai endēmu apdraudētu sugu pavairošanu nebrīvē, ieskaitot
slaidpirkstaini.

Dažas citas no sugām, kuru aizsardzībā Darela tresta un citu tresta izveidoto
dabas organizāciju darbībai bija izšķiroša vai būtiska nozīme, ir melnais
bļauris (Alouatta caraya), Livingstona augļēdājsikspārnis, sarkanpieres brūnais
lemurs (Eulemur rufus), sarkanais vari (Varecia rubra), zeltainais lauvpērtiķis,
melnais lauvpērtiķis, Alaotras pelēkais bambuslemurs (Hapalemur alaotrensis),
Sentlūsijas amazone, Montserratas strazds, Vjetnamas fazāns, Madagaskaras
krīklis (Anas bernieri), klinšu ibiss (Geronticus eremita), Palavanas pāvfazāns
(Polyplectron napoleonis).

Darela veidotais trests atbalsta dabas aizsardzības pasākumus ne tikai aizjūras
zemēs, bet arī Džersijas salā. Kopā ar Džērsijas štatu, Džērsiešu biedrību
(Société Jersiaie) un Džērsijas abinieku un rāpuļu biedrību (Jersey Amphibian
and Reptile Group) tiek īstenotas programmas, kas paredzētas vietējo
dziedātājputnu, salas abinieku, Pipistrellus ģints sikspārņu, kukaiņu un vairāku
augu aizsardzībai.



https://lv.wikipedia.org/wiki/Austr%C4%81lija

Austrālija (angļu: Australia), oficiāli Austrālijas Savienība (Commonwealth of
Australia), ir valsts Zemes dienvidu puslodē. Pēc platības tā ir sestā lielākā
valsts pasaulē. Austrālija ir vienīgā valsts pasaulē, kuras teritorija aizņem
visu kontinentu. Austrālija kontrolē arī Tasmaniju un vairākas mazākas salas
Indijas un Klusajā okeānā. Kopš 1933. gada Austrālijas valdība ir izteikusi
teritoriālas pretenzijas uz Austrālijas Antarktisko Teritoriju. Austrālijas
tuvākās kaimiņvalstis ziemeļos ir Indonēzija, Austrumtimora un
Papua-Jaungvineja, ziemeļaustrumos — Zālamana Salas, Vanuatu un Jaunkaledonija,
bet dienvidaustrumos — Jaunzēlande.

Vairāk nekā 42 000 gadus Austrālijas pamatiedzīvotāji bija aborigēni. Pirmie
eiropieši, kuri 1606. gadā saniedza Austrālijas krastus, bija nīderlandiešu
jūrasbraucēji. Austrālijas austrumu pusi 1770. gadā savā pakļautībā pārņēma
Lielbritānijas Karaliste, kuru nosauca par Jaundienvidvelsu. Tur briti izveidoja
noziedznieku koloniju. 19. gadsimta laikā briti kolonizēja visu Austrāliju.
1851. gadā Austrālijas dienvidaustrumos tika atrasts zelts un sākās zelta
drudzis, tādēļ iedzīvotāju skaits īsā laikā pieauga trīs reizes. 1901. gada
1. janvārī, apvienojoties sešām kolonijām, tika dibināta Austrālijas Savienība.

Austrālijā dzīvo vairāk nekā 21 miljons iedzīvotāju. Pirmiedzīvotāji ir
aborigēni un Torresa šauruma tautas, bet mūsdienās nospiedošā vairākumā ir
imigranti. Kopš Otrā pasaules kara, sešdesmit gadu laikā, Austrālijā ir
ieradušies 6,5 miljoni imigrantu, no kuriem 660 tūkstoši bija bēgļi. Šajā laikā
iedzīvotāju skaits no 7 miljoniem ir trīskāršojies. Valstī ir stabila, ar
daudzveidīgu kultūru bagāta un demokrātiska sabiedrība ar kvalificētu darbaspēku
un spēcīgu, konkurētspējīgu ekonomiku. Austrālijā 2007. gadā bija 14. lielākā
saimniecība pasaulē, kā arī 9. lielākā rūpnieciskā saimniecība. Rēķinot uz vienu
iedzīvotāju, tā ir 15. bagātākā valsts pasaulē.

Aptuveni 10% no pasaules dzīvnieku un augu sugām dzīvo un aug Austrālijā, no
kurām ļoti daudzas ir endēmiskas. Austrālija ir apņēmusies saglabāt tās unikālo
vidi un dabas mantojumu, tādēļ tā veic dažādus vides aizsargāšanas pasākumus,
piemēram, Pasaules mantojumu atrašanās vietās izveidojot nacionālos parkus un
dabas liegumus. Austrālijas nacionālais zieds kopš 1901. gada ir zeltainā
akācija.

Nosaukums "Austrālija" ir atvasināts no latīņu valodas vārda australis, kas
nozīmē "dienvidu". Leģendas vēsta, ka senie romieši jau zināja par "nezināmo
dienvidu zemi" (terra australis incognita). Arī viduslaiku kartēs ir bijis
iezīmēts šāds dienvidu kontinents, lai gan nebija nekādi dokumentāli pierādījumi
par tā eksistenci. Angļu nosaukums Australia rakstiskos avotos pirmo reizi ir
minēts 1625. gadā. Nīderlandieši zemes uz dienvidiem no Nīderlandes
Austrumindijas kompānijas dēvēja līdzīgā atvasinātā formā Australische; šis
nosaukums dokumentēts 1638. gadā.

Zinātnieki joprojām diskutē par to, kad Austrālijā ieradās pirmais cilvēks (Homo
sapiens). Ir izvirzīta teorija, ka tas noticis jau pirms 120 tūkstošiem gadu.
Aborigēni Austrālijā pastāvīgi sāka dzīvot pirms 42-48 tūkstošiem gadu, līdz ar
to šeit attīstījās viena no vecākajām kultūrām pasaulē. Tajā laikā Indonēzija
vēl nebija atdalījusies no Āzijas, tādēļ lielu daļu no ceļa klejotāju ciltis —
nomadi — varēja veikt kājām. Savukārt ūdensšķirtņu pārvarēšanai, kas tolaik
nepārsniedza 100 km, izmantoja plostus un laivas. Sākumā iedzīvotāji
koncentrējās kontinenta krastu tuvumā, jo tur varēja nodarboties ar zvejniecību,
kā arī medīt dzīvniekus un vākt augļus un saknes. Pirmās apmetnes, pēc pagaidām
veiktajiem arheoloģiskajiem atklājumiem, atradušā pie Dienvidaustrālijas
ezeriem. Neskatoties uz kontinenta izolāciju, aborigēni regulāri nonāca saskarē
arī ar citām kultūrām. Tas bija iespējams, jo līdz jūras līmeņa paaugstināšanās
brīdim pirms 6000 gadiem zemes tilts savienoja Austrāliju ar Jaungvineju. Arī
ķīniešu un indiešu tirgotāji, kā arī indonēziešu zvejnieki vairāku gadsimtu
laikā ir viesojušies Austrālijā. Liecības par šiem "ciemiņiem" ir atstātas
aborigēnu zīmējumos uz klinšu sienām. Papildu liecība par šiem tirdzniecības
sakariem ir dingo, kura priekštecis ir mājas suns. Tos visticamāk Austrālijā
ieveda Dienvidaustrumāzijas jūrnieki.

Eiropā, vēl pirms Austrālijas atklāšanas, daudzi uzskatīja ka pastāv Dienvidu
kontinents. Šī noslēpumainā zeme tika saukta par "Dienvidzemi" (latīņu: Terra
australis). Arī Marko Polo, kuģojot 1292. gadā no Ķīnas atpakaļ uz mājām
Venēcijā, bija dzirdējis par zemi, kur ir daudz zelta, un tā atrodas uz
dienvidiem no Javas salas. Iespējams, ka jau 16. gadsimtā Austrālijas krastus
sasniedza portugāļu, franču un spāņu jūrnieki. Droši ir zināms, ka 1606. gadā
nīderlandiešu jūrasbraucējs Vilems Janss (Willem Jansz) sasniedza Jorkas raga
pussalas krastus, bet 1616. gadā cits nīderlandietis Dirks Hartogs (Dirck
Hartog) izsēdās Austrālijas rietumkrastā Stīppointa apkārtnē. 1629. gada jūlijā
Nīderlandes Austrumindijas kompānijas tirdzniecības kuģis "Batavia" nonāca
Rietumaustrālijā, bet tās kapteinis Frankoiss Pelsārts (François Pelsaert)
atklājumu neuzskatīja par būtisku. Nīderlandes jūrasbraucēji bija atklājuši
lielu daļu no Rietum- un Dienvidaustrālijas krastiem, bet galu galā
Rietumaustrāliju jeb tā saukto Jauno Holandi atzina par kolonizēšanai
nepiemērotu. Tikai 1642. gadā Nīderlandes Austrumindijas kompānija nolēma doties
ekspedīcijās, lai veiktu plānotu Austrālijas izpēti. Abels Tasmans atklāja Van
Dīmena Zemi (mūsdienās Tasmanija), bet 1644. gadā izpētīja ziemeļu krastu. 1696.
gadā tika veikta vēl viena ekspedīcija, kuras laikā Vilems de Vlaminghs (Willem
de Vlamingh) kartēja Austrālijas rietumkrasts.

1770. gada 28. aprīlī angļu jūrasbraucējs Džeimss Kuks sasniedza auglīgo
Austrālijas austrumu krastu. To Kuks pasludināja par Lielbritānijas Karalistes
īpašumu un nosauca par Jaundienvidvelsu. Viņš izpētīja austrumu krastu aptuveni
3000 km garumā. Pēc Ziemeļamerikas koloniju zaudēšanas 1776. gadā, kad Amerikas
Savienotās Valstis ieguva neatkarību, angļu valdība nolēma meklēt jaunas
teritorijas, kur izveidot katorgas koloniju un izsūtīt noziedzniekus no
Lielbritānijas. Šim mērķim tika izvēlēta Austrālija, kur turpmāk tika vesti
noziedznieki pat par nelieliem likumpārkāpumiem. 1788. gada 26. janvārī
Austrālijā ieradās pirmie 11 kuģi ar noziedzniekiem, tā sauktā, First Fleet. Tos
vadīja Artūrs Filips (Arthur Phillip) un viņi izsēdās Portdžeksonas līcī. Jaunās
apmetnes nosaukums bija Sidneja, par godu Lielbritānijas iekšlietu ministram
Lordam Sidnejam (Lord Sydney). Līdz 1868. gadam uz Austrāliju bija nosūtīti
aptuveni 160 tūkstoši noziedznieki.

1792. gadā arī franči nosūtīja ekspedīciju uz Tasmaniju, lai izpētītu salu.
Tūlīt pēc tam, cik vien ātri iespējams, briti nolēma pirmie kolonizēt Tasmanijas
salu. 1803. gadā Derventas upes krastos viņi dibināja Hobārtu, bet gadu vēlāk
Tamaras upes krastos - Džordžtaunu. 1813. gadā Gregorijs Blekslends (Gregory
Blaxland), Viljamss Lovsons (William Lawson) un Viljams Čārlzs Ventvorts
(William Charles Wentworth) pirmo reizi šķērsoja Zilos kalnus, kuri atrodas uz
rietumiem no Sidnejas. Tas veicināja apmetņu dibināšanu arī Austrālijas
iekšienē. 1824. gadā tika dibināta nākamā noziedznieku kolonija - Brisbena. To
dibināja, lai noziedznieki nekoncentrētos tikai vienā vietā. Tādā veida centās
uzlabot drošību. 1825. gadā Van Dīmena Zeme (Tasmanija) tika pasludināta par
neatkarīgu koloniju. Tā kā uz ziemeļiem no Brisbenas atradās auglīga zeme, tad
līdz pat 1842. gadam tur tika dibināta viena apmetne pēc otras. 1859. gadā tika
proklamēta Kvīnslenda, no Jaundienvidvelsas neatkarīga kolonija. 1835. gadā no
Tasmanijas aborigēniem tika nopirkta 240 hektāru liela teritorija pie Portfilipa
līča, kur vēlāk tika dibināta Melburna. Lai gan šis darījums bija nelikumīgs,
tas palīdzēja risināt problēmas ar strauji augošo iedzīvotāju skaitu. 1851. gadā
Viktorija kļuva par neatkarīgu koloniju no Jaundienvidvelsas. Jaundienvidvelsa
sākotnēji aizņēma visu kontinenta austrumu daļu, tikai kontinenta rietumos esošā
Jaunā Holande nebija Lielbritānijas Karalistes pakļautībā. Lai novērstu
iespējamos draudus, ka Austrālijas rietumus varētu kolonizēt Francija, angļi
1826. gadā dibināja Olbani pilsētu gandrīz vai pašā rietumu krastā. 1829. gadā
tika dibināta Pērta un Jaunā Holande nonāca Lielbritānijas kontrolē. Vēlāk Jaunā
Holande tika pārdēvēta par Rietumaustrāliju. Lai gan sākotnēji uz
Rietumaustrāliju nesūtīja notiesātos noziedzniekus, 1850. gadā tos tomēr sāka
sūtīt arī šeit, jo tādā veidā tika pie lēta darbaspēka. Dienvidaustrālija bija
vienīgā kolonija, kuru izveidoja ar domu, ka tur netiks sūtīti noziedznieki.
1836. gadā tika dibināta Adelaida un tajā pašā gadā Dienvidaustrālija kļuva par
Lielbritānijas provinci. Austrālija līdz pat 19. gadsimta vidum bija beztiesīga
"balto" katorga. Kolonizatori aborigēnus vai nu padzina uz dzīvei maz
piemērotiem apvidiem, vai nu iznīcināja. Līdz 1870. gadam Tasmanijas
pirmiedzīvotāji bija iznīcināti pilnībā.

1851. gada 22. augustā Viktorijā uz ziemeļaustrumiem no Melburnas tika atrasts
zelts. Pēc tam sākās zelta drudzis. 1854. gada novembrī kalnraču ciematā
Balaratā izcēlās tā sauktie Eureka Stockade nemieri. Nemiernieki pieprasīja
demokrātiskas reformas, tomēr 1854. gada 3. decembrī Lielbritānijas armija un
vietējā policija apspieda nemierniekus. Zelta drudža laikā iedzīvotāju skaits
Austrālijā pieauga gandrīz trīskārt, jo tagad cilvēki devās turp brīvprātīgi,
cerībā atrast zeltu. Līdz ar to tā turpmāk vairs netika izmantota kā
noziedznieku izsūtījuma vieta, un ceļš uz vienotas nācijas izveidi bija vaļā. No
1855. līdz 1890. gadam atsevišķām kolonijām tika piešķirta priviliģēta valdība,
tādējādi iegūstot lielāku neatkarību no Lielbritānijas impērijas. Tomēr
Lielbritānijas valdība saglabāja kontroli pār ārpolitiku, aizsardzību un ārējo
tirdzniecību. 1898. gadā norisinājās plašs streiks, dziesma "Waltzing Matilda"
kļuva par slepeno Austrālijas himnu. Kolonijas sāka apsvērt domu apvienoties
vienā kopīgā valstī.

1901. gada 1. janvārī, apvienojoties 6 kolonijām federācijā, tika izveidota
Austrālijas Savienība. Par galvaspilsētu pasludināja Melburnu. 1907. gada
26. septembrī Austrālijas federālā valdība ieguva domīnijas statusu, gandrīz
pilnībā iegūstot neatkarību no Apvienotās Karalistes. Domīnijas statuss
saglabājās līdz 1947. gadam. 1911. gadā tika uzsākts projekts par galvaspilsētas
pārvietošanu no Melburnas uz Kanberu. Tika izveidota speciāla Austrālijas
galvaspilsētas teritorija. Kanbera tika mākslīgi celta starp abām lielākajām
Austrālijas pilsētām (Melburnu un Sidneju) kā kompromiss. Līdz 1927. gadam,
kamēr tika celta Kanbera, valsts valdība joprojām mitinājās Melburnā. Austrālija
bija kļuvusi par vienu no lielākajām pasaules valstīm un drīz par valsti, kurai
bija kolonijas (1906. gadā Austrālija no Apvienotās Karalistes ieguva
Austrālijas Papua, bet 1920. gadā Tautu Savienība piešķīra mandātu uz bijušajām
Vācijas kolonijām Jaungvineju un Nauru).

Pirmajā pasaules karā piedalījās arī Austrālijas un Jaunzēlandes armiju korpuss,
izrādot lojalitāti Apvienotajai Karalistei. Otrajā pasaules karā Austrālija bija
antihitleriskās koalīcijas locekle. Austrālijas teritorijā tika izvietotas
Savienoto Valstu gaisa un jūras kara bāzes, rūpniecība pārorientējās uz kara
pasūtījumiem. Pēc kara Austrālija centās atgūt Apvienotās Karalistes zaudētās
pozīcijas Dienvidaustrumāzijā, pastiprinājās Savienoto Valstu ietekme.
Austrālija bija iesaistījusies Savienoto Valstu intervencijā Korejā (1950-1953),
angļu koloniālajā karā Malajā (1965-1971), kā arī Savienoto Valstu agresijā
Vjetnamā. Ārpolitikā Austrālijas Leiboristu partijas valdība centās īstenot
neatkarīgu kursu, vēršoties pret bruņošanās, īpaši kodolbruņošanās
paplašināšanu. Kopš 1945. gada Austrālija ir Apvienoto Nāciju Organizācijas
(ANO) locekle, kopš 1951. gada 1. septembra arī ANZUS (Austrālijas, Jaunzēlandes
un ASV Klusā reģiona drošības savienība) locekle. ANZUS vienošanās noslēgta
Austrālijas galvaspilsētā Kanberā. Visbeidzot kopš 1966. gada Austrālija ir arī
Āzijas un Klusā okeāna padomes locekle.

Austrālijas kopējā platība ir 7 617 930 km², un tā atrodas uz Indoaustrālijas
tektoniskās plātnes. Pēc platības tā ir sestā lielākā valsts pasaulē, un ir
vienīgā valsts pasaulē, kurai teritorija plešas pa visu kontinentu. Austrālijas
krasta līnijas garums, ieskaitot visas aizjūras teritorijas, ir 34 218 km.
Austrālijas krastus apskalo Indijas un Klusais okeāns. Pēc 2000. gada, kad
oficiāli tika izdalīts piektais pasaules okeāns, daudzi uzskata, ka Austrālijas
dienvidu krastus apskalo Dienvidu okeāns. Austrāliju no Āzijas atdala Timoras un
Arafuru jūra. Ziemeļu-dienvidu virzienā Austrālijas garums ir aptuveni 3700 km,
bet austrumu-rietumu virzienā platums - aptuveni 4000 km. Austrālijas vidējais
augstums virs jūras līmeņa ir 330 m.

Valstī var izšķirt trīs lielākus fiziskās ģeogrāfijas reģionus. Aptuveni 70% no
kontinenta veido Rietumaustrālijas plakankalne. Uz tās atrodas Lielais Smilšu
tuksnesis, Lielais Viktorijas tuksnesis un Gibsona tuksnesis. Uz tās atrodas arī
Makdonela grēdas un vientuļas klintis, kā, piemēram, Uluru jeb Eiersa klints.
Tālāk uz austrumiem nākamais fiziskās ģeogrāfijas reģions ir Lielais Artēziskais
baseins. Austrālijas austrumu daļā atrodas Lielā Ūdensšķirtnes grēda, kuras
augstākā virsotne Kostjuško kalns (2228 m) ir arī augstākā Austrālijas
kontinentālajā daļā. Austrālijas ārējā teritorijā Hērda un Makdonalda Salās
atrodas Mosona smaile (2745 m), kura ir vēl augstāka par Kostjuško kalnu. Gar
Austrālijas austrumu krastu 2000 km garumā stiepjas Lielais Barjerrifs, pasaulē
lielākais koraļļu rifs.

Tā kā Austrālijas garums ziemeļu-dienvidu virzienā sasniedz 3700 km, tad arī tās
teritoriju šķērso atšķirīgas klimatiskās joslas. Ziemeļos ir tropu josla, tālāk
uz dienvidiem ir subtropu, bet dienvidos jau mērenā josla. Laika apstākļus un
klimatu galvenokārt nosaka trīs parādības: zema spiediena tropiskās gaisa masas;
pasāta vēji un subantarktiskie rietumu vēji.

Austrāliju veido seši štati un divas teritorijas, kā arī vairākas aizjūras
teritorijas. No 1926. līdz 1931. gadam eksistēja arī Centrālās Austrālijas
teritorija, kas tika izveidota starp 20. un 26. paralēli un vēlāk tika iekļauta
Ziemeļu Teritorijas sastāvā.

Austrālija ir konstitucionāla federatīva monarhija. Austrālijas konstitūcija ir
spēkā kopš 1901. gada 1. janvāra (vēlāk izdarīti grozījumi un papildinājumi).
Valsts galva ir Apvienotās Karalistes karaliene Elizabete II, ko pārstāv
ģenerālgubernators, kuru ieceļ pēc Austrālijas valdības priekšlikuma. Faktiski
generālgubernatora pilnvaras realizē Austrālijas valdība - ministru kabinets.
Ģenerālgubernatoram ir konsultatīvs orgāns - Federālā izpildpadome, ko ieceļ
ģenerālgubernators. Federālie izpildpadomes locekļi ir visi kabineta ministri.
Likumdevēja orgāns ir federālais parlaments, kurā ietilpst Apvienotās Karalistes
karaliene (to pārstāv ģenerālgubernators), Pārstāvju palāta un senāts. Pārstāvju
palātu (148 deputāti) uz 3 gadiem ievēl iedzīvotāji vispārējās un tiesiskās
vēlēšanās pēc mažoritārās sistēmas. No Ziemeļu teritorijas ievēlē 1 pārstāvi, no
Federālās galvaspilsētas teritorijas - 2 pārstāvjus. Senātā ir 76 senatori (12
no katra štata un 2 no katras teritorijas), ko uz 6 gadiem ievēl iedzīvotāji
vispārējās vēlēšanās. Ik pēc 3 gadiem tiek atjaunota puse senāta sastāva.
Likumdošanā abas palātas ir līdztiesīgas, izņemot finanšu likumprojektus, kurus
var iesniegt tikai Pārstāvju palātā, bet senātam nav tiesību izdarīt tajos
grozījumus. Abu palātu pieņemtie likumprojekti stājas spēkā, kad tos parakstījis
ģenerālgubernators. Izpildvara ir Apvienotās Karalistes karalienei, ko pārstāv
ģenerālgubernators, un valdībai, ko vada premjerministrs. Ministriem jābūt
parlamenta locekļiem. Kopš 1956. gada noteikta britu valdības sistēma, saskaņā
ar kuru no 26 ministriem tikai 12 ietilpst ministru kabinetā. Ministru kabinets
formāli kolektīvi ir atbildīgs federālā parlamenta Pārstāvju palātai.

Katram štatam ir sava konstitūcija, parlaments un valdība. Štatu varas un
pārvaldes orgānu sistēmu nosaka šo štatu konstitūcijas. Štatu galva ir
gubernators, ko ieceļ Apvienotās Karalistes Ārlietu ministrija pēc štata
valdības priekšlikuma. Faktiski štatu pārvalda štata valdība, ko vada
premjerministrs. Likumdevēju orgāns ir divpalātu parlaments (Kvīnslendā -
viepalātas).

Vietējās pašpārvaldes orgānu sistēma ir decentralizēta un tās organizāciju un
tiesisko stāvokli noteic štatu likumdošana. Pilsētās, grāfistēs, apgabalos un
citur ir vēlētas municipālas padomes. Vairākos štatos vietējo orgānu vēlēšanās
ir tā saucamais plurālais votums. Šo orgānu kompetencē ir veselības aizsardzība,
ceļu saimniecība, skolu lietas. Tiesības vēlēt un tikt ievēlētam ir Austrālijas
pilsoņiem un Apvienotās Karalistes pavalstniekiem no 21 gada vecuma
(dzīvesvietas cenzs ne mazāks par 6 mēnešiem, konkrētā vēlēšanu apgabalā - ne
mazāks par 3 mēnešiem). Piedalīšanās balsošanā ir obligāta (par nepiedalīšanos
draud naudas sods). Vēlēšanu apgabala izveidošanā lieto tā saukto nevienādo
iedzīvotāju sadalījumu, lai maksimāli ierobežotu kreiso spēku pārstāvību
parlamentā. Aborigēniem vēlēšanu tiesību nebija līdz pat 1967. gada
referendumam, kad par šo tiesību piešķiršanu nobalsoja vairāk kā 90% balstiesīgo
austrāliešu, kas piedalījās referendumā.

Tiesu sistēmā ietilpst federālās tiesas un štatu tiesas. Augstākā tiesu instance
ir Augstākā tiesa, kas ir augstākā apelācijas tiesa, dažās lietās pirmās
instances tiesa, konstitucionālā tiesa. Tās locekļus ieceļ ģenerālgubernators uz
visu mūžu. Katrā štatā ir augstākā tiesa, ko ieceļ gubernators. Tiesas ir arī
pārējās administratīvi teritoriālajās vienībās.

Austrālijas ārpolitikas galvenais mērķis ir veicināt valsts drošību un
labklājību ilgtermiņā. Uzdevums ir aizsargāt Austrālijas valsts intereses
strauji mainīgajā vidē, vienlaikus atbalstot stabilu pasaules kārtību.
Austrālijas starptautisko attiecību trīs pīlari ir šādi: aktīva dalība globālās
organizācijās kā ANO un PTO; alianses nostiprināšana ar Savienotajām Valstīm; un
iesaistīšanās Āzijas-Klusā okeāna valstu organizācijās.

Austrālijas palīdzības programmu mērķis ir palīdzēt cilvēkiem jaunattīstības
valstīs, lai tās varētu izrauties no nabadzības, kā arī tā cenšas reaģēt pēc
iespējas ātrāk, ja kādu no valstīm skar katastrofa. Galvenokārt uzmanība tiek
vērsta uz Āzijas un Klusā okeāna reģiona valstīm, kur ir pasaulē augstākā
cilvēku koncentrāciju, kuri dzīvo nabadzībā. Austrālija sniedz atbalstu arī
Āfrikas un Tuvo Austrumu valstīm.

Austrālija ir ciešas attiecības ar Ziemeļāziju (ar Ķīnu, Japānu un
Dienvidkoreju). Pēdējā laikā tā nostiprina saikni arī ar Indiju.

Austrālijas bruņoto spēku (Australian Defence Force (ADF)) personāla sastāvs ir
142 tūkstoši cilvēku (2005. gads). Tos vada kara (Australian Army), aviācijas
(Royal Australian Air Force) un jūras (Royal Australian Navy) kara spēku
ministri. Sauszemes karaspēku komplektē pēc likuma par vispārējo karaklausību
(karadienesta ilgums 2 gadi), gaisa karaspēks un jūras kara flote sastāv no
algotņiem. Bruņojumā ir tanki, bruņumašīnas, raķetes, kaujas lidmašīnas un
helikopteri, dažāda tipa kuģi un zemūdenes. Bruņojums ražots galvenokārt ASV un
Apvienotajā Karalistē. Austrālijas teritorijā ir ASV un Lielbritānijas kara
bāzes.

Valstī ir stabila, ar daudzveidīgu kultūru bagāta un demokrātiska sabiedrība ar
kvalificētu darbaspēku un spēcīgu, konkurētspējīgu ekonomiku. Austrālijā 2007.
gadā bija 14. lielākā saimniecība pasaulē, kā arī 9. lielākā rūpnieciskā
saimniecība. Rēķinot uz vienu iedzīvotāju, tā ir 15. bagātākā valsts pasaulē.
Austrālijas tautas attīstības indekss (HDI) ir otrs lielākais pasaulē aiz
Norvēģijas. Austrālijas ekonomika ir atvērta un novatoriska, kur Austrālijas
valdība ir apņēmusies uzturēt spēcīgu ekonomisko izaugsmi kopš 1990. gadu
sākuma. Pēdējo desmit gadu laikā nepārtrauktais ražīguma pieaugums ir gājis roku
rokā ar zemo inflāciju un procentu likmēm.

Austrālija ir viena no nedaudzajām Ekonomiskās sadarbības un attīstības
organizācijas (OECD) dalībvalstīm, kuras vispārējais valdības neto parāds ir
likvidēts. Saskaņā ar OECD 2006. gadā veikto Austrālijas ekonomikas
kopsavilkumu, dzīves līmenis kopš 1990. gadu sākuma ir pakāpeniski uzlabojies un
mūsdienās pārsniedz visu rūpnieciski attīstīto valstu ("Lielā astotnieka")
dzīves līmeņus, izņemot Amerikas Savienotās Valstis.

Austrālijas eksporta apgrozījums 2007. gadā bija 218 miljardi dolāri. Galvenās
eksporta preces bija derīgie izrakteņi, enerģija, rūpniecības preces,
lauksaimniecības produkti, kā arī pakalpojumi.

Lai gan tikai 6,5% no Austrālijas teritorijas ir aramzeme, daudzveidīgais
klimats, tehnoloģijas un zemnieku smagais darbs ļauj iegūt plaši pieprasītos
lauksaimniecības produktus, kā arī kokmateriālus no mežiem. Austrālijas
atrašanās Dienvidu puslodē ļauj veiksmīgi vasaras mēnešos eksportēt sezonas
preces uz Āziju, Eiropu un Ziemeļameriku, kur tajā laikā valda ziema. No
saražotajiem lauksaimniecības produktiem aptuveni 65% tiek eksportēti; no
kokmateriāliem eksportē 60%; bet vilnu - 98% no saražotās produkcijas.

Austrālijas sabiedrība ir īpatnēja ar to, ka cilvēki ir nākuši no dažādām
kultūrām, ir etniski un lingvistiski atšķirīgi, kā arī ir atšķirīgu reliģiju
piekritēji. Vairākus desmit tūkstošus gadu Austrāliju apdzīvoja tikai aborigēni
un Torresa šauruma salu pamatiedzīvotāji. Mūsdienās lielākā daļa austrāliešu ir
imigranti vai imigrantu pēcnācēji, kuri no vairāk nekā 200 valstīm Austrālijā ir
ieradušies pēdējo divu gadsimtu laikā.

Kultūras un valodu daudzveidība bija austrāliešu dzīves iezīme pirms eiropieši
ieradās Austrālijā. Tā ir saglabājusies arī mūsdienu sabiedrībā, lai gan
aborigēni un metisi mūsdienās ir tikai 1% no visiem iedzīvotājiem. Eiropiešu
imigrācija sākās 1788. gadā ar pirmo koloniju dibināšanu. Tas turpinājās
vienmērīgā tempā līdz 1850. gadiem, kad Austrālijā sākās zelta drudzis. Šajā
laikā katru gadu Austrālijā ieradās 50 tūkstoši laimes meklētāju. Līdz 1940.
gadam iedzīvotāju skaits sasniedza 7 miljonus. Lielākā daļa kolonistu bija no
Britu salām. Kopš Otrā pasaules kara, Austrālijas valdības izstrādātās
imigrācijas programmas rezultātā, valstī ir ieradušies vairāk nekā 6,6 miljoni
imigrantu, no kuriem 690 tūkstoši bija bēgļi.

Austrālijas imigrācijas politika ir globāla un nerada diskrimināciju rases,
kultūras vai reliģisku iemeslu dēļ. Katru gadu Austrālijā ierodas vairāk nekā
120 tūkstoši imigrantu, no kuriem aptuveni 13 tūkstoši ierodas humānās
palīdzības programmā.

Mūsdienās katrs ceturtais no 21 miljona iedzīvotājiem ir dzimis ārpus
Austrālijas. Pēdējo 40 gadu laikā ir mainījusies tendence no kurienes ierodas
imigranti. 1960. gados 45% no imigrantiem bija no Apvienotās Karalistes un
Īrijas, bet 2006./2007. gadā tie vairs bija tikai 17%. Šajā laikā ir pieaudzis
imigrantu skaits no Āzijas, Klusā okeāna reģiona, Āfrikas un Tuvajiem
Austrumiem. Kopš 1995. gada Austrālijā no Āfrikas un Tuvajiem Austrumiem ir
ieceļojuši aptuveni 200 tūkstoši. Aplūkojot situāciju pēc valstīm, visvairāk
imigrantu no 2001. līdz 2006. gadam ieceļoja no Ķīnas (64 tūkstoši). Nākamās ir
Indija (52 tūkstoši), Jaunzēlande (34 tūkstoši) un Dienvidāfrikas Republika (25
tūkstoši).

Līdz 1968. gadam oficiālā statistikā aborigēni netika uzskaitīti. Tos veido
aptuveni 300 valodās runājošu cilšu grupa, mazāk kā viena trešdaļa aborigēnu
dzīvo rezervātos (izolētos, dzīvei mazpiemērotos ziemeļu un centrālajos
apvidos). Pārējie apmetušies fermās, pilsētās, strādā nekvalificētu darbu.

Austrāliešu nāciju veido galvenokārt angļu, skotu, īru un velsiešu pēcteči
(74,1% angloaustrālieši), kā arī Britu salās dzimušie imigranti. Pēc Otrā
pasaules kara palielinājās itāļu (4,5%), grieķu (2,2%), vāciešu, nīderlandiešu,
spāņu, maltiešu, kā arī Austrumeiropas tautu emigrantu ieceļošana, bet tā sauktā
"krāsainā imigrācija" no 19. gadsimta beigām tika ierobežota. Pamatkontingents
veidojās, sākot ar 19. gadsimta otro pusi (pēc zelta atradņu atklāšanas no 1851.
līdz 1861. gadam iedzīvotāju skaits trīškāršojās). 20. gadsimtā dabiskais
pieaugums jau bija pārsvarā pār mehānisko pieaugumu (imigrāciju).

Austrālija ir viena no retāk apdzīvotajām pasaules valstīm. Iedzīvotāju blīvums
ir aptuveni 3 cilvēki uz km², Rietumaustrālijā 1 cilvēks uz 7 km², Ziemeļu
teritorijā pat 1 cilvēks uz 15 km². Visblīvāk apdzīvota dienvidaustrumdaļa -
Viktorija (bez Melburnas - 6 cilvēks/km²) un austrumu piekraste. Pilsētās dzīvo
aptuveni 86% iedzīvotāju, 10 lielākajās pilsētās dzīvo divas trešdaļas
Austrālijas iedzīvotāju (visas atrodas piekrastē). Austrālijas vidienē ir
izvietotas lauku mazpilsētas un kalnrūpniecības ciemati.

Oficiālā valsts valoda ir angļu valoda, lai gan vairāk nekā 3 miljoni
iedzīvotāju, pārnākot mājās, runā citā valodā. Bez angļu valodas austrālieši vēl
visbiežāk runā itāļu, grieķu, kantoniešu, arābu, mandarīnu un vjetnamiešu
valodās.

Austrālijā ir ļoti labi attīstīta izglītības sistēma, kas ir novērtēta kā viena
no labākajām pasaulē. Katru gadu Australiju atzinīgi novērtē arvien vairāk
studenti no citām valstīm. 2007. gadā Austrālija ieņēma trešo vietu starp angļu
valodā runājošajām valstīm, uz kurām studenti izvēlas doties mācīties.

Pēc 2006. gadā veiktās tautas skaitīšanas datiem Austrālijā dominējošā reliģija
ir kristietība (64%). Salīdzinot ar 2001. gadā veikto tautas skaitīšanu,
ievērojami ir pieaudzis to cilvēku skaits, kuri ir pievērsušies citām reliģijām.
Populārākās no tām ir budisms (2%), islāms (2%) un hinduisms (1%). Visstraujāk
ir pieaudzis hinduisma piekritēju skaits (par 55%).

Informācijas aģentūra "Australian Associated Press" dibināta 1940. gadā, radio
kopš 1923. gada, televīzija kopš 1956. gada.

Sportam ir liela nozīme Austrālijas kultūras dzīvē. Aptuveni 24% no
iedzīvotājiem, kuri ir vecāki par 15 gadiem, regulāri nodarbojas ar sporta
aktivitātēm. Austrālijā no komandu sporta veidiem lielā cieņā ir regbijs. Arī
austrāliešu futbols ir ieguvis lielu popularitāti.

Kopš 1905. gada katru gadu viens no četriem Grand Slam tenisa turnīriem notiek
Austrālijā. Austrālijas Atklātais čempionāts tenisā tiek rīkots Melburnā.
Regulāri tiek organizēts arī Formula 1 čempionāta Austrālijas Grand Prix posms.
No 1985. līdz 1995. gadam tas notika Adelaidas ielu trasē, bet kopš 1996. gada
Austrālijas Grand Prix tiek rīkots Albertparkā.

Austrālijas olimpiskā komanda ir piedalījusies ikvienās mūsdienu Vasaras
Olimpiskajās spēlēs. Divas reizes tās ir organizētas arī Austrālijā. 1956. gada
Vasaras Olimpiskās spēles tika rīkotas Melburnā, bet 2000. gada Vasaras
Olimpiskās spēles - Sidnejā.



https://lv.wikipedia.org/wiki/Ventspils

Ventspils (izrunā: ['vænts.pils][nepieciešama atsauce]) ir pilsēta Latvijā,
viena no lielākajām ostas pilsētām valstī, atrodas Baltijas jūras krastā.
Pilsētas nosaukums cēlies no Ventas upes, kas plūst cauri pilsētai. Ar gandrīz
41 tūkstoti iedzīvotāju Ventspils ir sestā lielākā pilsēta valstī.

Ventspils ir nozīmīga ar savu neaizsalstošo ostu, kurā tiek pārkrauts liels
daudzums naftas, kālija sāls un citu resursu. Galvenais pilsētas ieņēmumu avots
ir tranzīts, kas ir ļāvis pilsētai strauji attīstīties pēc Latvijas neatkarības
atgūšanas.

Līdz 1230. gadam Ventas upes grīva bija kuršu ķēniņa Lamekina valsts sastāvā ar
nosaukumu Saggara. Winda kā Livonijas ordeņa pils Ventas grīvā pirmoreiz minēta
1290. gadā, bet baznīca 1298. gadā. Livonijas ordeņvalsts laikos Ventspils bija
Hanzas savienības locekle.

Kurzemes un Zemgales hercogistes, sevišķi hercoga Jēkaba laikā (1642-1682) bija
svarīga ostas pilsēta un kuģubūves centrs. Šajā laikā tika uzbūvēti 44 karakuģi
un 79 tirdzniecības kuģi, no kuriem daļa tika pārdoti citām Eiropas valstīm. Pēc
Lielā Ziemeļu kara ievazātajā mēra epidēmijā 1710. gadā gāja bojā vairums
pilsētas iedzīvotāju, pilsēta panīka un tās ienākumu pamatavots bija
zvejniecība. Pēc 1795. gada hercogistes inkorporācijas Krievijas impērijā
Ventspils bija pilskunga tiesas (Hauptmannschaft Windau) centrs un visas
Ziemeļkurzemes pārvaldes centrs. 1904. gadā atklāja Ventspils-Ribinskas
dzelzceļa līniju un eksportosta tika pārcelta uz Ventas upes labo krastu, kur
uzbūvēja lielu labības elevatoru un saldētavu sviesta uzglabāšanai. Pilsētas
uzplaukumu pārtrauca Pirmais pasaules karš, kad karadarbības dēļ Krievijas varas
iestādes steidzīgi evakuēja vērtīgas ostas iekārtas un lielu daļu iedzīvotāju.
Pēc Otrā pasaules kara Ventspils kļuva par PSRS tranzīta un zvejniecības ostu,
bet vēlāk par lielāko PSRS naftas un naftas produktu eksportostu.

2011. gada oktobrī Ventspils pilsēta laida apgrozībā savu valūtu — ventus — ar 5
dažādiem nomināliem: 5; 10; 20; 50 un 100. 100 ventu atbilda 1 Latvijas latam,
bet tie neaizstāja Latvijas nacionālo valūtu latu.



https://lv.wikipedia.org/wiki/Zelts

Zelts ir ķīmiskais elements ar simbolu Au (latīņu: aurum) un atomskaitli 79. Tas
ir viens no pārejas metāliem, kas periodiskajā tabulā atrodas 11. grupā un 6.
periodā. Zelts ir viens no dārgmetāliem un nedaudzajiem krāsainajiem metāliem.

Zelts jau vairākus tūkstošus gadu ir izmantots dažādos rituālos un rotaslietās.
Kopš 6. gadsimta p.m.ē. no zelta izgatavotās monētas ir izmantotas kā norēķinu
līdzekļi. Arī mūsdienās zelts joprojām tiek izmantots naudas izgatavošanā.

Dabā zelts ir sastopams galvenokārt brīvā veidā, jo tas ir ķīmiski inerts. Zelts
ir salīdzinoši mīksts, dzeltenas krāsas metāls ar ļoti labu korozijas izturību,
augstu elektrovadītspēju. Zelta savienojumi ir visai nestabili. Savienojumos
zeltam var būt vērtība +1 un +3, piemēram, zelta (III) oksīds Au2O3. Ekstremālos
apstākļos var veidoties arī savienojumi, kur zeltam ir vērtība +5 (zelta
pentafluorīds) vai -1 (cēzija aurīds). Negatīvas vērtības ir metāliem ļoti
netipiskas.

Atšķirībā no vairuma metālu, zelts vairāk veido kompleksos savienojumus nekā
vienkāršos savienojumus. Zelta savienojumiem galvenokārt raksturīga violeta un
brūna nokrāsa.

No 1905. līdz 2006. gadam ik gadu visvairāk zelta ieguva Dienvidāfrikā. Kopš
2007. gada visvairāk zelta ik gadu tiek izrakts Ķīnā.

Arī Latvijā ir atrasti daži zelta gabaliņi smilšu grauda lielumā sanesumu iežos
- morēnās, tāpēc, visticamāk, ka tie ir atnesti no Skandināvijas (kur arī
atrodas tuvākās zelta raktuves). Zelta putekļi ir atrasti arī 100-200 m
dziļurbumos, kur zelta koncentrācija ir 0,008 g uz tonnu iežu, kas padara šī
zelta iegūšanu rūpnieciski neizdevīgu.



https://lv.wikipedia.org/wiki/Ugunskrusts_(z%C4%ABme)

Ugunskrusts ir simbols, kas vairākām tautām vēsturiski apzīmē sauli, gaismu,
saules ceļu, aizsardzību. 20. gadsimtā šis simbols ieguva negatīvu slavu, jo
vienžubura pa kreisi rotējošs Ugunskrusts tika plaši izmantots nacistiskajā
propagandā - tāpēc bieži jebkurš Ugunskrusts (arī vairākžuburu un pa labi
rotējošs) kļūdaini tiek uztverts kā nacismu slavējošs simbols.

Šo zīmi sauc dažādi - Ugunskrusts, Laimas krusts, Kāšu krusts, Zaru krusts,
Ķekšu krusts, Svastika. Šī zīme pazīstama visā pasaulē, bet nekur citur nav
sastopams tik daudz šīs zīmes variāciju kā Latvijā. Tas rosina domāt, ka šīs
zīmes izcelsme saistīta ar mūsu reģionu.[nepieciešama atsauce] Latviešu
mitoloģijā Ugunskrusts simbolizē gaismu, uguni, veselību un labklājību. Latvijas
Ugunskrusta vēsture nav rakstīta, tāpēc daudz jautājumu vēl jānoskaidro. Mūsu
Ugunskrustam ir savas īpatnības, nemaz nerunājot par variantu bagātību. Tas ir
ar stingri ģeometrisku un proporcionālu uzbūvi un, cik spriežams pēc pieejamiem
materiāliem, vienmēr stāv uz stūra.

Ugunskrusts kā rotējošs Saules simbols cilvēkiem bija pazīstams jau ļoti sen.
Daudzus gadus zinātnieki uzskatīja, ka saules vainags, kurš sastāv no plazmas un
magnētiskā lauka, ir viendabīgs. Pēdējo gadu pētījumi ir mainījuši šo
priekšstatu. Izrādās, ka ap Sauli bez globālā pamatlauka veidojas vēl citu
struktūru, mazāku lauku kombinācijas. Šie lauki ekvatora līmenī formē rotējošas
struktūras, kuras atgādina Laimes krustu - gan pusi no tā.[nepieciešama atsauce]
Sektoru veidošanos var izskaidrot ar plazmas virpuļveida kustību gan Saule
kodolā, gan arī ārējos apvalkos. Lauku izolīnijas kopā ar plazmas plūsmām
stiepjas uz visām pusēm, aizsniedzot planētu orbītas. Interesanti, ka visas
planētu orbītas atrodas šajā Saules vēja zonā, tātad tas varētu būt arī dzīvības
nesējs. Ja paskatāmies debesīs caur teleskopu, varam ieraudzīt, ka daudzas
galaktikas veidotas kā Ugunskrusti.[nepieciešama atsauce]

Daudz negatīvu emociju Ugunskrusts izsauc cilvēkos, atceroties, ka tas bija
nacistiskās Vācijas simbols. Bet tas varēja kļūt par padomju simbolu. Krievijas
pirmskristietības kultūrā Ugunskrusts bija ļoti izplatīts, bet Pilsoņu kara
laikā tas tika attēlots uz pirmajām naudas zīmēm, bija arī uz Dienvidaustrumu
armijas karavīru piedurkņu uzšuvēm un karodziņiem. Tikai 1923 .gadā šo seno
simbolu Ļ. Trockis nomainīja pret sarkano zvaigzni.[nepieciešama atsauce] Vācijā
interesi par ugunskrustu vispirms izrādīja Teitoņu ordeņa filiāle - sabiedrība
“Thule” 20. gadu sākumā. Pēc tam, kad Trockis Ugunskrustu nomainīja pret
zvaigzni,[nepieciešama atsauce] Hitlers nacistu kongresā piedāvāja partijas
sarkanā karoga projektu ar melnu ugunskrustu baltā aplī centrā.

2010. gada maijā Lietuvas tiesa atzina, ka visas pērkonkrusta zīmes nevar tikt
uzskatītas par nacisma ideoloģiju slavējošiem simboliem, jo lielāka nozīme ir
tieši kontekstam, kādā šī zīme tiek lietota.



https://lv.wikipedia.org/wiki/Kuld%C4%ABga

Kuldīga ir Latvijas pilsēta Kurzemē pie Ventas rumbas, Kuldīgas novada
administratīvais centrs, 155 km no Rīgas. 16.—17. gadsimtā tā bijusi Kurzemes un
Zemgales hercoga rezidences pilsēta, kurā uzturējies viņa galms. Tā ir bijusi
arī Hanzas savienības pilsēta. Kuldīgu reizēm vēl tagad dēvē par "Kurzemes
galvaspilsētu" vai "Kurzemes sirdi". 2016. gadā Kuldīgā dzīvoja 11,8 tūkstoši
iedzīvotāju.

Pilsētas vārda izcelsme ir neskaidra, bet uzskata, ka senais kuršu pils
nosaukums ir bijis Kuldinga. Galotne -(i)nga ir parasta kuršu valodā, piemēram
nosaukumā Kretinga. Kuldīgas oficiālais nosaukums līdz pat Pirmā pasaules kara
beigām bija Goldingen. Kuršu valodas vārds Kuld- pārtapis par Gold- vācu valodas
dēļ, jo tajā Gold nozīmē "zelts".

Kuldīgas 1681. gada zīmogā bija attēlota Svētā Katrīna ar ratiņu vienā un zobenu
otrā rokā. No 1925. līdz 1938. gadam ģerbonis piedzīvojis pamatīgas izmaiņas. To
divās daļās sadala viļņota līnija, simbolizējot Ventas upi, kuras abās pusēs ir
zivis. Pašreizējais ģerbonis ir līdzīgs 1681. gada versijai.

Pilsētas oficiālie simboli ir ģerbonis ar tajā attēloto pilsētas aizgādni Svēto
Katrīnu (pieņemts 1938. gadā) un sarkanmelnais karogs ar ratu centrā (pieņemts
1992. gadā).

Par neoficiālajiem pilsētas simboliem dažkārt tiek uzskatīti ķieģeļu tilts un
Ventas rumba.

Kuldīga atrodas Ventas abos krastos 155 km no Rīgas. Pilsētas lielākā un senākā
daļa atrodas upes kreisajā krastā, labajā krastā — Pārventa. Ventas krasti
pilsētas robežās lielākoties stāvi, lejpus Virkas atrodas 15 m augstais atsegums
Melnā Kolka. Lejpus Ventas rumbas upē ir vairākas salas un sēres. Pilsētas
robežās tek arī Ventas kreisā krasta pietekas Krāčupīte un Alekšupīte ar pieteku
Kurmāles upīti. Alekšupītes kreisajā krastā pie Dzirnavu ielas uzpludināts 4,3
ha lielais Māras dīķis.

Ventas senleja no Kuldīgas līdz Abavas ietekai ir īpaši aizsargājamā dabas
teritorija Ventas ielejas dabas liegums.

Kuldīgas 20. gadsimta ģenerālplāna autors ir pilsētbūvniecības arhitekts Gunārs
Lūsis-Grīnbergs.

Pilsēta atrodas svarīgu Kurzemes autoceļu krustpunktā starp Ventspili, Liepāju,
Talsiem un Saldu. Pilsētai cauri iet autoceļš P108 (Ventspils—Saldus), kā arī
krustojas autoceļi P112 (uz Aizputi), P116 (uz Skrundu un Embūti), P118
(Kuldīgas apvedceļš), P119 (uz Jūrkalni), P120 (uz Talsiem) un P121 (uz Tukumu).

Rakstiskajos avotos Kuldīga pirmo reizi minēta 1242. gadā, kas tiek uzskatīta
par pilsētas dibināšanas dienu. 1242.—1244. gadā pēc karagājiena uz Kursu
Livonijas ordenis uzcēla ordeņa Kuldīgas komtura mūra pili pie Ventas rumbas,
kas sākumā tika saukta par Jesusburg, bet vēlāk par Goldingen. 1355. gadā
Kuldīga pirmo reizi nodēvēta par pilsētu, viens tās iecirknis tika saukts par
"kuršu pilsētu", bet 1368. gadā Kuldīga minēta Hanzas savienības dokumentos.
1378. gadā Kuldīgai tika piešķirtas Rīgas pilsētas tiesības (ius Rigense).

1561. gadā pēc Livonijas konfederācijas sabrukuma Kuldīgas pils kļuva par vienu
no Kurzemes hercoga rezidencēm. Kad 1587.—1617. gadā Kurzemes un Zemgales
hercogiste bija sadalīta, Kuldīga bija hercoga Vilhelma Ketlera pārvaldītās
Kurzemes hercogistes galvaspilsēta. 1642.—1682. gadā hercoga Jēkaba valdīšanas
laikā Kuldīga piedzīvoja saimniecisko uzplaukumu, tika uzbūvēta kuģu būvētava,
salpetra fabrika, ķieģeļu cepļi. Kuldīgai bija tirdzniecības sakari ar daudzām
valstīm.

1795. gadā Kuldīga līdz ar pārējo Kurzemi pievienota Krievijas impērijai.
1860.-1885. gadā pilsētā notika strauja ekonomiskā attīstība, tika dibināta
adatu fabrika "Meteors" (1860), ādu fabrika (1875), sērkociņu fabrika ”Vulkāns”
(1878), vilnas kāršanas fabrika (1885). 1874. gadā pāri Ventas upei uzbūvēja
vienu no garākajiem ķieģeļu tiltiem Eiropā (arhitekts Oto Dīce). 1886. gadā no
Rīgas uz Kuldīgu pārcēla Baltijas Skolotāju semināru (dibināts 1870. gadā Rīgā).
1915.—1918. gadā pilsētu okupēja ķeizariskās Vācijas karaspēks. Pirms tam liela
daļa iedzīvotāju bija spiesti doties bēgļu gaitās. Formāli tiek atjaunota
Kurzemes hercogiste Prūsijas pakļautībā, kuru plānoja kolonizēt ar ieceļotājiem
no Vācijas.

1935. gadā tika atklāta šaursliežu dzelzceļa līnija Kuldīga-Liepāja. Otrā
pasaules kara laikā 1941.—1945. gadā pilsētu okupēja nacistiskās Vācijas
karaspēks. 1944.—1945. gadā netālu no Kuldīgas Pelču muižas kungu mājā atradās
Kurzemes cietoksnī esošās vācu armijas grupējuma Kurland štābs. 1945.—1991. gadā
Kuldīga bija rajona centrs, kurā kopš 1960. gadiem tika attīstīta vietējā
rūpniecība (kokapstrādes kombināts, dzelzsbetona rūpnīca, trikotāžas fabrika).

Līdz mūsu dienām no pils ir saglabājušies krusta ailes fragmenti, kas ir vecākās
mūra celtņu paliekas Kurzemē. Tagad šeit tēlniece Līvija Rezevska, Kuldīgas goda
pilsone, izveidojusi skulptūru parku, kurā apskatāmi 15 viņas darinātie akmens
un bronzas mākslas darbi.

Kamēr pastāvēja Livonijas ordeņa pils Ventas krastā, tajā dzīvoja arī pils
sargi. Viņu uzdevums bija rūpēties par pils un tās iemītnieku drošību. Laikā,
kad pāri Ventai bija uzbūvēts tilts (14.—17. gs.) un satiksme pār to notika caur
priekšpils pagalmu, pils sargi iekasēja nodevu par tilta lietošanu, kā arī
muitas naudu par pārvedamajām precēm. Pēc hercoga galma pārcelšanās uz Jelgavu
vecā pils, kas karos tika stipri sapostīta un izlaupīta, nonāca aizmirstībā.
Pēdējais pils sargs Bofemēls sūdzējās hercogam par savu pussabrukušo dzīvokli
pilī un lūdza atļauju izmantot mūru akmeņus, lai pils sētā uzceltu sev māju. Tas
arī tika atļauts, un 1735. gadā namiņš bija gatavs. Pils sabrukšana netika
aizkavēta, nekoptie dārzi aizauga. Pagalmi un laukumi, vaļņi un bastioni aizauga
ar zāli, krūmiem un kokiem. Pilsētas iedzīvotāji izmantoja pilsdrupu akmeņus kā
lētu būvmateriālu savu dzīvojamo namu celtniecībai. Kā jau tipiskai 18. gadsimta
ēkai namiņa centrā atrodas apvalkdūmenis — kādreizējā pavarda vieta. Četrdesmit
gadu pilssarga namiņš bija Kuldīgas Novada muzeja lietošanā — sākumā pirmajā
stāvā bija izvietota ekspozīcija, taču ar laiku namiņš kļuva par muzeja krātuvi,
kur glabājās fotogrāfiju, dokumentu, fotonegatīvu, priekšmetu kolekcijas. Pēc
īpašnieku maiņas 2004. gadā muzeja krājums tika pārvietots uz citām telpām un
namiņš palika tukšs. Kopš 1998. gada ēka ir valsts nozīmes arhitektūras
piemineklis.

Rātslaukuma dienvidu stūrī paceļas itāļu renesanses stilā veidota celtne —
Jaunais rātsnams, kas būvēts 1860. gadā. 1905. gadā te darbojās Kuldīgas
revolucionārā rīcības komiteja. 1980. gadā atkal iedarbināja rātsnama veco
pulksteni. Kuldīgas Jaunajā rātsnamā atrodas Kuldīgas novada dome.

Vecais rātsnams atrodas Baznīcas ielā 5. No 17. gadsimta saglabājušās pagraba
velvētās telpas, kur bija pilsētas cietums. Pilsētas rāte izveidota jau 14.
gadsimta sākumā. 1368. gadā Rātei piešķirtas tiesības ņemt no pilsoņiem
nodokļus. Rāte sastāvēja no birģermeistara, fogta, 5 rātsvīriem un darbveža. Pēc
restaurācijas ēka nodota kultūras nama rīcībā. Pretī vecajam rātsnamam laukuma
malā atradās Kauna stabs, pie kura sodīti nepaklausīgie iedzīvotāji.

Baznīcas ielā 7 atrodas vecākā ēka Kuldīgā. Tā celta 1670. gadā, pārbūvēta 18.
gadsimtā, tā piederējusi kādam rātskungam. Šī nama grezni kalto vēja rādītāju ar
mītiska vienradža tēlu un gadu skaitļiem "1670" un "1742" var aplūkot Kuldīgas
Sv. Katrīnas evaņģēliski luteriskā baznīcā. Kopš 1998. gada nams ir valsts
nozīmes arhitektūras piemineklis. Bijusī hercoga Jēkaba galma aptiekas ēka
Baznīcas ielā 10 taisnstūrveida divstāvu celtne, kas celta koka pildrežģu
tehnikā, ar pagrabu, manteļskursteni un mansarda jumtu. Ēka 1986. gadā tika
atjaunota. 17. gadsimtā te atradās hercoga galma aptieka. Kopš 1998. gada nams
ir valsts nozīmes arhitektūras piemineklis.

Baznīcas ielā 36 atrodas Kuldīgas pilsdzirnavas. Kopš 1998. gada nams ir valsts
nozīmes arhitektūras piemineklis.

Liepājas iela ir Kuldīgas centrālā iela, kas ir organizēta kā gājēju iela. Tās
malās atrodas dažādi tirdzniecības uzņēmumi, bankas, institūcijas un izklaides
vietas. Ik gadu gan Kuldīgas pilsētas svētku laikā, gan valsts gadadienas laikā,
gan Ziemas saulgriežos, gan Vasaras saulgriežos un citās svinamās dienās
Liepājas iela tiek tematiski izdekorēta, radot pilsētniekiem un pilsētas viesiem
svētku noskaņu. Līdz 1941. gadam Liepājas iela bijusi braucama, bet pa to dienā
izbraukuši labi ja pāris pajūgi. 1948. gadā Liepājas ielu paredzēja pārveidot
par galveno pilsētas transporta maģistrāli. Lai to paplašinātu, bija iecerēts
nojaukt vairākas ēkas, jo tās nolietojušās un traucē pilsētas attīstību. Izdevās
nojaukt tikai trīs vēsturiskas celtnes. Pārējā plāna īstenošanai pietrūcis
naudas. Līdz 1991. gadam Liepājas iela transportam izmantota tikpat intensīvi,
cik paralēli esošā Mucenieku iela. Pēc tam daļu ielas atvēra tikai gājējiem un
riteņbraucējiem.

Viena no lielākajām ēkām Kuldīgā (1905. gada ielā 6) ir sinagoga. Tā pazīstama
sava interjera dēļ, kurā dominēja marmors un zeltītas detaļas. Dokuments, kas
senebreju valodā apraksta ēkas būvniecību 1875. gadā, atrodas Kuldīgas novada
muzejā. Tā tika celta Krievijas ķeizara Aleksandra II valdīšanas laikā, un te
atradās aktīvs ebreju kopienas centrs. Sinagoga ir daļa no plašāka kopienas ēku
kompleksa, kas saglabājies līdz mūsdienām un kurā ietilpst arī lūgšanu nams,
ēka, kurā tika novietoti mirušie kopienas locekļi un ebreju skola. Ebreju
kopiena bija aktīva kopš apmešanās Kurzemes hercogistē 16. gadsimtā. Lielākā
daļa pirmo ebreju ieceļotāju ieradās no Vācijas rietumu teritorijām, bet 17.
gadsimtā nemieri Polijā izraisīja ebreju pieplūdumu reģionā. 18. gadsimtā
Kurzemes ebrejiem bija nozīmīga loma novada ekonomiskajā dzīvē. Kuldīgas
sinagoga kļuva par ebreju cietumu 1941. gada vasarā, kad okupanti ēkā ieslodzīja
visus pilsētā dzīvojošos ebrejus un turēja tajā vairākas dienas, pirms, sadalot
mazākās grupās, nošāva tos apkārtnes mežos. Vācu karaspēks īsi pēc ebreju
iznīcināšanas ierīkoja sinagogā pārtikas glabātuvi. Pirmajos padomju varas gados
sinagogā ierīkota graudu noliktava, taču pēc kāda laika tā tika pārcelta un ēka
vairākus gadus netika izmantota. 1958. gadā sinagogā tika atklāts kinoteātris
"Kurzeme". Tajā atradās 450 skatītāju vietas, kā arī lasītava. Kinoteātris
sinagogā atradās līdz 2003. gadam. Te tika ierīkota arī kafejnīca un nakts
klubs. Pēc rekonstrukcijas, bijušajās sinagogas telpās atrodas Kuldīgas Galvenā
bibliotēka, bet bijušajā lūgšanu namā iekārtots Kuldīgas Mākslas nams, kura
izstāžu zālē regulāri var aplūkot profesionālās mākslas izstādes.

Krustojumā ar Mucenieku ielu, labajā pusē izveidots skvērs, kas piekļaujas
rajona kultūras namam. Ēka celta 1909. gadā un kalpojusi par Kuldīgas
Sadraudzīgās biedrības namu. 20. gadsimta 20. gados te tika organizētas
strādnieku sapulces. Te uzstājušies rakstnieki — Leons Paegle un Linards
Laicens — Saeimas deputāti no strādnieku un zemnieku frakcijas.

Metropole celta 1910. gadā. Kopš tā laika ēka degusi vismaz trīs reiz. Pēdējais
ugunsgrēks to gandrīz visu nopostīja 1997. gada novembrī. Piecus gadus neviens
investors sevišķu interesi par ēku neizrādīja un arī iepriekšējie privatizācijas
mēģinājumi bija neveiksmīgi. 2002. gadā uzņēmējam Valentīnam Kokalim piederošā
zemnieku saimniecība Ezernieki vēsturisko viesnīcu privatizēja. Pilnībā izdegušo
namu par simbolisku cenu — vienu latu — Valentīns Kokalis no Kuldīgas pilsētas
pašvaldības iegādājies 2002. gadā, par zemi zem tās samaksājot 2000 latu.
Viesnīcas būvniecībā ieguldīti 1 500 000 latu, no kuriem 700 000 esot kredīts,
bet pārējā summa — paša Valentīna Kokaļa investīcijas. 2006. gadā tika pabeigta
Metropoles restaurācija un tā tika atvērta kā atpūtas vieta kuldīdzniekiem un kā
viesnīca Kuldīgas viesiem.

Ventas rumba ir platākais ūdenskritums Latvijā un viens no platākajiem Eiropā.
Tā platums atkarīgs no ūdens daudzuma, vidēji tas ir 100—110 m, palu laikā
sasniedz pat 270 m. Rumbas augstums ir 1,6—2,2 m. Pārgāzi veido visai
interesanta līkloču līnija. Ventas rumba ir dabas piemineklis un ietilpst Ventas
ielejas dabas liegumā.

Alekšupīte ir Ventas kreisā krasta pieteka. Apmēram 70 m no ķieģeļu tilta pār
Ventu Kuldīgā Alekšupīte ietek Ventā, pirms tam vijoties cauri Kuldīgas
vecpilsētai. Alekšupītes krasti izsenis ir apbūvēti. Vairākās vietās ir
izveidojušies dabīgi vai radīti mākslīgi ūdenskritumi. Pie ietekas Ventā atrodas
Alekšupītes pēdējais ūdenskritums, kas ir 4,15 m augsts un 8 m plats.

Virkas muižas kungu māja celta kā vasaras muiža un vēlāk iekļāvusies Kuldīgas
pilsētas apbūvē. Pie kungu mājas atrodas 19. gs. izveidots neliels parks. 18.
gs. beigās Virkas muižā darbojusies pirmā luterāņu skola Kuldīgas apriņķī, bet
Otrā pasaules kara sākumā tajā izvietots krievu karavīru hospitālis.
Arhitektūras stils — historisms. Šodien Virkas muižu apsaimnieko uzņēmums SIA
“Virkas muiža”, kas sniedz viesnīcas un izklaides pakalpojumus. Virkas muiža
šodien atrodas Virkas ielā 27.

Kuldīgā ir izveidojušās lielākas un mazākas zaļās atpūtas zonas jeb skvēri, tai
skaitā četri parki — Pils parks līdzās Ventas upei un senajam ķieģeļu tiltam pār
to, 1905. gada parks līdzās Sinagogai, Pilsētas estrādes parks un Kuldīgas
pareizticīgo baznīcas parks līdzās Kuldīgas 78. arodvidusskolai. 1905. gada
parka pirmsākumi meklējami Otrā pasaules kara laikā. 1945. gada 8. maijā pēc
Padomju Armijas nomestajām bumbām daļa koka ēku tagadējā parka vietā nodega.
Nodegušā kvartāla vietā pēc kara tika izveidots parks. Tolaik māju drupas bija
novāktas, bet vecie dārzi saglabājušies. Regulāri parka celiņi tika ierīkoti pēc
tam, kad parkā tika novietots tēlnieces Līvijas Rezevskas piemineklis 1905. gada
cīnītājiem. Ap to pašu laiku iekārtoja arī Līvijas Rezevskas strūklaku — meiteni
ar krūzi jeb Anniņu.

Kuldīgas Veco kapu parks aizņem 37 066 m2 platību Liepājas ielas galā pie Ēdoles
ielas sākuma. Šos kapus sāka veidot 18.gs. Katrai pilsētas draudzei šajā
teritorijā, uz rietumiem no pilsētas, bija ierādīta sava platība un vieta.
Tagadējās Liepājas ielas malā vistuvāk Kuldīgai — krievu kapi, tālāk vācu
apbedījumi, bet otrpus celiņam, kas tagad savieno Parka un Ēdoles ielu, atradās
latviešu kapi, bet uz rietumiem no tiem — ebreju mūžīgās atdusas vietas. Var
pieņemt, ka šīs teritorijas ne vienmēr tika strikti ievērotas jaukto laulību
gadījumos, bet katrā ziņā šeit visas tautības satika draudzīgi.

Šodien Vecie kapi vairāk līdzinās parkam kā kapiem. Gadu gaitā kapu kopiņas ir
izzudušas un lielākā daļa pieminekļu pazuduši. Kapsētas krievu un vācu daļā
saglabājušies vairāki valsts aizsargājamo objektu sarakstā iekļautie mākslas
pieminekļi. Turpat līdzās vēl redzamas dažas sabojātas (arī mākslinieciski
augstvērtīga jūgendstila) dzelzs kaluma un čuguna lējuma sētiņas ap apbedījuma
vietām. Liepājas ielas malā uzstādīts piemiņas akmens ārstam un latviešu valodas
pētniekam Jurim Bāram (1808—1879), kura īstā apbedījuma vieta vācu kapos tika
nopostīta.

Kopš 1827.gada Kuldīgā darbojas slimnīca. 2003.gadā Kuldīgas slimnīca tika
pārcelta no vecajām telpām pilsētas centrā uz jaunuzceltām ēkām un jaunām telpām
pilsētas nomalē. Šobrīd Kuldīgas slimnīcā ir Terapijas, Ķirurģijas, Bērnu,
Ginekoloģijas un dzemdību nodaļas,Reanimācijas un anestezioloģijas nodaļa un 4
operāciju zāles. Kuldīgā darbojas arī SIA "Kuldīgas doktorāts", kurā medicīnas
pakalpojumus iedzīvotājiem sniedz ģimenes ārsti un ginekologi. Kuldīgā darbojas
septiņas zobārstniecības privātprakses.

Līdz 2002. gadam Kuldīgā bija arī Kuldīgas vakara vidusskola. Taču 2002. gadā to
pievienoja Kuldīgas 2. vidusskolai. Kuldīgā ir iespēja iegūt arī augstāko
izglītību Rīgas Pedagoģijas un izglītības vadības augstskolas (RPIVA) Kuldīgas
filiālē. Kuldīgas vakara vidusskola līdz 2002. gadam kopā ar RPIVA Kuldīgas
filiāli atradās vienā ēkā Kalna ielā 19, Kuldīgā. Ēkas vēsture stiepjas līdz
1866. gadam, kad Kuldīgā tika nodibināta valsts vācu ģimnāzija un tās vajadzībām
tika uzcelta ēku Kalna ielā 19. Skolā mācījās zēni no visas Kurzemes. 1892. gadā
ģimnāziju slēdza, jo cariskā valdība vairs nevēlējās piešķirt līdzekļus skolai
ar vācu mācību valodu. Ēkā darbu turpināja Dr.Bitnera privātģimnāzija, to
nomainīja Erlemaņa, pēc tam R.Holmaņa vadītā skola. 1906. gadā tika atļauts
mācības atkal noturēt vācu valodā, un no jauna sāka darbu klasiskā ģimnāzija.
1920. gadā skolas ēka tika nacionalizēta un nodota latviešu ģimnāzijai. No 1945.
līdz 1952. gadam te pastāvēja Kuldīgas daiļamatniecības vidusskola. 1952. gadā
skolu pārcēla uz Liepāju un ēkā tika ierīkota Kuldīgas 2. septiņgadīgā skola.
Pēc tam ēkā darbojās 3. astoņgadīgā skola, no 1977. gada — Kuldīgas vakarskola
un visbeidzot — Rīgas Pedagoģijas un izglītības vadības augstskolas Kuldīgas
nodaļa.

Kopš 1999. gada Kuldīgā darbojas Kuldīgas novada Bērnu un jauniešu centrs.
Ievērojamo divstāvu mūra ēku 1905. gada ielā 10, Kuldīgā, kur šodien atrodas
Kuldīgas novada Bērnu un jauniešu centrs, cēlis būvuzņēmējs Jakobsons 19.
gadsimta otrajā pusē. Gandrīz visu laiku tā bijusi skolas ēka. 1879. gadā
pilsētas valde nolēma atpirkt šo namu par 12 500 rubļiem, lai ierīkotu
sešklasīgo meiteņu skolu. Piepirka klāt arī blakus esošo zemes gabalu Smilšu un
Skārņu ielas stūrī. Skolu vadīja inspektors, mācības notika vācu valodā. Uz
laiku meiteņu skolai tomēr bija jāatstāj šī ēka, lai te no Pasta ielas varētu
pārcelt pasta kantori. Pasts namā atradās līdz 1910. gada 29. septembrim, tad to
pārcēla uz pilsētai piederošu ēku Liepājas ielā. 1911. gadā pēc remonta ēkā
atgriezās meiteņu skola. 1920.—1930. gadā namā atradās Kuldīgas II pamatskola.
Arī padomju laikā namā bijušas mācību iestādes. 20.gs. 70. gadu sākumā ēkā
atradās pamatskola. Savukārt 90. gados — Kuldīgas 78. arodvidusskolas klases un
kopmītnes. Toreiz māja bija gandrīz vai avārijas stāvoklī ar sausajām tualetēm.
Līdz 1999. gadam trīs gadus ēka bija neapdzīvota, izņemot trīs dzīvokļus trešajā
stāvā. Jau tā nolaistās telpas bija kļuvušas vēl nožēlojamākas. No 1999. gada
novembra līdz 2000. gada janvārim ēkā notika triecienremonts. Tagad centrā
nodarbības notiek no astoņiem rītā līdz deviņiem desmitiem vakarā. Rītos te
divās telpās pulcējas pirmsskolas vecuma bērni uz obligātajām mācībām, kas
sagatavo skolai. Pārējās telpas tiek izīrētas dažādiem kursiem un semināriem.
Centrs piedāvā 21 pulciņu. Teātra studijai nodarbības ir arī svētdienās, kad uz
centru iet studējošie jaunieši. Bieži notiek Kuldīgas novada Pieaugušo
izglītības centra nodarbības. Kopš 1999. gada centru vada tā direktore Ruta
Orlova.

Kuldīgā ir vairāku kristiešu konfesiju dievnami, vecākais no kuriem ir 1252.
gadā celtā Katrīnas baznīca:

Kuldīgā bibliotēka darbojas jau kopš 20. gadsimta sākuma. Sākotnējā tās
atrašanās vieta bija Baznīcas ielā 1, kur šodien atrodas Kuldīgas pilsētas dome.
1934. gadā Kuldīgas pilsētas bibliotēku pārvietoja uz Liepājas ielu 35. 1940.
gadā Kuldīgas pilsētas bibliotēku pārdēvēja par Kuldīgas apriņķa masu bibliotēku
un to pārvietoja uz citām telpām Baznīcas ielā 3/5. 1945. gadā to pārcēla uz
kultūras nama telpām Raiņa ielā 23. Tur bibliotēka atradās līdz 1964. gadam.
Tālāk bibliotēku pārvietoja atkal uz Baznīcas ielu 2/4. No 1978. gada Kuldīgas
bibliotēka darbojās Baznīcas ielā 1. 1992.gadā šajā namā tika iekārtota Kuldīgas
pilsētas dome, bet pilsētas bibliotēku pārcēla uz telpām Vakara ielā 6, kur līdz
tam atradās bērnudārzs "Sprīdītis".

Kopš 1935.gada Kuldīgā darbojas muzejs. 1940. gadā Kuldīgas Novada muzejs tika
iekārtots tajās telpās, kurās tas atrodas šodien — Pils ielā 5 Kuldīgā. Pirmais
muzeja eksponāts bija 1851. gadā gleznotā Frīdriha Špēra glezna „Skats uz
Rumbu“. Muzejā glabājas vairāk nekā 85 000 eksponātu. Rakstisko materiālu
krājumā ir dokumenti jau no 17. gs. Fotoattēlu un fotonegatīvu arhīvs sniedz
bagātīgu ieskatu Kuldīgas novada dzīvē no 19. gs. beigām līdz mūsu dienām.
Kuldīgas muzejā ir viena no plašākajām vārpstiņu kolekcijām Latvijā. Apkopoti
materiāli par novada kultūras darbinieku dzīvi un darbu. Kuldīgas Novada muzejam
ir filiāle "Kāršu istaba", kas ir vienīgais tāda veida muzejs Baltijas valstīs.
Tajā var apskatīt 172 kāršu kavas no 32 valstīm, uzzināt kāršu vēsturi un
tikties ar to kolekcionāru Jāni Mētru. Muzeja ēkā 20. gs. sākumā tika atvesta no
Liepājas, kur to 19. gs. beigās projektējis Liepājas pilsētas arhitekts Pauls
Makss Berči. Kaut gan tiešu pierādījumu trūkst, joprojām dzīva ir leģenda par
to, ka ēka ir bijusi Krievijas paviljons izstādē Parīzē 1900. gadā.

Līdz 2003. gadam Kuldīgā darbojās kinoteātris "Kurzeme". 1958. gadā kinoteātri
izveidoja Kuldīgas Lielās sinagogas telpās. Sinagoga celta 1875. gadā cara
Aleksandra II valdīšanas laikā. Šobrīd sinagogas ēku komplekss pieder Kuldīgas
pilsētas pašvaldībai. 2008. gada 20. oktobrī Kuldīgas pilsētas Dome nolēma
izsludināta būvniecības ieceres publisko apspriešanu — sinagogas ēku kompleksa
pārbūve par Kuldīgas galveno bibliotēku.

Kuldīga un tās vecpilsēta ir kļuvusi par pievilcīgu vietu vairāku vietējo un
ārzemju kinofilmu uzņemšanai. Pavisam šeit uzņemtas 29 kinofilmas un vairākas
reklāmas. 1985. gadā daļēji Kuldīgā tika uzņemta filma "Emīla nedarbi". Tās
režisors — Varis Brasla. 2000. gadā Kuldīgā tika uzņemta filma "Neuzvaramais"
(režisors — Verners Hercogs), 2003. gadā — filma "Ūdensbumba resnajam runcim"
(režisors — Varis Brasla), 2007. gadā — Vācijas filma "Tilts" (vācu val. — Die
Brücke),

Kuldīgā pašlaik ir vismaz trīs estrādes — Pilsētas estrāde pilsētas estrādes
parkā, Pārventas estrāde Pārventā un ilgu laiku pavisam neliela estrāde atradās
uz Mārtiņsalas. Pēc 2. pasaules kara (līdz 70. gadu sākumam) galvenie kultūras
pasākumi vasarās notika pils parka estrādē, kura atradās aiz Muzeja teritorijas
žoga. Tur bija nojume ar skatuvi, tualetēm un deju grīdu, kur pēc estrādes
koncertiem rīkoja dejas. Kuldīgas pilsētas svētku laikā lielākas un mazākas
estrādes tiek celtas visā pilsētā.

Sporta tradīcijas Kuldīgā un Kuldīgas novadā ir volejbolam, riteņbraukšanai,
vieglatlētikai un futbolam, orientēšanās sportam, kā arī galda spēlēm — šaham,
dambretei.

Pēdējā laikā Kuldīgā strauji attīstās tādi sporta veidi kā MMA, Kikbokss,
Svarcelšana.

Kuldīgā kopš 2006. gada notiek Kuldīgas pusmaratons, kura aizsācējs ir
kuldīdznieks Ivars Eglītis. Tajā vairākkārt startējusi arī Jeļena Prokopčuka.

Divdesmita gadsimta piecdesmitajos un sešdesmitajos gados Kuldīgas "Vulkāns"
bija viens no vadošajiem klubiem Latvijas futbolā. Tas izveidojās 1930. gadu
sākumā kā Vulkāna rūpnīcas komanda. Pēc dažiem gadiem tas tika likvidēts, bet
1947. gadā komanda tika atjaunota un 1949. gada iekļuva augstākajā līgā. 1964.
gadā klubs ieguva Latvijas kausu. Tomēr pēc tam panākumi izpalika un 1968. gada
klubs izkrita no augstakās līgas, lai atgrieztos tikai 1981. gada sezonā, pēc
kuras tas vēlreiz izkrita uz zemāku līgu.

2005. gada Virslīgas sezonā Kuldīgu pārstāvēja skandalozais klubs FK Venta.
Pirms sezonas tas spēja piesaistīt bijušo Londonas "Arsenal" spēlētāju Oļegu
Lužniju, kā arī viarakus Baltkrievijas, Polijas un Latvijas futbola izlases
spēlētājus. Klubs bankrotēja jau sezonas gaitā un sezonu pabeidza ar jauniešu
sastāvu.

Latvijas volejbola čempionātā vairākas sezona spēlēja klubs SK Elvi/Kuldīga,
taču 2009. gadā tas bankrotēja.

Kopš 2008. gada gandrīz visu gadu uzņēmums "Zvaigžņu rati" piedāvā izbraucienus
ratos vai karietē ar zirgiem cauri Kuldīgas vecpilsētai.

No 2000. līdz 2005. gadam ik vasaru Veckuldīgas pilskalnā (Kuldīgas nomalē) tika
rīkots nekomerciāls brīvdabas kultūras vairāku dienu pasākums "Tabūns". To
īstenoja nevalstiskā organizācija Nekomerciālās Kultūras Attīstības Centrs
(NEKAC). Pasākumā apvienoja gan izklaidējošas, gan informatīvas un izglītojošas
norises — mūziķu uzstāšanos, video un foto mākslinieku priekšnesumus, konferenci
un diskusijas, izstādes, kā arī sporta un vizuālās mākslas akcijas. Pasākuma
forma — dzīvošana telšu pilsētiņā Veckuldīgas pilskalnā, kur māksliniekiem ir
tieša saikne ar savu auditoriju — īstenoja projekta būtību — brīvā gaisotnē,
dialogā parādīt savas idejas un talantus.

Kopš 1992. gada Kuldīgā ik vasaru tiek svinēti Kuldīgas pilsētas svētki. Katru
gadu šie svētki kļūst arvien krāšņāki, arvien populārāki un arvien skaistāki. Ik
gadu mainās svētku nosaukums un moto. Par tradīciju šajos svētkos ir kļuvis
svētku gājiens cauri pilsētai. Gājienā piedalās uzņēmumu un iestāžu pārstāvji no
Kuldīgas pilsētas, Kuldīgas rajona un citām vietām. Vēl viena tradīcija Kuldīgas
pilsētas svētkos ir "Alekšupītes skrējiens".

Kopš 1992. gada Kuldīgā darbojas Zviedrijas — Latvijas kopuzņēmums SIA "Kuldīgas
tekstils". 1992. gada februārī Zviedrijas uzņēmums Jersey Vavnader AB Latvijā
izveidoja meitas uzņēmumu Top—print. Pirms dažiem gadiem Top—print nosaukumu
vadība Zviedrijā ieteica nomainīt pret latvisko Kuldīgas tekstilu. Sākumā
uzņēmums nodarbināja 25 strādnieces, bet šobrīd jau ap 200, lielākoties
sievietes. Uzņēmums nodarbojas ar apģērbu ražošanu, diendienā šujot kreklus,
bikses, veļu, cepures, bērnu apģērbu u.c. tekstilizstrādājumus. Lielākā
produkcijas daļa tiek nosūtīta mātes uzņēmumam Zviedrijā, kurš tālāk to izplata
Dānijā, Norvēģijā un citās valstīs. SIA "Kuldīgas tekstila" produkcija Kuldīgā
nelielā klāstā pieejama tikai veikalā Malvīne. No 25 sievietēm, kas sāka
strādāt, kad izveidoja uzņēmumu, šodien darbu turpina vien 17.

1878. gadā Kuldīgā tika dibināta sērkociņu fabrika "Vulkāns". Latvijas
Republikas Uzņēmumu reģistrā A/s "Vulkāns" reģistrēta 1994.gada 4.maijā, un šīs
sabiedrības galvenais nodarbošanās veids bija kokapstrāde. A/S "Vulkāns"
bankrotēja 2002.gadā.

Laikraksts "Kurzemnieks" ir vienīgais laikraksts, kas tiek izdots Kuldīgas un
Viduskurzemes iedzīvotājiem. Laikraksts ar šādu nosaukumu pirmo reizi tika
izdots 1910. gadā. No tā laika Kuldīgā ir izdoti arī citi laikraksti. Mūsdienu
laikraksts "Kurzemnieks" bez pārtraukuma iznāk kopš 1989. gada.

Līdz 2005. gadam Kuldīgā un tās rajonā tika raidīta vietējā Kuldīgas TV, ko
vadīja SIA "Kuldīgas televīzijas sabiedrība". 2005. gadā finanšu trūkuma dēļ tā
pārtrauca raidīt. Uzņēmums mainīja statusu uz BO "Kuldīgas televīzijas
sabiedrība".



https://lv.wikipedia.org/wiki/Latvijas_futbola_izlase

Latvijas futbola izlase ir nacionālā futbola komanda, kas pārstāv Latvijas
Republiku starptautiskās futbola sacensībās, tādās kā Eiropas čempionāts futbolā
un FIFA Pasaules kauss. Latvijas futbola izlasi pārvalda Latvijas Futbola
federācija. Lielākais Latvijas futbola izlases panākums bija piedalīšanās 2004.
gada Eiropas čempionātā. Savas mājas spēles izlase aizvada Skonto stadionā,
Rīgā.

1920. gadā tika nodibināta Latvijas Futbola Federācija, līdz ar to izveidojās
arī Latvijas futbola izlase. Pirmo spēli Latvijas futbola izlase aizvadīja
1922. gada 24. septembrī pret Igauniju, spēlējot neizšķirti 1:1. Pirmos vārtus
Latvijas futbola izlases vēsturē guva uzbrucējs Edvīns Bārda. 1924. gadā izlase
piedalījās Olimpiskajās spēlēs Parīzē, vienīgajā spēlē ar 0:7 piekāpjoties
Francijas izlasei. Pirmo uzvaru Latvijas izlase izcīnīja 1924. gada 18. oktobrī
pret Igauniju - 2:0. 1928. gadā pirmoreiz risinājās Baltijas kausa izcīņa, kurā
uzvarēja Latvija, pieveicot Lietuvas un Igaunijas izlases. 1920. gadu izcilākie
Latvijas izlases futbolisti bija vārtsargs Arvīds Jurgens, brāļi Edvīns, Arvīds
un Rūdolfs Bārdas, Voldemārs Grāvelis, Arnolds Tauriņš un Alberts Šeibelis.

1930. gados Latvijas izlase kļuva arvien spēcīgāka, vislielākos panākumus gūstot
1936.-1938. gadā Austrijas trenera Rūdolfa Štancela vadībā. Visbiežāk pārbaudes
spēles notika ar Lietuvu, Igauniju, Somiju, Zviedriju un Poliju. 1937. gadā
Latvijas izlase bija tuvu tam, lai iekļūtu 1938. Pasaules čempionāta
finālturnīrā. Vispirms ar 4:2 un 5:1 tika pieveikta Lietuvas izlase, bet
izšķirošajā spēlē Vīnē Latvija piekāpās Austrijas izlasei ar 1:2. Otrā Pasaules
kara izcelšanās sakarā Latvijas futbola izlases darbība sākotnēji tika
ierobežota, bet vēlāk pārtraukta pavisam. Pēdējo spēli Latvijas valsts izlase
aizvadīja 1940. gada 18. jūlijā pret Igauniju, zaudējot ar 1:2. Vācu un Padomju
okupācijas laikā Latvijas izlase, kāda tā bija brīvvalsts laikā, nepastāvēja.
Labākie 1930. gadu Latvijas izlases futbolisti bija Jānis Lidmanis, Ēriks
Raisters, Jānis Rozītis, Fricis Kaņeps, Iļja Vestermans un Aleksandrs Vanags.
Par izcilāko pirmskara Latvijas futbolistu uzskatāms Ēriks Pētersons, kurš 63
izlasē aizvadītajās spēlēs guva 21 vārtus.

1990. gadā tika atjaunota Latvijas Futbola Federācija. Uzreiz pēc neatkarības
atgūšanas Latvija atgriezās FIFA sastāvā. Par pirmo Latvijas izlases galveno
treneri 1991. gadā tika iecelts Jānis Gilis. 1992. gada 8. aprīlī pēc 52 gadu
pārtraukuma tika aizvadīta pirmā atjaunotās Latvijas futbola izlases spēle, kurā
Latvija ar 0:2 zaudēja Rumānijas izlasei. Pirmo uzvaru atjaunotā izlase izcīnīja
10. jūlijā pret Igauniju ar 2:1, abus vārtus guva Ainārs Linards. 1992. gada
vasarā sākās 1994. gada Pasaules čempionāta kvalifikācijas turnīrs, kurā
Latvijas izlase izcīnīja vēsturiskus neizšķirtus 0:0 pret Spāniju un Dāniju, bet
toties cieta sagrāves pret to pašu Spāniju (0:5) un Īriju (0:4). Izcīnot 5
neizšķirtus un 5 punktus, Latvijas izlase ieguva 6. vietu 7 komandu konkurencē
savā apakšgrupā. Izlases kodolu veidoja bijušie Rīgas "Daugavas" spēlētāji
Jurijs Popkovs, Jurijs Ševļakovs, Oļegs Aleksejenko, Ainārs Linards un Oļegs
Karavajevs, kā arī jaunie Mihails Zemļinskis un Vitālijs Astafjevs.

1994. un 1995. gadā Latvijas izlase piedalījās 1996. gada Eiropas čempionāta
kvalifikācijas turnīrā, un aizvien sīvāk spēja cīnīties pret Eiropas
spēcīgākajām komandām. Tika pieveiktas spēcīgās Austrijas un Ziemeļīrijas
izlases, taču spilgtākā spēle šajā ciklā bija zaudējums Portugāles izlasei Portu
ar 2:3. Pirmajā puslaikā portugāļi izvirzījās vadībā ar 3:0, tacu otrajā
puslaikā jaunais uzbrucējs Vīts Rimkus guva divus vārtus, panākot 2:3. Rimkus
šajā kvalifikācijas turnīrā 5 spēlēs guva 5 vārtus, kļūstot par izlases
uzbrukuma līderi. Pamazām izlasē ienāca arī jaunie Bleidelis, Štolcers un
Stepanovs.

Kvalifikācijas turnīrā uz 1998. gada Pasaules čempionātu Latvijas izlase sīvās
cīņās piekāpās Austrijas, Skotijas un Zviedrijas izlasēm, bet spēja pieveikt
Baltkrieviju un Igauniju. Par izlases līderiem bija kļuvuši Skonto FC spēlētāji
Astafjevs, Babičevs, Pahars un Štolcers. 1997. gada beigās Jānis Gilis atkāpās
no galvenā trenera amata. No izlases aizgāja arī aizsardzības balsts un komandas
kapteinis Jurijs Ševļakovs.

1997. gada nogalē par Latvijas futbola izlases treneri tika iecelts gruzīns
Revazs Dzodzuašvili. Pārbaudes spēlēs Dzodzuašvili daudz eksperimentēja ar
sastāvu, taču 2000. gada Eiropas čempionāta kvalifikācijas turnīru izlase iesāka
ļoti veiksmīgi - 1998. gada rudenī ar 3:1 tika uzvarēta Norvēģija, savukārt ar
1:0 uzvarēta Gruzija. Par spīti zaudējumam ar 0:1 Slovēnijā, 1998. gadu Latvijas
izlase pabeidza kā grupas līderi. Komanda spēlēja izteiktu aizsardzības
uzbrukumu ar retiem, bet bīstamiem pretuzbrukumiem, kuru smailē atradās Marians
Pahars un Andrejs Štolcers. Vārtos veiksmīgi darbojās vārtsargs Oļegs
Karavajevs. 1999. gadu izlase iesāka ar diviem bezvārtu neizšķirtiem pret
Grieķiju un Albāniju, un pēc šīm spēlēm no izlases aizgāja ilggadējais vārtsargs
Karavajevs. Izlases pamatsastāvā nostiprinājās jaunie Juris Laizāns un Andrejs
Rubins. Jūnijā izlase vispirms atkārtoti piekāpās slovēņiem, bet Atēnās ar 2:1
pieveica grieķus. Pirmos vārtus šajā spēlē guva debitants Māris Verpakovskis,
par pamatvārtsargu kļuva Aleksandrs Koļinko. Pēc draudzības spēles ar Brazīlijas
izlasi, no komandas aizgāja galvenais treneris Revazs Dzodzuašvili.

1999. gada vasarā par galveno treneri tika iecelts anglis Gērijs Džonsons, kurš
bija izteikts uzbrukuma futbola piekritējs. Šo kvalifikācijas ciklu izlase
pabeidza ar neizšķirtiem pret Albāniju un Gruziju, kā arī zaudēja Norvēģijas
izlasei, nerealizējot izredzes iekļūt finālturnīrā. 2002. gada Pasaules
čempionāta kvalifikācijas ciklu izlase iesāka ar minimālu zaudējumu Skotijai
0:1, taču tam sekoja sagrāves pret Beļģijas un Horvātijas izlasēm. Pēc 2001.
gada aprīlī piedzīvotā neižšķirta 1:1 spēlē ar Sanmarīno, Gērijs Džonsons tika
atbrīvots no amata.

Džonsona vietā par galveno treneri kļuva ilggadējais Skonto FC galvenais
treneris Aleksandrs Starkovs. Viņa vadībā izlase pabeidza atlases ciklu ar trīs
minimāliem zaudējumiem pret grupas favorītiem. 2004. gada Eiropas čempionāta
atlases ciklu izlase iesāka ar neizšķirtu pret Zviedriju (0:0), kā arī ar 1:0
pieveicot Poliju. Tam sekoja divas uzvaras pār Sanmarīno izlasi un zaudējums
Ungārijai. Savainojumu nomocītā Pahara vietā par uzbrukuma līderi kļuva Māris
Verpakovskis. Komandā atgriezās arī 1990. gadu vidus izlases uzbrukuma līderis
Vīts Rimkus. Pirms rudens izšķirošajām cīņām Latvijas izlase saglabāja labas
izredzes cīņā par iekļūšanu finālturnīrā. Pēc zaudējuma 0:2 Polijas izlasei
Latvijas izlases situācija turnīra tabulā kļuva sarežģītāka, taču komanda spēja
pieveikt Ungāriju (3:1) un Zviedriju (1:0). Abās spēlēs ar vārtu guvumiem
izcēlās Māris Verpakovskis. Latvija ieņēma 2. vietu savā apakšgrupā, tādēļ
komandai novembrī bija jāspēlē izslēgšanas spēles ar Turcijas izlasi. Pirmajā
spēlē Rīgā pateicoties Verpakovska gūtajiem vārtiem, Latvija pieveica turkus ar
1:0. Otrajā cīņā Stambulā Latvija spēja atspēlēties no 0:2 un panāca vajadzīgo
rezultātu, spēlei noslēdzoties 2:2. Divu spēļu summā Latvijas izlase bija
pieveikusi Turciju ar 3:2, tādējādi pirmoreiz savā vēsturē iekļūstot Eiropas
čempionāta finālturnīrā. Izlases līderi šajā ciklā bija uzbrucējs Māris
Verpakovskis, vidējās līnijas spēlētāji komandas kapteinis Vitālijs Astafjevs,
Juris Laizāns, Andrejs Rubins, aizsargi Mihails Zemļinskis un Igors Stepanovs,
kā arī vārtsargs Aleksandrs Koļinko.

Eiropas čempionāta finālturnīrā Portugālē Latvijas izlase tika ielozēta vienā
grupā ar spēcīgajām Čehijas, Vācijas un Nīderlandes izlasēm. Pirmajā spēlē
Latvija piekāpās Čehijas izlasei ar 1:2, taču otrajā spēlē izcīnīja vēsturisku
bezvārtu neizšķirtu pret Vāciju. Grupas trešajā un pēdējā spēlē Latvija zaudēja
Nīderlandei ar 0:3.

Aleksandra Starkova vadībā Latvija iesāka arī 2006. gada Pasaules čempionāta
atlases turnīru, taču jau pirmajā spēlē pret Portugāli Starkovs tika
diskvalificēts uz 6 spēlēm. Turpinājumā Latvijas izlasi no rezervistu soliņa
vadīja Starkova palīgs Jurijs Andrejevs, bet Starkovs vēl palika galvenā trenera
amatā nākamās 4 spēles. Novembrī Starkovs pameta izlasi, pārceļoties uz
Krievijas Maskavas "Spartak" komandu. Par izlases galveno treneri tika iecelts
Andrejevs, kura vadībā arī izlase bez īpašiem panākumiem pabeidza šo
kvalifikācijas ciklu. Ar 15 punktiem 12 spēlēs, Latvija pabeidza turnīru 5.
vietā savā apakšgrupā, pieveicot vienīgi Luksemburgu un Lihtenšteinu, kā arī
spēlējot neizšķirti ar Krievijas, Igaunijas un Slovākijas izlasēm. Šajā
kvalifikācijas ciklā Latvijas izlase piedzīvoja pirmo zaudējumu Igaunijai kopš
1940. gada ar 1:2.

2006. gadā Latvijas izlase sāka dalību kvalifikācijas turnīrā uz 2008. gada
Eiropas čempionātu. Tajā Latvijas izlase tika ielozēta vienā grupā ar Spāniju,
Zviedriju, Dāniju, Islandi, Ziemeļīriju un Lihtenšteinu. Kvalifikācijas turnīru
Latvija iesāka ar zaudējumu zviedriem savā laukumā ar 0:1, tālāk sekoja
pārliecinoša uzvara pār Īslandi 4:0, kā arī zaudējums ziemeļīriem ar 0:1. 2007.
gada martā, pēc zaudējuma Lihtenšteinai, no galvenā trenera amata atkāpās Jurijs
Andrejevs. Aprīļa sākumā par izlases galveno treneri pēc divarpus gadu
pārtraukuma atkal kļuva Aleksandrs Starkovs. Viņa vadībā pa divām reizēm tika
zaudēts Spānijai un Dānijai, kā arī vienreiz Zviedrijai, taču tika uzvarētas
Lihtenšteinas, Islandes un Ziemeļīrijas izlases. Latvijas izlase šo atlases
ciklu noslēdza 5. vietā savā grupā.

2008. gada rudenī Latvijas izlase sāka dalību 2010. gada Pasaules kausa
kvalifikācijas turnīrā, kurā tika ielozēta vienā grupā ar Grieķijas, Izraēlas,
Šveices, Moldovas un Luksemburgas izlasēm. Pirmajā spēlē ar 2:1 Kišiņevā tika
pieveikta Moldovas izlase. Tālāk divi zaudējumi grupas favorītēm: mājās
Grieķijai ar 0:2 un izbraukumā Šveicei 1:2. Vārtus pēc standartsituācijas ar
galvu guva Deniss Ivanovs. Pēdējā rudens spēlē Rīgā Latvija cīnījās neizšķirti
ar Izraēlu 1:1. Pavasara spēlēs Latvijas izlase divraiz pieveica Luksemburgu. Ar
4:0 izbraukumā un 2:0 mājās. Pirmajā rudens izšķirošajā spēlē Latvijas izlase ar
1:0 Televivā uzvarēja Izraēlu paverot sev labas izredzes pacīnīties par pirmajām
vietām. 9. septembrī Latvija cīnijās neizšķirti Skonto stadionā ar Šveici (2:2).
Tā kā paralēlajā mačā Grieķija neuzvarēja Kišiņevā Moldovu (1:1). Latvija
saglabāja labas izredzes cīņā par otro vietu. Situācija grupā bija:

Laika posmā no 2010. gada septembra līdz 2011. gada oktobrim Latvijas futbola
izlase piedalījās 2012. gada Eiropas čempionāta kvalifikācijas turnīrā.
Finālturnīrs norisināsies 2012. gada jūnijā un jūlijā Polijā un Ukrainā.
Latvijas izlase tika ielozēta kvalifikācijas turnīra F grupā kopā ar Grieķiju,
Horvātiju, Izraēlu, Gruziju un Maltu.Turnīru Latvijas izlase uzsāka ar spēli
pret Horvātiju savā laukumā 2010. gada 3. septembrī, piedzīvojot zaudējumu ar
0:3, bet četras dienas vēlāk izbraukumā Latvija spēja pieveikt Maltu ar 2:0.
Oktobrī Latvija Grieķijā zaudēja laukuma saimniekiem ar 0:1, bet Rīgā
kompensācijas laikā, pateicoties Aleksandra Cauņas rezultatīvajam sitienam,
spēja panākt neizšķirtu 1:1 pret Gruziju. 2010. gadu Latvijas izlase noslēdza 5.
vietā grupā. 2011. gadu Latvijas izlase sāka ar diviem zaudējumiem Izraēlai, gan
izbraukumā, gan savā laukumā piekāpjoties ar rezultātu 1:2. 2. septembrī Latvija
izcīnīja savu otro uzvaru kvalifikācijas turnīrā, ar 1:0 Tbilisi tika uzvarēta
Gruzijas izlase, savukārt četras dienas vēlāk Rīgā Latvijas un Grieķijas izlašu
spēlē tika fiksēts neizšķirts 1:1. 7. oktobrī Latvija ar 2:0 uzveica Maltu, bet
pēc četrām dienām zaudēja Horvātijai. Latvija grupu beidza 4. vietā starp
Izraēlas un Gruzijas izlasēm, tādējādi nekvalificējoties finālturnīram.

No 2012. gada septembra līdz 2013. gada oktobrim Latvijas futbola izlase
piedalījās 2014. gada Pasaules kausa kvalifikācijas turnīrā. Latvijas izlase
tika ielozēta UEFA zonas kvalifikācijas turnīra G grupā kopā ar Grieķijas,
Slovākijas, Bosnijas un Hercegovinas, Lietuvas un Lihtenšteinas izlasēm.
Pirmajās trīs spēlēs Latvija zaudēja Grieķijai (1:2), Bosnijai un Hercegovinai
(1:4) un Slovākijai (1:2), bet tad prata uzveikt Lihtenšteinu (2:0). 2013. gadu
Latvija sāka ar neapmierinošu neizšķirtu pret Lihtenšteinu (1:1) un turpināja ar
zaudējumu Bosnijai un Hercegovinai (0:5). Pēc šīs spēlēs Latvijas Futbola
federācijas valdē tika veikts balsojums par galvenā trenera Aleksnadra Starkova
atlaišanu, bet valde nobalsoja "pret".

Tomēr vēlāk Starkovs uzrakstīja atlūgumu un par jauno Latvijas izlases treneri
tika apstiprināts Marians Pahars. Līgums ar viņu tika noslēgts līdz 2018. gada
Pasaules kausa kvalifikācijas cikla beigām.

Pirmā spēlē Paharam kā galvenajam trenerim bija pārbaudes spēle pret Igauniju,
kas noslēdzās ar rezultātu 1:1. Pirmo uzvaru kā treneris Pahars izcīnija
2013. gada 6. septembrī, 2014. gada Pasaules kausa kvalifikācijas spēlē mājās
pret Lietuvu — 2:1. Pēc tam gan tika piedzīvoti divi zaudējumi izbraukumā — 1:0
pret Grieķiju un Lietuvu, bet pēdējā šī cikla spēle pret Slovākiju noslēdzās
neizšķirti 2:2. Tādējādi ciklu Latvija noslēdza 5. vietā grupā, apsteidzot
vienīgi Lihtenšteinu un par trim punktu piekāpjoties Lietuvai.

2014. gada Baltijas kausā Latvijas izlase pusfinālā 11 metru soda sitienu sērijā
pārspēja Igauniju, bet finālā ar rezultātu 1:0 pārspēja Lietuvu, vienīgos vārtus
gūstot Naurim Bulvītim tādējādi 22. reizi iegūstot šo kausu.

2016. gada Eiropas čempionāta futbolā kvalifikācijas turnīrā, kas bija pirmais
pilnais kvalifikācijas cikls Paharam kā galvenajam trenerim, Latvija tika
ielozēta A grupā kopā ar Čehiju, Islandi, Kazahstānu, Nīderlandi un Turciju.
Pirmajā cikla spēlē viesos tika nospēlēts neizšķirti 0:0 ar Kazahstānu.
Turpinājumā mājās tika zaudēts Islandei ar 0:3 un nospēlēts neizšķirti 1:1 ar
Turciju, bet pēdējā 2014. gada izlases spēlē tika piedzīvots zaudējums pret
Nīderlandi ar rezultātu 6:0. 2015. gads sākās ar 1:1 neizšķirtu pret Čehiju, kur
Latvijas izlase vienīgos vārtus ielaida spēles 90. minūtē, bet turpinājās ar vēl
vienu zaudējumu Nīderlandei, tikai šoreiz ar rezultātu 0:2. Nākamā spēle notika
3. septembrī, Konjā Turcijā, kad Latvijas izlase nospēlēja neizšķirti 1:1 ar
Turcijas izlasi, bet 6. septembrī Rīgā tika piedzīvots zaudējums Čehijas izlasei
ar 1:2. 10. oktobrī Reikjavīkā Latvijas izlase nospēlēja neizšķirti 2:2 ar
Islandes izlasi, bet 13. oktobrī Eiropas čempionāta kvalifikācijas turnīra
pēdējā spēlē Rīgā ar 0:1 zaudēja Kazahstānas izlasei. Kvalifikācijas turnīra
kopvērtējumā Latvija palikā pēdējā, 6. vietā grupā.

Uz 2018. gada FIFA Pasaules kausa kvalifikācijas spēli 2017. gada 25. martā pret
Šveici un 28. martā paredzēto draudzības spēli pret Gruziju tika izsaukti šādi
spēlētāji (spēles un gūtie vārti pēc 2016. gada 13. novembra spēles pret
Portugāli):

Latvijas futbola izlase savā pastāvēšanas vēsturē ir aizvadījusi 311 spēles,
kurās ir gūtas 100 uzvaras, 66 reizes spēlēts neizšķirti un piedzīvoti 145
zaudējumi. Visvairāk reizes (50) Latvijas izlase ir spēlējusi pret Igaunijas
izlasi. (dati uz 25.10.2011.)



https://lv.wikipedia.org/wiki/Interneta_medija_tips

Interneta medija tips (angļu: Internet media type), sākotnēji saukts par MIME
tipu (MIME type; pēc MIME), reizēm arī par satura tipu (Content-type; pēc
galvenes nosaukuma, kurā tas tiek izmantots), ir divu daļu identifikators faila
formātiem internetā. Identifikatori sākotnēji definēti RFC 2046 e-pasta
sūtīšanai ar SMTP, bet vēlāk tiem rada pielietojumu arī citos protokolos,
piemēram, HTTP un SIP.

Medija tips sastāv vismaz no divām daļām: tipa un apakštipa, kuri atdalīti ar
slīpsvītru "/". Vēl var būt neobligāti papildu parametri. Piemēram, teksta tipa
apakštipam var būt rakstzīmju kopas (charset) parametrs, kurš rāda simbolu
kodējumu, un vairākdaļu tipa apakštipam visbiežāk norāda robežatdalītāju starp
daļām.

Tipi vai apakštipi, kas sākas ar "x-", ir nestandarta — tie nav reģistrēti IANA.
Apakštipi, kas sākas ar "vnd.", ir specifiski piegādātājam.

IANA pārvalda un reģistrē medija tipus un rakstzīmju kopu kodējumus.
Organizācija ir izveidojusi sarakstu, kas ir publiski pieejams globālajā
tīmeklī. Zemāk uzskaitīti plašāk izmantotie medija tipi, kurus izmanto
internetā:



https://lv.wikipedia.org/wiki/Ri%C5%86%C4%B7a_l%C4%ABnija

Riņķa līnija ir visu to plaknes punktu kopa, kuri atrodas vienādā attālumā no
kāda fiksēta plaknes punkta. Šo punktu sauc par riņķa līnijas centru, bet
attālumu — par tās rādiusu. Riņķa līnijas un riņķa jēdzieni ir cieši saistīti,
taču nav identiski. Riņķis ir riņķa līnijas iekšpuse jeb plaknes daļa, ko
ierobežo riņķa līnija un kurā atrodas tās centrs.

Riņķa līnija ir elipses īpašs gadījums, kad abi tās fokusi sakrīt vai abas
pusasis ir vienāda garuma. Riņķa līnijas vispārinājums trīs dimensijās ir sfēra.

kur π {\displaystyle \pi } - konstante pī, r - radiuss un α {\displaystyle
\alpha } - centra leņķa lielums.

Saka, ka riņķa līnija ir apvilkta daudzstūrim jeb daudzstūris ir ievilkts riņķa
līnijā, ja visas daudzstūra virsotnes atrodas uz riņķa līnijas.

Jebkuram trijstūrim var apvilkt riņķa līniju vienā vienīgā veidā. Tās centrs
atrodas trijstūra malu vidusperpendikulu krustpunktā. Trijstūrim apvilktas riņķa
līnijas centrs ne vienmēr atrodas trijstūra iekšpusē (platleņķa trijstūrim
apvilktas riņķa līnijas centrs atrodas ārpus trijstūra). Regulāram trijstūrim
apvilktas riņķa līnijas centrs atrodas uz trijstūra augstuma un sadala to
attiecībā 2:1, skaitot no trijstūra virsotnes. Ap taisnleņķa trijstūri apvilktas
riņķa līnijas centrs atrodas tā hipotenūzas viduspunktā.

Ap četrstūri var apvilkt riņķa līniju tad un tikai tad, ja tā pretējo leņķu
summa ir 180°.

Saka, ka riņķa līnija ir ievilkta daudzstūrī jeb daudzstūris ir apvilkts riņķa
līnijai, ja riņķa līnija pieskaras visām daudzstūra malām.

Jebkurā trijstūrī var ievilkt vienu vienīgu riņķa līniju, un tās centrs atrodas
šī trijstūra leņķu bisektrišu krustpunktā. Trijstūra laukums ir vienāds ar tā
pusperimetra un ievilktas riņķa līnijas rādiusa reizinājumu. Ja regulārā
trijstūrī ir ievilkta riņķa līnija, tad šīs riņķa līnijas centrs atrodas uz tā
augstuma un sadala to attiecībā 1:2, skaitot no trijstūra pamata, turklāt
īsākais no iegūtajiem nogriežņiem ir ievilktās riņķa līnijas rādiuss.

Polārajā koordinātu sistēmā riņķa līniju, kuras centrs sakrīt ar koordinātu
sākumpunktu, apraksta vienādojums:

kur R ir tās rādiuss. Šis vienādojums ir analogs taisnes vienādojumam y = a
Dekarta koordinātu sistēmā, kas apraksta taisni, kas paralēla x asij un atrodas
augstumā a virs tās.

Dekarta koordinātu sistēmā riņķa līniju nevar aprakstīt ar vienu y = f(x) tipa
vienādojumu, jo vienai x vērtībai var atbilst divas y vērtības. Ja riņķa līnijas
centrs atrodas koordinātu sākumpunktā, tad to apraksta vienādojums

kur R ir riņķa līnijas rādiuss. Šajā vienādojumā y ir apslēpta funkcija no x.
Izsakot y, iegūst:

kur parametrs t, kas mainās no 0 līdz 2π, atbilst leņķim, kādu ar koordinātu x
asi veido stars, kas "zīmē" riņķa līniju.



https://lv.wikipedia.org/wiki/L%C4%81cene

Lācene (Rubus chamaemorus) ir rožu dzimtas suga. Tas ir Latvijas augstajos
purvos diezgan bieži sastopams neliels lakstaugs.

Daudzgadīgs, neliels, ne vairāk kā 30 cm augsts, vienmājas rožu dzimtas
lakstaugs ar gariem, ložņājošiem sakneņiem. Stublājs — stāvs ar nedaudzām
zvīņveidīgām zemlapām. Lapas — pamīšus, ar garu kātu, ieapaļas, daivainas,
nereti līdz 15 cm lieluma. Ziedi — balti, lieli, līdz 3 cm diametrā, pa vienam
stublāja galotnē. Kauslapas un vainaglapas no 4 līdz 10, bet parasti pa 5.
Kauslapas zaļas, strupas, auglim nogatavojoties atliecas. Auglis — sākumā
iebalti zaļš, vēlāk sārts un nogatavojoties zeltaini dzeltens kopauglis ar
specifisku medus garšu. Zied maijā, jūnijā. Augļi ienākas jau jūlijā, tos
lieliski var vākt arī negatavus (obligāti jābūt sārtiem), pēc tam izklāt mājās
uz auduma un 2—3 dienu laikā ogas nogatavojas bez kvalitātes zaudējumiem.
Pārgatavojušies augļi kļūst blāvi dzelteni un negaršīgi.

Sūnu purvu un purvaino priežu mežu augu sabiedrību raksturīga suga. Tur veido
lielas, klājeniskas audzes.

Lācene aug aukstā un mērenā klimata teritorijā polam tuvos apvidos. Latvijā tas
ir pēcledus laikmeta relikts. Lācenes var atrast un lasīt, piemēram, Pierīgas,
Viesītes, Jaunjelgavas, Salas, Jēkabpils, Līvānu, Riebiņu, Madonas, Rēzeknes,
Baltinavas, Balvu, Viļakas un Varakļānu novadu purvos.



https://lv.wikipedia.org/wiki/%C4%92%C4%A3ipte

Ēģipte, oficiāli Ēģiptes Arābu Republika, ir valsts, kas aizņem Āfrikas
kontinenta ziemeļaustrumu daļu, kā arī Sīnāja pussalu Vidējos Austrumos. Valsts
ziemeļu daļu apskalo Vidusjūras ūdeņi, bet austrumos — Sarkanā jūra. Arī Izraēla
ir Ēģiptes kaimiņš austrumos. Dienvidos tā robežojas ar Sudānu, bet rietumos ar
Lībiju.

Ēģipte 19. gadsimtā bija Osmaņu impērijas sastāvā. 1882. gadā to okupēja
Lielbritānija. No 1914. gada Ēģiptes Sultanāts bija Lielbritānijas protektorāts.
1922. gada 16. martā Ēģipte kļuva par karalisti, bet 1936. gadā ieguva pilnīgu
neatkarību. 1953. gada 18. jūnijā proklamēta Ēģiptes Arābu Republika.

Ap 98% ēģiptiešu ir vai nu seno ēģiptiešu pēcteči, vai to arābu pēcnācēji, kuri
iekaroja Ēģipti un apmetās tajā uz dzīvi 642. gadā. Pirms arābu iebrukuma
vairums ēģiptiešu bija kristieši kopti. Arābi ieviesa islāmu, un tagad vairāk
nekā 90% valsts iedzīvotāju ir musulmaņi. Iedzīvotāju skaits Ēģiptē strauji
palielinās: katru gadu ap 1,2 miljoniem jaundzimušo. Tas rada grūtības Ēģiptes
ekonomikai, jo cilvēku dzīvošanai piemērotas zemes jau tā ir pārapdzīvotas.

Nozīmīgs Ēģiptes dabas resurss ir Nīlas upe, lai gan valsts teritorijā ir dažādi
derīgo izrakteņu krājumi: zelts, urāns, fosfāti, dzelzs rūda u. c. Visvairāk
Ēģiptē iegūst naftu un dabasgāzi. Ēģipte ir 4. lielākā valsts no naftas
ieguvējām Āfrikā aiz Nigērijas, Alžīrijas un Lībijas. Gandrīz 25% strādājošo ir
nodarbināti rūpniecībā, īpaši — lauksaimniecības produktu pārstrādē un derīgo
izrakteņu apstrādē. Daudz iedzīvotāju veic kokvilnas pirmapstrādi, strādā
tekstilrūpniecībā un apģērbu ražošanā, kā arī valsts pārvaldē. Nozīmīgas nozares
ir naftas pārstrāde, minerālmēslu, cementa un cukura ražošana. Attīstās arī
mazais bizness: podniecība, parfimērija un amatnieku uzņēmumi, kuri savas preces
ik gadu piedāvā vairāk nekā 4 miljoniem tūristu, kas ierodas Ēģiptē.

Ēģiptē ir sauss klimats. Vairāk mitruma ir tikai Vidusjūras piekrastē, bet arī
tur nokrišņu ir maz — līdz 800 mm gadā. Lielākā valsts teritorija saņem ne
vairāk kā 500 mm nokrišņu gadā, bet dažviet tuksnesī lietus nelīst gadiem.
Sīnāja pussalas kalnos ziemā mēdz uzsnigt sniegs, tā kušanas ūdeņi tiek savākti
un uzkrāti, lai tos izmantotu sausajā vasarā. Ēģiptes tuksnešos ir lielas
diennakts gaisa temperatūras svārstības. Dienā, kad saule atrodas augstu
debesīs, tā stipri sakarsē smiltis un klintis, tā ātri sasildot sauso gaisu.
Gaisa temperatūra tad var sasniegt 50 °C. Kad saule ir noritējusi, tuksnesis
strauji atdziest, tāpēc gaisa temperatūra 24 stundu laikā var mainīties pat par
37 °C.

Valsts platība pārsniedz miljonu kvadrātkilometru, taču līdz pat 90 % ēģiptiešu
dzīvo šaurā auglīgas zemes joslā Nīlas upes ielejā. Uz rietumiem no Nīlas
ielejas stiepjas Austrumu (Arābijas) tuksnesis — neauglīga zemes, ko ieskauj
kalnu grēda, kuras augstums sasniedz vairāk kā 2 km, bet garums — vairāk kā 800
km. Uz rietumiem no Nīlas ielejas atrodas Rietumu (Lībijas) tuksnesis, kas
aizņem 2/3 Ēģiptes platības. Rietumu tuksnesis stiepjas līdz pat Ziemeļāfrikas
krastam un ir pazīstams kā Sahāras tuksnesis. Lai gan tuksnesī ir ļoti augsta
temperatūra, neauglīga zeme, tomēr vētras un zemais gaisa spiediens rada
labvēlīgus apstākļus auglīgu oāžu pastāvēšanai. No septiņām Ēģiptes oāzēm
lielākās ir Hārga, Dāhla un Farāfira.



https://lv.wikipedia.org/wiki/Vaboles

Vaboles jeb cietspārņi (Coleoptera) ir kukaiņu kārta, kurā ir visvairāk
konstatēto sugu. Galvenā rakstura īpašība ir priekšējo spārnu pārveidošanās
cietos, stingri sklerotizētos, vai ādainos segspārnos, kuriem nav dzīslojuma.
Pakaļējie spārni ir saglabājušies — ar to palīdzību vaboles lido un mierīgā
stāvoklī tie tiek salocīti zem segspārniem (ļoti reti gadās, ka segspārni un
spārni ir reducēti). Formas un izmēri ir ļoti dažādi; vaboles garumā var
sasniegt no 0,3 līdz 171 mm.

Vaboles sugu skaita ziņā ir vislielākā grupa starp kukaiņiem un dzīvajām būtnēm
vispār — kārtā ir konstatētas vairāk nekā 360 000 sugas, kas sastāda 40 % no
visa kukaiņu sugu kopskaita. Šis skaitlis regulāri palielinās, jo tiek atklātas
jaunas sugas. Latvijā (2004. g.) sastopamas 3435 sugas no 105 dzimtām.

Vaboļu izmēri svārstās no 0,325 mm līdz 165 mm. Vissīkākās vaboles skaitas
spalvspārnīši no Nanosellini cilts. Sīkāka suga šobrīd skaitās Scydosella
musawasensis, kuras pārstāvju ķermeņa garums ir 0,325 — 0,352 mm, citās līdzīgi
sīkas ir Vitusella fijiensis un Nanosella fungi spalvspārnīšu sugas. Tās ir
vienas no sīkākam neparazitiskam kukaiņu sugām. Vislielākais Eiropas pārstāvis
ir dižā briežvabole (Lucanus cervus), kurai nominatīvās pasugas tēviņi sasniedz
83–86 mm garumā. Krievijas teritorijā vislielākā vabole ir Callipogon relictus
(no Krievijas Tālo Austrumu dienvidiem), kura var sasniegt līdz 110 mm.

Tropos dzīvo vislielāko vaboļu sugas, piemēram, Xixuthrus heros (Fidži),
Dynastes neptunus (Dienvidamerika), Macrodontia cervicornis (Dienvidamerika),
Dynastes hercules (Centrālamerika un Dienvidamerika), Titanus giganteus
(Dienvidamerika) un daži citi. Xixuthrus heros ietilpst lielāko vaboļu
pieciniekā, tās garums ir līdz 150 mm un tā ir piektajā vietā. Ceturtajā vietā
ir Dynastes neptunus līdz 158 mm, ar vidējiem izmēriem no 110 līdz 135 mm.
Trešajā vietā ir Macrodontia cervicornis, kuras tēviņi var sasniegt 165 mm,
vidējais šo vaboļu garums ir 130–155 mm. Otrā ir Dienvidamerikas Titanus
giganteus, kuras pārstāvji ir 167 mm garumā. Pirmā lielākā pasaulē vabole ir
Dynastes hercules, tēviņi — 160–171 mm.

Pieaugušo vaboļu jeb imago ķermenis, tāpat kā visiem pārējiem kukaiņiem, sastāv
no trim daļām: galvas, krūtīm un vēderiņa. Galvas un krūšu piedēkļi parasti ir
izvirzīti uz āru, bet vēderiņa piedēkļi (pirmsģenitālie un ģenitālie) visbiežāk
vairāk vai mazāk ievilkti iekšā.

Ķermeņa forma visbiežāk ir ovāla, izstiepti ovāla vai izstiepta, no augšas
daudzmaz izliekta, raksturojas ar stipri sklerotizētu segumu un piedēkļiem.
Pārējā daļa veido pasīvo aizsargu, galvenokārt no substrāta iedarbošanās, kad
vaboles pārvietojas substrāta iekšienē.

Par vaboļu dzīvesveida saistību ar ķermeņa formu var spriest, ja runa ir par
lielām sugām, mazāk saistīta tā ir vidējām sugām, bet mazām sugām saistības
bieži pavisam nav. Piemēram, ūdens iedzīvotājiem — aktīviem peldētājiem
(airvaboles, virpuļotāji un citi) vienmēr ir plūdlīnijas un kompakta ķermeņa
forma. Atklāti dzīvojošām sugām ķermenis bieži ir stipri izvelvēts. Plēsējsugas,
kuras pārvietojas uz substrāta virsmas, raksturojas ar kompaktu ķermeni, kuram
ir labi attīstīti, gari locekļi (skrejvaboles, smilšvaboles). Skarabejiem un
mēslvabolēm, kuras rok zemi, ir paplašināta priekšējā ķermeņa mala ar spēcīgu
priekškrūšu vairogu (latīņu: pronotum) salīdzinoši ar atklāti dzīvojošām sugām.

Galva sastāv no galvas kapsulas jeb epikraniuma (kapsula evolūcijas gaitā
izveidojas, savienojoties dažiem ķermeņa segmentiem un akronam; tai ir apaļīga
forma) un piedēkļiem — mutes orgāniem un ūsiņām. Attiecībā no galvas novietojuma
tā var būt prognātiska, kad mutes sastāvdaļas virzītas uz priekšu (visbiežāk);
hipognātiska jeb ortognātiska, kad mutes sastāvdaļas virzītas uz leju;
opistognātiska, kad mutes sastāvdaļas vērstas atpakaļ. Dažu dzimtu pārstāvjiem,
tai skaitā smecernieki, tinējsmecernieki, platsmeceri, galvai ir cauruļveidīgi
izstiepta forma, kuras galotnē atrodas mutes aparāts.

Galva ir pārklāta ar veselu kapsulu. Tās mugurdaļa parasti ieiet protoraksā;
dažreiz tik dziļi, ka no augšas vairs nav saskatāma, bet citos gadījumos otrādi
— brīvi piestiprināta protoraksam.

Galvas augšpusē var saskatīt galvas daļas, kuras savstarpēji vāji atdalītas:
kaklu, pakausi, deniņus, verteksu (galvvidu jeb latīņu: vertex), pieri un
klipeusu (sejas plātnīti jeb latīņu: clypeus). Galvas kapsula mēreni saplacināta
dorsālā virzienā un bieži daļēji ievilkta protoraksa sklerītā. Vaboļu īpatnība
ir ievērojams galvas kapsulas apakšdaļas pagarinājums aiz mutes orgāniem.

Uz galvas ir maņu orgāni: ožas, taustes (ūsiņas un tausteklīši) un redzes
(saliktas acis un, retāk, parastas acis) orgāni. Galvas sānos novietotas
saliktas jeb fasetu acis (latīņu: oculi), kuru fasetu skaits var sasniegt 25
000. Parasti acis ir labi attīstītas un bieži ir diezgan lielas. Retos gadījumos
tās ir reducētas vai vispār izzudušas, piemēram, sugām, kuras dzīvo alās, augsnē
un parazītiskām sugām. Gadās sugas, kurām acis ir novietotas dorsālā galvas
pusē, bet virpuļotājvabolēm, Amphiops ģints ūdensmīļiem, Lamiinae apakšdzimtas
koksngraužiem un dažas citām acis ir sadalītas ar starpsienu, tādēļ katra acs
sastāv no vienas puses, kura skatās uz augšu un otras — uz leju. Parasto acu jeb
«actiņu» (latīņu: oceli) vairumam sugu nav, bet dažām sugām (no strautvaboļu,
Liodidae, Phloeostichidae, īsspārņu, ādgraužu dzimtām) tās novietotas uz
verteksa; ādgraužiem un Metapsia ir nepāra skaits parasto acu, kurām gan ir pāra
izcelsme.

Starp acīm, virs pakauša atrodas galvvidus, kurš priekšdaļā pāriet pierē. Uz
pieres, starp acīm, ir novietotas ūsiņas jeb antenas. Ūsiņas ir posmaini
piedēkļi, kuri izpilda ožas un taustes funkcijas. Šo funkciju receptori atrodas
ūsiņu iedobumos. Ūsiņas parasti sastāv no 11 posmiem; šis skaitlis nav
pastāvīgs, tas var samazināties, līdz paliek divi posmi (Paussus) vai
palielināties līdz 40 atsevišķiem posmiem. Sastāvs un forma dažādu dzimtu
pārstāvjiem var mainīties.

Ūsiņu iedobumi atrodas starp mandibulu pamatni un acu priekšējo malu; iedobumi
ir galvenā raksturīpašība, kura atšķir vaboles no daudziem citiem kukaiņiem ar
pilnu pārvēršanās ciklu jeb metamorfozi. Daudzām visēdāju vabolēm un dažām
skrejvabolēm galvas kapsulas apakšvirsmā atrodas ūsiņu vadziņas, kurās tiek
novietoti pirmie ūsiņu posmi.

Mutes orgāni nav iegremdēti mutes kapsulā un sastāv no nepāra augšlūpas (latīņu:
labrum), neposmainu augšžokļu jeb mandibulu pāra (latīņu: mandibula), apakšžokļu
jeb maksilu pāra (latīņu: maxilla) un nepāra apakšlūpas (latīņu: labium).
Apakšlūpa veidojusies, savienojoties otrajam apakšžokļu pārim. Apakšžokļi un
apakšlūpa nes taustes un garšas orgānus, tā saucamos tausteklīšus. Vabolēm ir
raksturīgs primitīvākais košļāšanas mutes aparāts.

Ar mutes orgāniem vaboles sasmalcina cietu barību. Augšžokļiem ir košļāšanas
mala ar attīstītiem zobiņiem. Kreisā žokļa zobiņi ieiet kreisā žokļa iedobumos.
Apakšžokļi beidzas ar nekustīgi savienotām košļāšanas daivām — ārējo un iekšējo.
Apakšlūpai ir bazālais posms un posms, uz kura atrodas divi košļāšanas daivu
pāri.

Krūtis jeb torakss sastāv no trim segmentiem: protoraksa (priekšdaļas),
mezotoraksa (vidusdaļas) un metatoraksa (mugurdaļas). No tiem attīstītāks ir
protorakss, nekustīgi savienots ar mezotoraksu, kurš savukārt nekustīgi
savienots ar metatoraksu, un pēdējais savienots ar vēderiņu.

No dorsālās puses šie segmenti saucas par muguriņām jeb notumiem: notums
(priekšdaļa) mezonotums (vidusdaļa), metanotums (mugurdaļa). Katra segmenta
kutikulas veido riņķus, kuri iedalās četros sklerītos: notālajā (mugurējā) —
tergīts, torakālajā (krūšu) — sternīts un divos laterālos — pleirīts. Uz
torakāliem segmentiem ir kustības orgāni: uz mezo- un metanotuma ir spārni, uz
katra lejas segmenta ir kāju pāris.

Pronotuma jeb priekškrūšu forma ir ļoti dažāda un tā ir ļoti nozīmīga sugas
noteikšanā. Pronotumam var būt laterālie (sānu) smailie izaugumi, dažādu formu
izaugumi vai kuprīši.

No augšas skatoties, var redzēt tikai pronotumu, bet mezonotums (izņemot
vairodziņu) un metanotums aizsegti ar segspārniem. Segspārni pievienojas pie
mezonotuma, bet spārni, kuri tiek izmantoti lidošanai, — pie metanotuma.
Segspārnu daļa, kura pārsedz ķermeņa lejasdaļu, tiek saukta par epipleirām.
Katrs no torakālajiem segmentiem sastāv no centrālās daļas — diska un atdalītām
no tā sānu (episterns) un aizmugures (epimērs) daļām.

Kājas vabolēm vienmēr ir labi attīstītas. Katra no kājām sastāv no piecām
galvenajām sastāvdaļām. Sākot no kājas pamata, tās saucas par gūžu (platākā
sastāvdaļa), skriemeli, cisku (resnākais pamatposms), stilbu (parasti garākais
posms) un pēdu (sastāv no sīkākiem posmiņiem, parasti līdz pieciem). Gūžas
atrodas speciālās bedrītēs; tās ir īss pamata posms, ar kura palīdzību kājas ir
kustīgi piestiprinātas pie pleirīta (sānu plātnītes). Gūžas var būt lodveidīgas,
konusveida vai citas formas.

Priekšējās un vidējās gūžas vienmēr ir kustīgas, bet mugurējās bieži ir kustīgas
tikai ierobežotā mērā un dažreiz (skrejvabolēm, smilšvabolēm, airvabolēm,
krāšņvabolēm, sprakšķiem) ir nekustīgi savienotas ar metanotumu. Gūžu ar cisku
savieno skriemelis. Locītavas starp gūžu un krūtīm un starp gūžu un skriemeli
kustas atšķirīgās plaknēs, nodrošinot visas kājas kustīgumu. Ciska ir
visstiprākais un lielākais vaboļu ekstremitāšu posms. Ciskas galotnē
piestiprināts stilbs, bet tam posmaina pēda. Stilba virsotnē parasti novietoti
divi pieši, bet dažām sugām tikai viens.

Pēda parasti sastāv no pieciem posmiem, kaut gan dažādām dzimtām šis skaits
mainās, kas savukārt ir viena no sistemātiskām pazīmēm. Pēdas posmu skaits var
samazināties līdz 4—3, reti — 2—1, un pavisam reti to var nebūt (Scarabaeus,
Onitis ģints vabolēm uz priekškājām). Pēdas apakšvirsma var būt biezi pārklāta
ar matiņiem vai sariņiem. Visām vaboļu sugām uz pēdējā pēdas posma ir divi
nadziņi. Dažām vabolēm starp nadziņiem ir empodijs — kustīgs ādains piedēklis ar
diviem sariņiem. Nagu garums un forma var būtiski mainīties. Citi pēdas posmi
var būt ļoti modificēti: pirmais posms bieži var stipri pagarināties
(galvenokārt uz pakaļējām kājām); otrais un trešais posms var būt paplašināti un
iešķelti, divdaivu; ceturtais posms bieži ir nepilnīgi attīstīts.

Atkarībā no dzīvesveida vabolēm izšķir šādus kāju tipus: ejkājas, skrejkājas,
racējkājas, lēcējkājas, peldkājas, tvērējkājas u.c. Staigāšanai paredzētās
ejkājas atšķiras ar pēdu uzbūvi, kuras ir paplašinātas un saspiestas, to apakša
ir biezi apaugusi ar matiņiem (koksngraužiem, lapgraužiem, smecerniekiem un
citiem), otrie un ceturtie pēdu posmi bieži ir platāki. Skrejkājas raksturojas
ar slaidumu un visu daļu proporcionalitāti, diezgan tievu piecposmainu pēdu
(skrejvabolēm, melnuļiem). Rakšanas kājas jeb racējkājas (vairākos gadījumos tās
ir priekškājas) atšķiras ar paplašinātiem un saplacinātiem stilbiem; to
priekšmala ir zobaina (skarabejvabolēm, strupvabolēm un citiem). Peldkājām ir
saplacināti stilbi un pēdas; uz pēdām aug biezi matiņi (ūdenī dzīvojošām
vabolēm). Lēkšanas kājas jeb lēcējkājas parasti ir pakaļējās kājas; tās ir
stipras, ar ļoti biezām ciskām, kuras nepieciešamas lēkšanai (daži lapgrauži,
smecernieki un citi). Ķeršanas kājas jeb tvērējkājas (tikai priekškāju pāris)
sastopamas diezgan reti (virpuļotājiem, Labidostomis tēviņiem), tās ir plānas,
pagarinātas un tiek izmantotas barības ieguvei vai pārošanās laikā mātītes
saturēšanai.

Priekšspārni vabolēm ir pārvērtušies cietos sklerotizētos segspārnos. Segspārni
parasti ir tikpat cieti, kā hitinizētais ķermeņa segums. Segspārni piestiprināti
mezotoraksam. Miera stāvoklī apsedz mezonotumu (izņemot vairodziņu), metanotumu
un virsējo vēderiņa pusi, bet var būt saīsināti un neaizsniegt pēdējo vai
pēdējos septiņus vēderiņa tergītus. Dažreiz segspārni ir stipri neattīstīti, bet
dažu sugu mātītēm (Lampyrinae, Drillinae un citi) to var vispār nebūt. Var arī
būt arī stipri gari — garāki par vēderiņa garumu. Līniju, kur abi segspārni
saskaras, sauc par šuvi. Vabolēm ar reducētiem vai izzūdošiem mugurspārniem
segspārni var saaugt; citreiz segspārni šuves garumā var vispār nesaskarties,
piemēram, dažiem parazītvaboļu, eļļasvaboļu, māņkoksngraužu, kokurbju un citu
dzimtu pārstāvjiem. Meloe ģints eļļasvabolēm viens segspārns var priešpusē
nedaudz pārklāt otru, bet spārnu gali līdz ar to krustojas. Ārējā segspārnu mala
visā savā garumā bieži mazliet saliecas uz lejaspusi un daļēji apsedz
mezonotuma, metanotuma un vēderiņa sānus, veidojot epipleiras. Dažām vaboļu
dzimtām (skrejvaboļu, melnuļu, Cassidinae un citām) segspārnu sānmala var būt
stingri saplacināta un izstiepta, reizēm stīva vai atstiepta uz augšu. Dažu
Scolytinae ģinšu segspārnu virsotnē ir iespiedums, kurš malās ir aplikts ar
mazām smailēm un izmantojams koksnes miltu izsviešanai, graužot koksnē ejas.

Vēders sastāv no segmentiem. Katrs no segmentiem sastāv no pusriņķiem: spinālā
(tergīts) un abdomenālā (sternīts), kuri saistīti ar plēvi, uz kuras atrodas
stigma latīņu: stigmata jeb traheju ārējā atvere. Dažreiz stigmas atrodas vēdera
sānos. Parasti tās ir paslēptas zem segspārniem.

Segmentu skaits nav konstants, bet to nav vairāk par 10; redzamo segmentu
parasti ir 7—9, sternītu — 5—8 (tādēļ, ka pirmo divu segmentu sternītu nav, jo
tie ir reducēti), bet 1—3 pēdējie segmenti viens otru aizvieto un parasti
iespiesti vēderā. Vēdera segmentus no apakšpuses dēvē par sternītiem, bet no
augšdaļas — par tergītiem. Tergīti parasti viegli hitinizēti, plēvaini, gandrīz
bez krāsas; tikai dažos gadījumos (īsspārņiem, dažiem koksngraužiem), tergīti ir
redzami saīsināto segspārnu dēļ un tad tie ir tikpat cieti un tāpat nokrāsoti kā
sternīti. Pēdējo tergītu sauc par pigidiju, bet priekšpēdējo — par pronigidiju.
Dažu sugu tēviņiem aiz pigidija ir arī postpigidijs (spīduļiem, lapgraužiem,
praulmīļiem un citiem). Pēdējie segmenti ir pārveidoti un parasti atrodas vēdera
iekšienē.

Ķermeņa krāsojums ir ļoti variabls un dažāds. Krāsojumu un zīmējumus uz ķermeņa
bieži izmanto sugas vai dažādu taksonomisku grupu noteikšanā.

Vabolēm izšķir strukturālu un pigmentāru krāsojumu. Strukturālais krāsojums ir
saistīts ar dažādām specifiskām īpašībām kutikulas virsmas struktūrā
(mikroskopiskām rieviņām, zvīņām utt.), kuras rada gaismas interferences,
difrakcijas un dispersijas efektus. Šādi rodas dažu vaboļu metāliski spilgtā
nokrāsa, piemērām, vairākām tropu sugām. Pigmentāra krāsojuma pamatā ir
pigmenti, kuri bieži ir eksokutikulā, retāk tauku ķermenī vai hipodermas šūnās.
Daudzām vabolēm novērojama strukturālas un pigmentāras krāsojumu kombinācija.
Visbiežāk vabolēm sastopams pigments melanīns, kas dod tumši brūnu, brūni
sarkanu vai melnu krāsu. Citi ir karotinoīdi, kuri krāso sarkanā, oranžā,
dzeltenā krāsā, flavonoīdi — dzeltenā, baltā, sarkanā, brūnā krāsā. Daži
pigmenti (galvenokārt melnie un brūnie) atšķiras ar lielāku noturīgumu, bet
sarkanas un zaļas nemetāliskas krāsas parasti ir mazāk noturīgas un vaboles
nāves gadījumā maina savu krāsojumu uz dzeltenu, rudu, brūni dzeltenu.

Daudzām vaboļu sugām ir daudzveidīgi, bieži diezgan spilgti zīmējumi uz dažādām
ķermeņa daļām. Spilgtās vaboles parasti ir aktīvas dienas laikā, dzīvo
galvenokārt atklāti uz augiem (parasti uz puķēm, lapām), piemērām, Cetoninae,
krāšņvaboles un daži koksngrauži.

Dzimumu dimorfisms ir atšķirība starp mātītēm un tēviņiem ar ārējo izskatu,
krāsu un/vai ķermeņa formu, kas ir plaši izplatīta un bieži stipri izteikta
vaboļu sugu starpā. Vairumam sugu tēviņi ir mazliet mazāki un to ķermenis ir
šaurāks, nekā mātītēm. Citos gadījumos, pretēji, tēviņi ir lielāki (pateicoties
stipri attīstītām mandibulām vai ragveida izaugumiem uz galvas un pronotuma:
briežvabolēm, Dynastinae, Lethrus, Labidostomis).

Ļoti bieži (vairākām skrejvabolēm un airvabolēm, daudziem melnuļiem,
lapgraužiem, dažiem Melolonthinae un citiem) priekšējas, bet dažreiz un vidējas
pēdas tēviņiem stipri platāki ar piesūcinošo spalvu papēžiem, kas palīdz
tēviņiem noturēties uz mātītes pārošanas laikā. Tēviņiem mēdz būt iegarenas
priekšējas kājas (Euchirinae apakšdzimtā, Acrocinus longimanus). Citām sugām
tēviņi raksturojas ar resnam mugurējam gūžām vai salocītām, bieži arī gariem,
priekšējiem, vidējiem un mugurējiem stilbiem.

Citam vabolēm mēdz būt ļoti attīstītas mandibulas, piemēram, briežvabolēm un
Lethrus. Dažu dzimtu (piemēram, skarabejiem) tēviņiem uz galvas vai/un uz
priekškrūtīm ir daudzveidīgie "ragi", izaugumi, tuberkulas, kas nav vai slikti
attīstītas mātītēm.

Sekundārie dzimumīpatnības var izpausties arī pronotuma, protoraksa, kāju un
pigīdijas modifikācijas veidā. Degunradžvaboles raksturojas ar krasi izteikto
dzimumu dimorfismu. Tēviņi parasti lielāki par mātītēm ar daudz vai maz
attīstītiem galvas un/vai pronotuma ragiem. Galvas rags tiem nereti ļoti liels
(piemēram, Dynastes, Megasoma ģintīm), ar asiem izaugumiem, bet mātītēm ragu
vietā parasti ir tikai tuberkulas. Tiem tēviņiem ragi parasti atrodas pronotuma
priekšdaļā un virzīti uz priekšu.

Dzimumu dimorfisms var izpausties arī ūsiņu lielumā (koksngrauži), to vāles
lieluma un attīstības (vairāk tēviņiem, nekā mātītēm — Melolonthinae),
atsēvišķos gadījumos tēviņiem ūsiņu posmu skaits ir lielāks, nekā mātītēm.

Mazāk kustīgu dzīvesveidu mātītēm parasti nosaka spārnu neesamība (spīdvaboļu,
dažu Melolonthinae, koksngraužu un citu bezspārnu mātītes), taču šo sugu tēviņi
vienmēr ir spārnaini. Dažreiz segspārni mātītēm ir mazattīstīti vai pavisam
izzuduši (dažām spīdvabolēm). Ļoti retos gadījumos (dažiem mizgraužiem) ir
otrādi, mātītēm vienmēr ir spārni, bet tēviņiem tie parasti reducēti.

Polimorfisms (daudzveidība) ir atšķirību kopums, kas sastopams starp vienas
sugas pārstāvjiem. Tā saucamais trofiskais polimorfisms mēdz būt tēviņiem no
briežvaboļu dzimtas un Dynastinae apakšdzimtas atkarībā no kāpuru attīstības,
pieejamās barības bāzes un ārējās vides ietekmes. Briežvaboļu un Dynastinae
lielākie tēviņi atšķiras kā ar stipri attīstītiem izaugumiem, tā arī ar ragiem
uz galvas un/vai uz pronotuma. Mazākie tēviņi, kuriem ir vāji attīstītas
sekundārās dzimumpazīmes, pēc ārējā izskata tuvi mātītēm. Grūti noteikt, kas
šajā gadījumā ir saistīts ar ārējiem apstākļiem, kuros attīstās kāpuri, un kas
var būt noteikts ģenētiski.

Tā arī atsevišķām vabolēm, biežāk ar spilgtu "metālisku" krāsojumu (daži
koksngrauži, krāšņvaboles, Cetoninae), mēdz rasties krāsojuma variācijas vienas
sugas robežās, līdz ar to metāliski toņi var būt ar visdažādākajām nokrāsām,
kuras mainās, sākot ar zaļām nokrāsām un beidzot ar vara sarkanu un melnzilu.
Goliathus ģints un visbiežāk Goliathus orientalis sugas skarabejvabolēm
reģistrētas daudzas krāsojuma variācijas, kuras dažreiz stipri atšķiras cita no
citas, vai ir diezgan līdzīgas, vai veido pārejas formas. Tumša krāsojuma
variācijas ir pārsvarā vabolēm no Centrālās un ekvatoriālās Āfrikas, kamēr
gaišas variācijas izplatītas starp vabolēm no ekvatoriālās Āfrikas dienvidiem un
rietumiem. Goliathus goliatus krāsojuma variācijas var būt saistīta ar dažu
abiogēnisko faktoru (izolācijas pakāpe, mitrums u.t.t.) izmaiņām.

Vabolēm ir kukaiņu klases pārstāvjiem tipiska iekšējā uzbūve. Vaboļu ķermeņa
dobums, tāpat kā pārējiem kukaiņiem un posmkājiem, ir jaukts ķermeņa dobums,
kurš saucas par miksocēli. Miksocēle ir pārdalīta ar divām horizontālām plēvēm
(diafragmām) trīs sadaļās (sinusos). Augšējā diafragma atdala augšējo jeb
perikardiālo sinusu, kurā ir novietots muguras asinsvads. Apakšējā diafragma
atdala apakšējo jeb perineirālo sinusu, kurā ir novietota vēdera nervu ķēde.
Vidējais jeb viscerālais sinuss novietots starp diafragmām; šajā sinusā atrodas
gremošanas, izdalīšanas un dzimumsistēmas, kā arī tauku ķermeņa lielākā daļa.
Ķermeņa dobums ir aizpildīts ar hemolimfu.

Vaboļu centrālā nervu sistēma, līdzīgi citiem kukaiņiem, sastāv no pāru
virsrīkles ganglija (galvas smadzenēm), pierīkles kennektīvām un vēdera nervu
ķēdes. Pirmais ķēdes ganglijs (zemrīkles) un virsrīkles ganglijs atrodas galvā,
pārējie ķermenī. Vēdera nervu ķēdes centralizācija variē plašā diapazonā. Tā
piemērām Dictyopterus ģints sugām ir trīs krūšu un astoņi vēdera gangliji;
Cicindella skrejvabolēm ir trīs krūšu un seši vēdera, septiņpunktu mārītei trīs
krūšu un divi vēdera, piecpunktu mārītei ir trīs krūšu un viens vēdera,
smecerniekiem ir divi krūšu un 2 vēdera, Gyrinus virpuļotāju sugām divi krūšu un
viens vēdera, un Rhizotrogus skarabejam viens krūšu un nav vēdera gangliju, jo
visi vēdera ķēdes gangliji savienojas vienā krūšu segmentā. Kukaiņiem ir labi
attīstīta veģetatīvā nervu sistēma, kura sadalīta trijās daļās — somatogastralā,
ventrālā un ventrokaudālā.

Gremošanas sistēma sastāv no trim daļām — priekšējās, vidējās un pakaļējās
zarnas. Visu zarnas daļu sienas veido vienslāņa epitēlijs, kuru ārēji izklāj
gareniskas un gredzenveida muskuļšķiedras. To saraušanās veicina barības kustību
zarnās. Vabolēm ir mandibulārie, maksillarie un labiālie (apakšlūpas) dziedzeri.
Rīkle un barības vads veicina barības norīšanu un tās nokļūšanu guzā, kas
savukārt ir barības krātuve un vieta, kur barība sāk sagremoties siekalu
gremošanas sulas (no vidus zarnas daļas) enzīmu ietekmē. Pakaļējā zarna
nepiedalās gremošanas aktā, taču tā piedalās ekskrementu formēšanā, absorbē
(uzsūc) ūdeni, izvada ekskrementus un piedalās osmoregulācijā.

Asinsrites sistēma ir ļoti reducēta (slikti attīstīta). To veido muguras
asinsvads, kas atrodas prekardiālā sinusā un ir piestiprināts pie dorsālās
ķermeņa sienas ar saistaudu saitēm. Pakaļējā asinsvada daļā atrodas sirds, kas
sastāv no vairākiem secīgiem kambariem, un priekšēju daļu veido aorta.

Elpošanas sistēma sastāv no trahejām, kas atveras uz āru ar vairākām porām,
kurus dēvē par stigmām. Divi pāri stigmu atrodas uz mezotoraksa un protoraksa,
un pārējās stigmas — pirmajos piecos vēdera segmentos.

Izvadsistēmu veido malpīgija kanāli, taukķermeņa urātu šūnas, perikardiālās
šūnas.

Reproduktīvā sistēma mātītēm sastāv no olnīcu pāra, pāra olvadu, viena nepāru
olvada, papildus dzimumdziedzeriem, sēklas tvertnes. Tēviņu reproduktīva sistēma
sastāv no sēklinieku pāra, pāra sēklvadu, sēklas izvadkanāla, papildus
dzimumdziedzeriem un kopulācijas orgāna (edeagusa).

Skaņu svārstības vaboles rada, pateicoties Džonstonu orgāniem, kuri sastāv no
modificētām hordālām sensillām.

Timpanāli dzirdes orgāni aprakstīti divu dzimtu pārstāvjiem, tas ir Cicindela
ģints šmilšvabolēm (uz pirmā vēdera segmenta dorsālas virsmas) un divu tribu
Dynastinae apakšdzimtas pārstāvjiem (zem pronotuma vairodziņa).

Vaboļu olu forma ir parasti ovāla, apaļa vai iegarena. Parasti gaišas (baltas,
dzeltenīgas, dzeltenpelēkas, zaļganas vai gaiši zaļas, retāk brūnas),
puscaurspīdīgas. Olu apvalks parasti ir tievs, bez izteiktas ārējas skulptūras.

Vaboles olas dēj parasti pa vienai vai nelielās grupās, visbiežāk "klusā
stūrītī": zem dažādiem patvērumiem, zem akmeņiem, nobirušām lapām, sūnās, zaros,
pumpuros, augļos, koku mizās, zemē. Dažreiz, lai dētu, olu mātīte sagatavo tam
speciālu dobumu (piemēram, skarabeju pazemes alas, aizpildītas ar mēsliem,
mizgraužu ejas) vai sarullē augu lapas, veidojot slēgtu telpu
(tinējsmecernieki), retos gadījumos (dažiem plēsējiem) mātītes dēj olas citu
kukaiņu ligzdās, tā, piemēram, Trichodes skudrulīši dēj olas palapseņu, vientuļo
bišu un siseņu ligzdās.

Kāpuri ir diezgan variabli, taču tiem piemīt kopīgas raksturīpašības - ir
attīstīta, stipri sklerotizēta galva ar mutes aparātu pielāgotu graušanai;
parasti iegarenu resnu ķermeni un sklerotizētiem segaudiem.

Ūdenī dzīvojošus kāpurus ir pieņemts iedalīt divos tipos atkarībā no to
dzīvesveida. Pirmie ir plēsīgi kāpuri (airvaboles, ūdensmīļi), kas raksturojas
ar lielu galvu, asiem un sirpjveidīgiem žokļiem, diezgan garām kājām, dažreiz ar
biezu apmatojumu, pateicoties kuram tie var ātri peldēt. Šie kāpuri elpo
atmosfēras gaisu, dēļ kā tiem ir nepieciešams pacelties pie ūdens virsmas.
Otras, galvenokārt neplēsīgu īpatņu grupas kāpuriem (virpuļotāji, peldvaboles un
daudzi ūdensmīļi) uz ķermeņa virsmas ir trahejas žaunas (savdabīgi izaugumi),
kuri tiek izmantoti elpošanai. Šādi kāpuri ir mazāk kustīgi, taču starp tiem ir
arī plēsīgas formas.

Taču ir arī citi kāpuru tipi, piemēram, ādgraužu kāpuri ar biezu apmatojumu
(bieži ar garo matiņu otiņveida sakopojumiem uz vēdera gala) vai kāpuri, kuru
ķermenim ir īpaša morfoloģiska uzbūve (smilšvaboles, kokurbji un dažu citu
vaboļu grupām).

Kūniņa ir baltā, brīva (bez kokona). Kūniņošanās notiek parasti augsnē vai meža
klājā, pat ja kāpura attīstīšanās notiek citā vietā: koksnē, zem koku garozas,
graudaugu stumbros, augu lapu locījumos un citur. Ūdens vaboļu sugas kūniņojas
augsnē ūdenstilpņu krastos. Taču ir daži izņēmumi. Ir sugas, kas kūniņojas
kāpuru attīstīšanas vietās: koksnē (krāšņvaboles, koksngrauži, ķirmji un citi),
barības augu lapu mīnās (Rhynchaenus ģints smecernieki), lapu rullēs (daži
tinējsmecernieki) vai atklāti uz barības augu lapām (mārītes, daži lapgrauži),
sēklās iekšā (sēklgrauži), plēvspārņu ligzdās (dauzi skudrulīši).

Pirms kūniņošanas procesa kāpuri tais īpašu "kūniņas gultni", īpaši reti vaboļu
kāpuri (daži smecernieki) tais īstus kokonus uz augu lapām.

Kūniņas fāzē notiek aktīvas iekšējas pārmaiņas: histolīze un histoģenēze.
Pieauguša īpatņa orgāni formējas no īpašiem aizmetņiem (imagināliem diskiem).
Tie ir nelieli nediferencēto šūnu kopumi, kas novietojas noteiktās vetās kāpuru
ķermenī. Metamorfozi regulē neiroendokrīeno orgānu komplekss.

Vaboles vienmēr ir šķirtdzimuma dzīvnieki un gandrīz vienmēr oldējēji. Vaboles
ir kukaiņi ar pilno pārvēršanos. Tas nozīmē, ka no olas izšķiļas kāpurs (kurš
nav līdzīgs pieaugušam īpatnim), kurš savas augšanas beigās pārvēršas par
kūniņu, un tā savukārt pārvēršas imago — pieaugušā īpatnī. Tādā veidā vaboļu
lielākā daļa attīstās, izejot četras fāzes: ola, kāpurs, kūniņa un imago. Kaut
gan ir arī daži izņēmumi: dažu vaboļu dzimtu, piemēram eļļasvaboļu, pārstāvjiem
novērota hipermetamorfoze ar 5—6 un vairāk fāzēm, kuras sastāv no īpašām papildu
kāpuru stadijām, kas atšķiras no sākotnējā kāpura un imago. Meloe un Mylabris
ģints eļļasvabolēm šās papildfāzes sauc par triungulīniem.

Cits izņēmums ir neotēnija, kas ir dažu organismu spēja sasniegt dzimumgatavību
un vairoties kāpuru stadijā. Par piemēru var kalpot Platerodrilus sarkanspārņu
mātītes, kurām dzīves ciklā ir izslēgtas kūniņas un imago stadijas. Tomēr šāda
parādība neizslēdz normālu tēviņa attīstīšanos.

Partenoģenēze vabolēm sastopama diezgan reti, bet gadās daudzās dzimtās,
visbiežāk dažiem melnuļiem, lapgraužiem un it īpaši smecerniekiem. Līdz ar to
mātītēm saglabājas četras attīstības stadijas, bet starp pieaugušiem īpatņiem
tēviņu var pavisam nebūt.

Dzīvdzemdēšana vaboļu vidū ir ļoti reta, tā ir raksturīga tikai dažiem
īsspārņiem, lapgraužiem.

Savdabīga un sarežģīta ir Micromalthus debilis vairošanās bioloģija, kur kāpuram
ir trīs attīstības fāzes. Pirmās fāzes kāpuri ir ļoti kustīgi, tiem ir garas
kājas un liela galva, bet visas fāzes gaitā tie nebarojas. Pēc apvalka nomešanas
tie pārvēršas bezkāju otrās fāzes kāpuros, kuru galvenā funkcija ir barošanās.
Tie savukārt pārvēršas trešās fāzes kāpuros, kuri nebarojas, bet spēj vairoties
un dzemdē daudz pirmās fāzes kāpuru. Ir zināmi arī pieauguši īpatņi, kuri rodas
no otrās fāzes kāpuriem, kaut gan šis process ir nepilnīgi izpētīts. Šai vabolei
ir citu kukaiņu starpā unikāla saskaņota hipermetamorfoze ar kāpuru dzemdēšanas
spēju.

Kāpuru un pieaugušo stadijas atsevišķām sugām ilgst dažādi. Biežāk (vairākām
skrejvabolēm, īsspārņiem, airvabolēm, lapgraužiem, dažiem smecerniekiem,
mizgraužiem un citu dzimtu pārstāvjiem) kāpuri pilnīgi attīstās dažu nedēļu
gaitā, bet pieaugušās vaboles dzīvo nozīmīgi ilgāk — no dažiem mēnešiem līdz
vairākiem gadiem, atkal dējot olas un radot jaunas paaudzes. Citās grupās vaboļu
kāpuri dzīvo daudz ilgāk par pieaugušiem īpatņiem, tā ir atsevišķām
skarabejvabolēm, sprakšķiem, briežvabolēm, krāšņvabolēm, dažiem koksngraužiem un
citiem. Pēc olu dēšanas tās vaboles nomirst. Reizēm (dažām melnuļu sugām) kāpuri
un pieaugušās vaboles var nodzīvot vienādi ilgu laiku, dažreiz pat līdz dažiem
gadiem. Piemēram, Polposipus herculeanus, no Seišelu salām, pieaugušās vaboles
dzīvo līdz 8 gadiem. Pastāv arī dzīves ilguma atšķirība starp mātītēm un
tēviņiem. Vienām sugām tēviņi attīstās ātrāk par mātītēm un pēc pārošanās
nomirst, bet mātītes turpina dzīvot, kamēr neizdēj visas olas, kuras attīstās
porcijās.

Vaboles raksturo instinktīva rūpēšanās par pēcnācējiem, šis instinkts izpaužas
spēcīgi, parasti ar barības rezerves gatavošanu nākamajiem kāpuriem vai ar
rūpēšanos par izdētajām olām un kāpuriem.

Primitīvākā rūpēšanas par pēcnācējiem noslēdzas olu aizsardzības nodrošināšanā.
Vienkāršākais un izplatītākais aizsardzības veids ir olu dēšana dabiskās
slēptuvēs: augsnes vai koku garozas plaisās, olu ierakšana zemē un cits. Dažu
koksngraužu mātītes izgrauž barības koku garozā speciālus dobumus, kuros pēc tām
dēj olas. Daži smecernieki, piemēram, Balaninus ģints pārstāvji, urbj caurumus
dažādu koku augļos un dēj tur olas. Kāpuri pie tām attīstās auglī un barojas ar
augļa mīksto kodolu.

Sarežģītāka rūpēšanas izpausme ir speciālu somiņu gatavošana olām. Phyllodecta
ģints lapgrauži olām izgatavo aizsargkapsulu no pašu ekskrementiem; Galeruca
lapgrauži salīmē olas kopā ar speciālo izdalītu sekrētu aizsargātā "maisiņā";
Aspidomorpha tropu lapgraužu ģints gatavo īstas apbruņotas ootēkas ar dažiem
nodalījumiem. Irbenāju lapgrauzis (Galerucella viburni) izgrauž zaros savdabīgu
ligzdu, kur iedēj dažas olas un slēdz to ar vāku no koksnes šķiedras un
ekskrementiem, kas salīmēti ar mātīšu izdalītu sekrētu. Ūdenī dzīvojošām
vabolēm, piemēram, ūdensmīļiem, ir speciāli tīklu izdaloši dziedzeri. Ar
sekrētu, kas izdalās no šiem dziedzeriem, vaboles taisa olu kapsulas.

Tinējsmecernieki no Rhynchites un dažam tuvām ģintīm dēj olas dažās augu mīksto
daļu taisītās bedrēs (jaunos augoņos, ziedpumpuros). Vēl viena pēcnācēju
aizsargāšanas metode ir tā saucamo "cigāru" veidošana no barības augu lapām, ko
taisa daži tinējsmecernieki. Tinējsmecernieku mātītes dēj olas lapu audos, pēc
tām taisa asprātīgus, matemātiski precīzi izrēķinātus griezumus, kas ļauj
mātītei sarullēt lapu biežā caurulē. Tālāk mātīte pārgrauž lapas galveno vēnu,
pēc kā lapa izžūst. Āfrikas smecernieki no Alcides ģints izgrauž slēptuvi olām
zariņos, pēc tām apgrauž zarus uz pamata un šķiedru — zars atmirst, bet kāpuri
dabū barību. Līdzīgi taisa Amerikas ģints Oncideres un Āfrikas ģints
Tragocephala koksngrauži, kas spēj apgrauzt zarus līdz 12 cm diametrā.

Lethrinae apakšdzimtas mēslvaboles sagatavo saviem kāpuriem pazemes alās maltos
zāļaugus, savdabīgo silosu. Līķvaboles, galvenokārt karpačvaboles, apgādā
kāpurus ar barību ierokot zemē mugurkaulnieku līkus. Apkārt līķa tiek taisītas
pazemes iedobumus, kur mātīte dēj olas. Pēc kāpuru rašanas mātīte pastāvīgi baro
kāpurus atraugot barības maisījuma pilienus katram kāpuram.

Dažas skrejvaboles būvē ligzdveidīgus dobumus un aizsargā olas, kamēr parādās
kāpuri, citās reizēs pat līdz parādās pieaugušās vaboles. Līdzīga uzvedība ir
Copris ģints mēslvabolēm.

Gremzdgrauži taisa ne tikai speciālos mātīšu ejas zem koku garozas, kur dēj
olas, bet arī inficē koksni ar speciālām sēnēm, kas mīkstina koksni un padara to
derīgu priekš kāpuru barošanas. Vēl gremzdgraužu mātītes var uzturēt ejās
noteiktu temperatūru un mitrumu, ventilējot ejas visā kāpuru attīstīšanas laikā.

Dažas vaboles neveido slēptuves, bet aizsargā pēcnācējus ar savu ķermeni. Tā,
piemēram, Helochares ģints ūdensmīļi nēsā olas uz vēdera apakšējas virsmas. Bet
Omaspides ģints vairogvabolēm segspārniem ir plašākas sānu malas, zem kam
varogvaboles piesedz līdz 20 jauniem kāpuriem.

Passalidae dzimtas pārstāvji atšķiras ar augsti attīstītu rūpēšanas instiktu.
Apdzīvojot pūstošas koksnes, šīs vaboles bieži sastopas veselos kopumos,
veidojot sociālās grupas. Tēviņi un mātītes dzīvojot pāros, kopā uzbaro savus
pēcnācējus ar sakošļāto, samitrinātu ar siekalām koksni, kas vēl izgāja
fermentāciju ar speciālu sēņu piedalīšanos. Tās vaboles ne tikai uzbaro un
aizsargā kāpurus, bet arī aizsargā kūniņas un jaunus pieaugušos īpatņus.

Vabolēm nav retas starpsugu krustošanās. Indo-Malāju Batocera ģints
koksngraužiem ir atklātas vairāki hibrīdi, līdzīgi ir atzīmēti hibrīdi
Monochamus, Dorcadion un Compsodorcadion ģintīs.

Starp visām vabolēm ir pārstāvji ar vairākiem galvenajiem barošanās tipiem, kuri
ir sastopami kukaiņu klasē. Vaboles var būt kā plēsēji (daudzēdāji jeb polifāgi
vai arī specializēti), tā arī augēdāji jeb fitofāgi, kuru šajā kārtā ir
vairākums. Starp pēdējiem ir sugas, kuras barojas ar lapām, kā arī sugas, kuras
grauž saknes (rizofāgi), koksni un mizu (ksilofāgi), augļus vai sēklas
(karpofāgi), ēd vainaglapas un putekšņus (antofāgi). Fitofāgu vairākums barojas
ar dzīviem augu audiem, bet dažas spēj baroties ar sausu koksni. Daudz ir sugu,
kuru diētu sastāda sēnes, tos sauc par micetofāgiem, un sugas, kas barojas ar
pūstošu dzīvnieku un augu materiālu (nekrofāgi un saprofāgi) un detritofāgi,
kuri barojas ar sausu un lēni pūstošu augu un dzīvnieku daļām.

Starp vabolēm ir sugas (no koksngraužu, skarabeju, sprakšķiem un no citam
dzimtām), kas nebarojas pavisam un dzīvo pateicoties barības vielu uzkrājumiem,
ko uzkrāj kāpuru stadijā. Taču vaboļu vairumam, īpaši ilgdzīvotājiem, ēšana
pieaugušiem īpatņiem ("papildus barošanās") ir neatņemama dzīvošanai un olu
briešanai.

Barošanas raksturs pieaugušiem īpatņiem un kāpuriem ir līdzīgs vairākām grupām,
taču pārējam grupām pieaugušām vabolēm un kāpuriem brošanas veids ir ļoti
dažads. Piemēram, Cetoniinae apakšdzimtas kāpuri dzīvo augsnē, trūdā, pūstošos
augu atliekām, bet pieaugušās vaboles barojas uz ziediem un tekošas koku sulas.
Koksngraužu kāpuri barojas, galvenokārt ar koksni vai zem koku garozas, retāk
barojas ar jauniem zāļaugu stumbriem, bet pieaugušas vaboles vairākām sugām
barojas ar ziediem un ziedputekšņiem. Dažos gadījumos kāpuri ir plēsēji, bet
pieaugušās vaboles barojas uz augiem.

Vaboles, kas dzīvo uz zemes, koku stumbros vai atklāti uz augiem, visbiežāk
pārvietojas, rāpojot dažādā ātrumā. Dažas no tām, tai skaitā daudzas
skrejvaboles, īsspārņi, krāšņvaboles, sprakšķi, ādgrauži, sēņgrauži, skudrulīši
un daži koksngrauži, var ātri skriet. Vabolēm, kuras dzīvo uz smilšu augsnes,
t.s. dažām lielajām skrejvabolēm, smilšvabolēm un melnulīšiem, kā arī vabolēm,
kuras rāpo kokos — daudziem koksngraužiem, ir daudzmaz garas un atsevišķos
gadījumos izliektas kājas. Spēja lēkt piemīt dažiem lapgraužiem (no Alticinae
apakšdzimtas un Sagra ģints), smailvēderiem, Rhynchaenus ģints smecerniekiem,
kuriem ir stipri palielināti mugurējie iegurnīši. Šīs vaboles lēkšanu izmanto ne
tikai kā pārvietošanās veidu, bet arī lai aizbēgtu no plēsējiem. Spēja palēkties
gaisā ir tikai sprakšķiem, kuriem to darīt palīdz protoraksa un mezotoraksa
anatomiskā struktūra. Lēcienu pavada raksturīgs klikšķis (reizēm diezgan skaļš)
un tas tiek pielietots, lai uz muguras guļošā vabole apgrieztos uz kājām. Īso
kāju dēļ sprakšķi citādi nevarētu apgriezties atpakaļ, nokrītot zemē uz muguras.

Gaisā galvenais vaboļu pārvietošanas veids ir lidošana, vicinot spārnus. Pirms
celties gaisā, vaboles paceļ segspārnus un pēc tam izbīda un iztaisno spārnus.
Tieši tāpēc vaboles parasti ceļas gaisā lēni un arī lido salīdzinoši lēni. Ātra
pacelšanās un strauja lidošana ir raksturīga tikai Agrilus krāšņvabolēm, Menesia
koksngraužiem un Cicindellinae apakšdzimtas smilšvabolēm.

Virziena mainīšanas lidošanas laikā pavadās ar ķermeņa garenas ass pagriešanos.
Lidošanas ātrums var būt zems vai augsts. Vaboļu lidošana ir savdabīga, tā ir ar
zemu manevrējamību un ātrumu, kaut gan lielām sugām ātrum ir lielāks. Vaboles un
strepsipteras ir vienīgie kukaiņi, kuri lidošanai izmanto galvenokārt apakšējos
spārnus. Lidojošām vabolēm, atšķirībā no citiem kukaiņiem, ķermeņa lielākā daļa
atrodas priekšā no iedarbinātiem spārniem.

Dažas vaboles (Cetoniinae un Gymnopleurus) spēj lidot nepiepaceļot segspārņus,
izplēšot apakšēji spārni no speciāliem iedobumiem segspārņu malās. Dažas vaboles
nespēj lidot vispār, tāpēc kā spārni ir vai nu reducēti vai pavisam izzuduši.

Spēja veidot skaņas ir plaši izplatīta starp vabolēm un sastopama apmēram 20
dzimtu pārstāvjiem. Akustiskā komunikācija ir viens no svarīgākajiem sazināšanās
veidiem starp vienas sugas vabolēm. Ar skaņas palīdzību tiek nodrošināta mātīšu
un tēviņu satikšanās, uzturētas starppopulāciju un starpdzimtu attiecības,
sasniegta radniecisku ģinšu reproduktīvā izolācija. Kontaktā ar citam sugām
skaņu signāli izpilda galvenokārt šaurākas funkcijas, tādas kā atbaidīšana vai
draudi. Vairākas vaboles, kuras izdod skaņas, dara to ar stridulācijas aparātu.
Šāds aparāts biežāk sastopams koksngraužiem, kuriem skaņa veidojas, kad
pronotums kustas pa mezonotuma virsmu, pateicoties mugurējās malas slīdēšanai uz
stridulācijas laukuma. Ja koksngrauzi tur aiz vēdera, tad viegli var ieraudzīt,
kā viņš veido šīs skaņas — kustinot augšup-lejup savu ķermeņa priekšdaļu. Dažām
kapucķirmju sugām pronotuma sānos atrodas sīki pauguriņi un skaņa rodas, kad
kukainis kustina savus mugurējos iegurnīšus virs šiem pauguriem.

Bioluminiscenta spīdēšana ir tipiska spīdvabolēm un dažiem tropiskiem
sprakšķiem. Līdz ar to spīdīgo orgānu skaits, forma un novietojums dažādām sugām
mainās. Dažām tropu sugām sīki spīdošie orgāni novietojas uz katra vēdera
sternīta dorsālās daļas. Sprakšķiem no Pyrophorus ģints divi nelieli gaismas
orgāni atrodas uz pronotuma virspuses un viens liels uz pirmā vēdera sternīta.
Sugu vairumam ir tikai viens liels spīdīgs orgāns uz diviem pēdējiem vēdera
sternītiem. Spīdēšanas pamatnē ir luciferīna oksidācija ar specifisko enzīmu
luciferāzi, piedaloties ATF un magnija joniem.

Spīdvaboles izmanto spīdēšanu pārošanas laikā (meklēšanas un piesaukšanas
signāli tēviņiem un mātītēm), kā aizsarglīdzekli, teritorijas noteikšanā. Pastāv
arī gaismas mīmikrija. Dažām sugām (tai skaitā parastais jāņtārpiņš) tie ir
vienīgie pārošanas signāli. Photinus un Photuris ģinšu sugu vairākumam tēviņiem
nav atšķirības starp meklēšanas un piesaukšanas signāliem. Tajā pašā laikā tikai
Photuris ģints mātītēm ir aprakstīta gaismas mīmikrija, tas nozīmē, ka mātītes
veido gaismas signālus, ka ir gatavas pārošanai, raksturīgus Photinus ģints
sugām, kuras dzīvo vienā ar viņiem teritorijā. Photinus tēviņi, pievilināti ar
šādiem signāliem, «nokļūst lamatās» un kalpo par Photuris mātīšu barību.

Spīdvabolēm izšķir dažus gaismas komunikācijas veidus. Viena dzimuma indivīdi
(galvenokārt nelidojošas mātītes) izveido sugai specifiskus signālus, kas
pievelk tēviņus (Lampyris, Pyrophorus un citi), turklāt lidojošiem indivīdiem
spīdēšanas signālu esamība nav obligāta. Citā gadījumā, viena dzimuma lidojošie
indivīdi (galvenokārt tēviņi) veido sugai specifiskus signālus, uz kurām cita
dzimuma indivīdi veido «atbildes» (Lampyrinae). Dažām sugām iespējami arī citi
uzvedības varianti no augstāk minētajiem.

Phrixcthrix ģints spīdvaboles no Dienvidamerikas spēj starot izstarot zaļu un
sarkanu gaismu, turklāt darot to vienlaicīgi vai pēc kārtas.

Feromonus vaboles izmanto visdažādākajiem mērķiem. Svarīgākie ir dzimumu
feromoni, kuri atvieglo mātīšu un tēviņu satikšanos. Parasti dzimumferomonus
izdala mātītes, bet ir reģistrēti gadījumi, kad tos izdala tēviņi. Vaboles
izdala agregācijas feromonus, kuri palīdz vienas sugas īpatņiem veidot kopu,
nepieciešamu barošanai vai pārziemošanai.

Lidošanas laiks un ilgums ir diezgan variabls dažādu grupu vabolēm; mērenos
platumos aprobežojas ar silto gadalaiku. Vaboles, kuras barojas ar augu kultūrām
un ziediem, ir aktīvas galvenokārt dienā un karstajās dienas stundās (piemēram,
rožvaboles, Lepturinae un citi), bet naktī slēpjas. Citas vaboles, pretēji, ir
aktīvas vakarpusē un krēslā, bet dienā slēpjas nomaļās vietās (piemēram,
Prioninae, skrejvaboles un citi). Vienām sugām ir aktīvi un gatavi lidošanai
tēviņi, bet citām — mātītes.

Lai pārlaistu ziemu, mārītes var pulcēties vietās, kur tās pārziemos. Iemesli,
kāpēc tiek veidoti bari un pirms tam notiek migrācija, varbūt ir saistīti ar
sugas izcelsmi, jo pulcēšanās raksturīga teritorijām ar aukstu ziemu, kurās
dzīvo siltumu mīlošas sugas, kam nācās izmainīt savu barošanās veidu un
dzīvesveidu.

Dažas citas sugas arī tāpat veic masu migrācijas. Piemēram, airvaboles,
ūdensmīļi dažreiz pārlido lielos baros, kad pārceļo uz citām ūdenstilpēm.

Briežvaboļu sugu vairuma un dažu Dynastinae tēviņi bieži ir agresīvi pret citiem
savas sugas tēviņiem. Tie piedalās kautiņā savā starpā dēļ barošanas vietām
(piemēram, vietām ar tekošo koku sulu) un mātītēm. Piemēram, ieraugot
pretinieku, briežvaboles stājas draudošā pozā — paceļ uz augšu priekšējo ķermeņa
daļu un plaši atliec ūsiņas. Gadījumā, ja draudi neiedarbojas, tēviņš uzbrūk
pretiniekam. Šajā gadījumā tēviņi parasti augsti paceļ priekškājas un viduskājas
(«paceļas uz pakaļkājām»), plaši ver vaļā žokļus. Šo kauju gaitā katrs no
dalībniekiem cenšas pieāķēt pretinieku segspārnus ar savām mandibulām, pacelt
gaisā un tad nomest zemē.

Lidošanas laikā starp lielo koksngraužu (Monochamus, Prionus un citiem) tēviņiem
dažreiz var notikt kauja, kas atgādina laulību turnīrus, kuru gaitā tie cits
citam nograuž ūsiņas un ekstremitāšu daļas. Tāpat arī starp skarabejiem notiek
kaujas par gatavām mēslu bumbiņām.

Vaboles ir plaši izplatītas visā pasaulē, visos sešos zooģeogrāfiskajos
reģionos, izņemot Antarktīdu, Arktikas leduszonas un pārāk augstas kalnu
virsotnes. Ļoti bagāti ar cietspārņiem ir tropu reģioni.

Vaboles apdzīvo sauszemi un saldūdeni visā pasaulē, sākot no sausākiem
tuksnešiem un beidzot ar tropu mežiem, no ekvatora daļām līdz tundrai. Tās
neapdzīvo tikai tās zonas, kuras ir klātas ar mūžīgu ledu (Antarktīda, daži
Arktikas rajoni un augstāko kalnu virsotnes). Kaukāzā vaboles ir sastopamas
augstumā vairāk par 3000 m, Vidusāzijas kalnos — līdz 4500 m, Himalajos un tropu
reģionu kalnos sastopamas pat līdz 5000—5500 metriem augstumā. Piemēram,
skrejvaboles Bembidion bracculatum un daži citi Bembidion ģints pārstāvji, kuri
Himalajos dzīvo tikai augstumu joslā no 4300 līdz 5000 m virs jūras līmeņa
mūžīgā sniega zonā.

Savās izplatīšanās robežās vaboles ir sastopamas gandrīz visur. Daudzas no
vabolēm apdzīvo virsējo augsnes slāni, to kāpuri un kūniņas pavada tur visu savu
dzīvi, bet pieaugušie īpatņi biežāk uz neilgu laiku iziet uz virsmas — izņēmumi
ir daži sīki smecernieki, īsspārņi, skrejvaboles un citi. Ne mazāk daudzveidīgi
ir augu iedzīvotāji. Vieni dzīvo zem koku mizas vai koksnē, citi uz lapām, retāk
pat lapu iekšienē, ziedos un augļos, trešie uz saknēm. Uz augiem ir sastopamas
arī plēsējvaboles, tai skaitā mārītes un dažas skrejvaboles. Dažu dzimtu vaboles
dzīvo koku un zemes sēnēs, ar kurām arī barojas (micetofāgi), vai medī citus
dzīvniekus, kuri dzīvo turpat. Daudz vaboļu ir mēslu vai maitas apdzīvotājas —
vienas ar to barojas, citas ir plēsēji, kuri visbiežāk barojas ar mušu kāpuriem.

Arī saldūdeņus apdzīvo daudz vaboļu. Daudzas no tām ir specifisku ūdens dzimtu
pārstāvji (airvaboles, virpuļotāji, ūdensmīļi un citi), citas ir sauszemes
dzimtu specializēti pārstāvji. Vaboles var sastapt jebkuros saldūdenstilpju
tipos (ieskaitot arī pazemes ūdeņus), kaut gan šo vaboļu vairākums apdzīvo
nelielas, seklas, ar vāju caurplūdi un stipri aizaugušas ūdenstilpes. Ir dažas
dzimtas, kuru pārstāvji pavada ūdenī visas savas attīstības fāzes, bet citu
dzimtu vaboles ūdenī dzīvo tikai dažās vai vienā savas dzīves cikla fāzē.

Dažas airvaboles un virpuļotāji sastopamas arī sāļā ūdenī. Taču jūras ūdenī ar
normālu sāļumu vaboles nedzīvo. Ir vaboles, kuras ir specifiski saldūdens- un
sāļūdenstilpju krastu iedzīvotāji. Starp pēdējiem ir sugas, kuras dzīvo tikai uz
stipri sāļas augsnes (halobionti) vai izvēlas to (halofīli). Bet, piemēram,
tādas sugas kā Cicindis horni (peldošā skrejvabole) var ienirt sāļūdenī, kur tās
meklē barību (sīkus planktona bezčaulvēžus).

Solončaku biotopi un iesāļūdens krasti ir apdzīvoti ar raksturīgu un savdabīgu
vaboļu faunu, kuras savā attīstībā ir saistītas ar iesāļām augsnēm vai ar
solončaku augiem (sīkas skrejvaboles, ieskaitot Scarites ģinti, smilšvaboles,
endēmiskās krāšņvaboles, koksngraužus, smecerniekus).

Vaboles, kuras apdzīvo tuksnešus un pustuksnešus, raksturojas ar diennakts
ritmisku dzīvesveidu, ir aktīvākas nakts laikā, spēj izturēt paaugstinātu
temperatūru un uzturēt organisma ūdens balansu. Daudzām sugām ir raksturīga
imago stadijas īslaicīgums un tās afāgija. Tuksnešiem raksturīgi melnuļi un
dažas skrejvaboles.

Īpaši interesanta ir Montānas endēmiski Zaitzevia thermae strautnagaini, jo tos
kāpuri attīstās neparasti siltos ūdeņos, līdz 29 °C.

Lielu un daudzveidīgu grupu sastāda vaboles, kuras pastāvīgi dzīvo skudru
ligzdās. Tāpat daudz sugu ir sinantropiskas, kuras sadzīvo ar cilvēku,
iemitinoties to dzīvokļus, saimnieciskās celtnēs, pārtikas un graudu noliktavās
un citur, par piemēru var kalpot ādgrauži, daži skudrulīši, zaglīši, plakaņi,
melnuļi, sēklgrauži un citi.

Vaboļu savstarpējās sakarības ar citiem organismiem ir ļoti daudzveidīgas, tai
skaitā mīmikrija, komensālisms, parazītisms un mutuālisms.

Par komensālisma, kas dod labumu vabolēm, piemēru var kļūt dažas ādgraužu sugas,
kuras pārstāvji ir saistīti ar zirnekļiem. Zirnekļa tīklā viņi apēd zirnekļa
barību, sausus kukaiņu atlikumus.

Komensālisma veids, kurš visbiežāk sastopams starp vabolēm, ir forēzija (citu
organismu pārnese uz kukaiņa-saimnieka ķermeņa). Piemēram, ērcītes no
Poecilochirus ģints un Acaridae, Macrochelidae, Parasitidae, Uropodidae un citi
ceļo uz līķvaboļu, mēslvaboļu, strupvaboļu ķermeņu virsmas. Dienvidamerikas
koksngrauzis Acrocinus longimanus simbiotiski sadzīvo ar māņskorpioniem no
Cordylochernes ģintis, kuri dzīvo zem segspārniem un barojas ar
ērcītēm-parazītiem.

Vaboļu starpā ir vesela mirmekofilu kārta, kuras cieši sadzīvo ar skudrām.
Vaboles barojas ar dažādiem skudru atkritumiem un pūstošo būvmateriālu, bet
daudzas no tām barojas ar skudru barību. Vairākām no tām izveidojušās speciālas
struktūras, lai varētu sadzīvot ar skudrām. Dažām ķermeņa virsmā ir speciāli
dziedzeri, kuri izdala vielas, kuras ēd skudras. Piemēram, Paussinae
apakšdzimtas pārstāvjiem tādi dziedzeri atrodas uz antenām (ūsiņām), bet
Pselaphinae pārstāvjiem ķermeņa sānos. Pie mirmekofiliem pieder arī dažas
strupvaboles, īsspārņi un citi. Tā, 19 īsspārņu ģinšu «sadzīvo» ar
klejotājskudrām, 17 ģintis ar Solenopsis ģints skudrām un 15 ģinšu ar Formicinae
pārstāvjiem.

Dažas vaboles ir termītofili, kuras ir saistītas ar termītiem un dzīvo termītu
ligzdās. Tās ir morfoloģiski līdzīgas termītiem, kā arī tām piemīt līdzīga
uzvedība, kas ļauj cieši simbiotiski sadzīvot ar termītiem. Pilnīgi termītofilie
ir tikai dažu Aleocharinae tribu un ģinšu pārstāvji (Corotocini, Feldini,
Pseudoperinthini, Termitopaedini, Termitocharina, Termitocupidina,
Termitogastrina, Trichopseniini). Dienvidamerikas īsspārņiem Sedolinus no
Staphylinini tribas, Orthogonius un Helluodes ģinšu skrejvaboļu kāpuriem un
dažiem citiem ir atzīmēta termītofilija. Sīkai termītofilai īsspārņu sugai
Coatonachthodes ovambolandicus ir morfoloģiski unikāls vēderiņš, kurš no augšas
izskatās līdzīgi termītam strādniekam ar izaugumiem, kuri atgādina kājas un
ūsas.

Starp dažām vabolēm un skudrām var būt komensāliskas attiecības, piemēram, daži
skarabeji — Protaetia metallica, kuru kāpuri attīstās Formica rufa, Formica
polyctena, Camponotus herculeanus un dažu citu skudru ligzdās.

Daži Balaninus ģints smecernieki ir Symphyta un Cynipoidea komensāļi,
smecernieki dēj olas šo plēvspārņu grupu gallos, piemēram: Balaninus pyrrhoceras
dēj Cynipoidea dzimtas gallos ozolos, Balaninus brassicae koku lapu Nematus
ģints gallos.

Dienvidamerikas Gluphyrocanthon ģints vaboles no skarabeju dzimtas ir zīdītāju
ektokomensāļi, kuri dzīvo dažu mērkaķu vilnā. Uroxis un Thihillum vaboles dzīvo
sliņķu (Folivora) vilnā un Beirda tapiram pie anālās atveres. Austrālijā
analoģiskos apstākļos uz ķenguriem dzīvo Macropocopris ģints sugas.

Dadzi ādgrauži saistīti ar kukaiņiem un daļēji ar zirnekļiem. Grupas sugu
vairākums pieder dažu plēvspārņu kārtas simbiontiem. Daži attīstās kameņu
ligzdās, citi dzīvo lapseņu un bišu alās.

Vabolēm, kuras ir micetofāgi (sēņēdāji) un kuras barojas ar mirušo koksni,
zarnās dzīvo simbiotiski organismi, tie ir raugi un raugveidīgās sēnes (no asku
sēņu nodalījuma). Šāda veida simbiotisma starp vabolēm un sēnēm galvenais
aspekts ir tas, ka vabolēm piemīt tādas īpašības, kuras palīdz uz kukaiņa
ķermeņa esošajām sporām, konīdijām un micēlijam izplatīties. Dažas vaboles no
Scolytinae un Platypodinae apakšdzimtiem izplata «sēņu dārzus» koksnes alās, tas
nozīmē, ka kukaiņi izplata sēnīšu sporas, kuras izaugs un kalpos par kāpura
barību.

Parazītisms vaboļu vidū sastopams diezgan reti. Vaboļu starpā eksistē arī
parazitoīdi, kuri ir ektoparazīti. Eļļasvaboļu un dažu skudrulīšu kāpuri
parazitē savrup lapseņu un bišu ligzdās, un Acridoidea ūdelēs. Dažu Lebia
smilšvaboļu pārstāvju kāpuri parazitē uz lapgraužu kūniņām un citu vaboļu
grupām. Rhipiceridae kāpuri ir ķirmju un dažu plēvspārņu kāpuru ektoparazīti.
Dažreiz šis parazītisma veids var pāriet endoparazītismā, tas var notikt dažiem
Rhipiceridae ģinšu pārstāvjiem, kuri attīstās prusakos.

Dažas skarabeju sugas ir zīdītāju parazīti vai pusparazīti, piemēram,
Platypsyllus castoris parazitē Eirāzijas bebrus, Leptinus parazitē Arvicolinae
peles, Sliphopsyllus parazitē Desmana moschata. Daži īsspārņu pārstāvji ir
grauzēju ektoparazīti, Amblyopini grupas vaboles parazitē mugurkaulniekus.

Skarabejvabole Myrmecophodius excavaticollis dzīvo Solenopsis skudru ligzdās un
ik pa laikam ēd skudru kūniņas. Lomechusa vaboles parazitē skudru ligzdās, šīs
vaboles kāpuri un imago barojas ar skudru olām un kāpuriem.

Vaboļu dzīvesveids un dzīvesformas ir tik daudzveidīgi, ka kārtas pārstāvjiem ir
gandrīz visi zināmie kukaiņu aizsardzības mehānismi.

Vaboļu sugu vairākumam par aizsarglīdzekli kalpo tanatoze (īslaicīgs
nekustīgums), kuru laikā vaboles izliekas mirušas. Draudot briesmām, vaboles
parasti pamirst un krīt no augiem uz zemsegu. Šāda uzvedība ir raksturīga
vairākām vabolēm, tai skaitā smecerniekiem, lapgraužiem, apaļvabolēm un citiem.

Citas sugas tiek vaļā no plēsējiem, ātri kustoties: aizskrienot (skrejvaboles),
aizlidojot (skarabeji no Cetoniinae apakšdzimtas), aizpeldot (virpuļotāji).
Smilšvaboles izmanto momentānu pacelšanos gaisā. Kad Scaritinae un briežvabolēm
draud briesmas, tās izmanto draudošās pozas un kustības: piemēram, dižās
briežvaboles tēviņi paceļ uz augšu priekšējo ķermeņa daļu, ver vaļā mandibulas
un plaši atliec ūsiņas.

Daudzi koksngrauži izdod asas čīkstošas skaņas, kuras veidojas, berzējot
priekškrūšu dorsālās daļas malu pret raupjo viduskrūšu virsmu. Šādas čīkstošas
skaņas, kurām ir atbaidošs raksturs, vaboles lieto gadījumā, ja plēsējs uzbrūk.

Daudzos gadījumos vabolēm ir ķermeņa krāsa, līdzīga apkārtējai to dzīves videi.
Dažas melnuļu, krastvaboļu, ūdensmīļu sugas uzsmērē uz sava ķermeņa smiltis,
dubļus, mālus un dūņas. Vabolēm ir arī raksturīgs mimētisms (viena no imitāciju
formām), tādēļ kukainis ir līdzīgs apkārtējas vides raksturīgām vai neēdamām
lietām. Piemēram, Cassidinae vaboļu līdzīgums ar neēdamiem galliem uz lapām;
Atous ģints sprakšķi un Alcides ģints smecernieki līdzīgi putnu mēsliem;
apaļvaboles ar izžuvušiem kazu mēsliem vai akmentiņiem u.t.t. Par piemēru var
arī kalpot Cionus ģints smecernieku krāsojums, kas imitē izžuvušu kukaini ar
atveri, kuru pametis endoparazīts.

Aposematisms ir brīdinošs krāsojums un ķermeņa forma. Klasiskais piemērs ir
spilgtas krāsas, galvenokārt sarkanā un dzeltenā krāsa kombinācijā ar melno, tām
vabolēm, kurām ir indīga hemolimfa: mārītēm, eļļasvabolēm, kokgraužiem un
daudzām citām. Šādu parādību piemērs ir Malachius ģintij (no māņmīkstspārņu
dzimtas), kuras pārstāvji bīstamības gadījumā izspiež sarkanus burbuļus ķermeņa
sānos.

Sinaposematisms — saskaņota, līdzīga nokrāsa un ķermeņu forma dažām sugām, kurām
ir citi attīstīti aizsarglīdzekļi pret plēsējiem. Viltusmīmikrija jeb Millera
mīmikrija.

Pseidoaposematisms ir Beitsa mīmikrijas forma. Vabolēm ar šāda veida mīmikriju
nav aizsarglīdzekļu pret plēsējiem, bet ir tāda pati ķermeņa nokrāsa un forma,
kā vienai vai dažām aizsargātām sugām. Daļai no koksngraužu dzimtas sugām ir
tāda pati nokrāsa kā dzēlīgiem plēvspārņiem. Interesanti, ka dažām no šīm
vabolēm piemīt ne tikai līdzīga krāsa un forma, bet arī uzvedība: koksngrauži
kustas ātri un brāzmaini, «iztaustot» substrātu ar ūsiņām, kā to dara lapsenes.

Daudzām krāšņvabolēm, Cetoniinae un citām ir ļoti cieti un stingri ķermeņa
apvalki, kuri vairāk vai mazāk palīdz aizsargāties pret plēsējiem. Atsevišķām
vaboļu kārtām ir atbaidoši un reizēm bīstami žokļi: briežvabolēm, skrejvabolēm,
dažiem koksngraužiem. Dažam grupām ir gari un asi smailie izaugumi uz
priekšmuguras (pronotum) un segspārniem (elytrae), piemēram, koksngraužiem,
Hispinae (no lapgraužu dzimtas), piepjvabolēm.

Bieži sastopamas vaboles ar indīgu hemolimfu. Visizplatītākie šās hemolimfas
indīgie komponenti ir kantaridīns un pederīns. Plēsējiem visindīgākās vaboles ir
eļļasvaboles, mārītes, kokgrauži, mīkstspārņi, pamīkstspārņi, lapgrauži,
īsspārņi.

Dažām vabolēm ir dziedzeri ar indīgu un smirdīgu sekrētu. Visspilgtākais šāda
veida aizsardzības piemērs ir Brachininae apakšdzimtas pārstāvji, kuriem ir
dziedzeri, kas izdala ķīmisku vielu savienojumus, kuri, savstarpēji
iedarbojoties speciālā vēderiņa kanālā, izraisa eksotermisku reakciju un
sasilšanu līdz 100 °C. Izveidojoties šis savienojums tiek izsviests caur
vēderiņa galotnes caurumu. Paussinae apakšdzimtas vabolēm ir mazāk kustīgs
vēderiņš un, ja ir nepieciešams uzbrukt priekšā esošam ienaidniekam, vaboles
izlaiž karstu šķidrumu uz speciāliem segspārnu izaugumiem, kuri virza to uz
priekšu. Šādus izaugumus var labi saskatīt Ozaenini tribas vabolēm. Izlaistās
nepulsējošas strūklas ātrums sugai Goniotropis nicaraguensis ir 2,4 m/s.
Primitīvāks aizsargmehānisms ir aprakstīts Metriini tribas pārstāvjiem: viņi
neveido strūklas, kā citi Brachininae, bet izdala burbuļojošu šķidrumu, ko
izšļaksta uz visām pusēm.

Carabus ģints skrejvaboles arī spēj izdalīt kodīgu šķidrumu, kurš cilvēkam var
izraisīt ādas iekaisumu. Blaps ģints melnuļi bīstamības gadījumā ieņem noteiktu
pozu un no speciāliem dziedzeriem izdala šķidrumu ar nepatīkamu smaržu. Indīgu
sekrētu ar nepatīkamu smaržu no toraksa izdala arī Dytiscus airvaboles.

Dažas sugas dzīvo kopā ar labi bruņotiem dzīvniekiem. Piemēram, mirmekofilijas
gadījumā vabolēm ir izdevīgi sadzīvot kopā ar skudrām skudru ligzdās, kur tās
atrod ne tikai aizsardzību, bet arī barību. Tādas ir dažas sugas no Clavigerinae
apakšdzimtas, īsspārņu, strupvaboļu dzimtām. Citas izvēlas slēptu dzīvesveidu,
apdzīvojot grūti sasniedzamas vietas, kuras ir droši pasargātas no plēsējiem,
piemēram, gremzdgrauži, kuri dzīvo alās koksnē, daži arī augsnē. Vēl ir nakts
sugas, kuras ir aktīvas naktī un ir pasargātas šajā laikā no daudziem putniem un
citiem dienas plēsējiem, ieskaitot skudras. Nakts vaboļu pārstāvjus var atrast
gandrīz visās dzimtās.

Vaboles var kļūt par barību daudziem posmkājiem, tajā skaitā zirnekļiem,
skorpioniem, daudzkājiem, un citiem kukaiņiem. Tāpat ar tām barojas daži
abinieki un rāpuļi. Ar vabolēm barojas arī vairākas putnu sugas — pelēkā vārna,
žagata, bezdelīgu piekūns, pļavas lija, zaļā vārna, pūčveidīgie un daudzi citi.
Ir sastopami arī zīdītāju kārtas kukaiņēdāji, piemēram, sikspārņi, mazi plēsēji
un daži citi.

Vabolēs parazitē jātnieciņu dzimtas Tersilochinae plēvspārņi (Aneuclis,
Barycnemis, Diaparsis, Probles, Stethantyx un Tersilochus). Visbiežāk par
saimniekiem kalpo smecernieki. Ephialtinae jātnieciņiem saimnieki ir koksngraužu
un krāšņvaboļu kāpuri. Scoliidae plēvspārņi ir dažādu vaboļu kāpuru parazitoīdi,
piemēram, Scolia maculata ir komposta degunradžvaboles un dižās briežvaboles
kāpuru parazitoīds, bet Scolia hirta — skarabejvaboļu. Sameklējot kāpuru, Scolia
paralizē to ar dzeloņa dūrienu caur vēderiņa nervu gangliju, pēc tam Scolia dēj
uz kāpura vienu olu, no kuras izšķīlies Scolia kāpurs sāk baroties ar dzīvo, bet
paralizēto vaboles kāpuru, sākot ar tā dzīvībai mazāk svarīgajiem orgāniem.

Sakarā ar milzīgo daudzveidību, lielo īpatņu skaitu un izplatīšanās plašumu
vaboļu loma dabā ir ļoti liela. Pieaugušie īpatņi un kāpuri, kuri dzīvo augsnē
un meža zemsedzē, aktīvi piedalās augsni veidojošos procesos, mirušas koksnes
humifikācijā.

Dabiskās un nedaudz izmainītās ekosistēmās cietspārņi koksnēdāji (ksilofāgi),
tai skaitā koksngrauži, krāšņvaboles un citi, spēlē sanitāru lomu, eliminējot
mirušo koksni un utilizējot novājinātus vai nokaltušus ar sakņu piepēm, citām
piepēm un sakņu brūnējumu inficētus kokus, zināmā mērā regulējot šo sēņu
izplatīšanos. Īpašu lomu spēlē vējlauzēs un cirsmās, kur paātrina mirušās
koksnes sadalīšanos. Tādu koku eliminācija atbrīvo vietu jaunai ataugai un
veicina ekosistēmas atjaunošanos.

Daudzas vaboles ir ziedaugu apputeksnētāji, jo lielam skaitam no tām raksturīga
antofilija. Šādu sugu pieaugušie īpatņi sastopami uz ziediem, kur atšķirībā no
«klasiskajiem» apputeksnētājiem (bitēm, kamenēm, tauriņiem, divspārņiem u.t.t.)
tās pavada daudz ilgāku laiku un līdz ar to apputeksnēšanas efektivitāte ir
lielāka. Tādas vaboļu sugas mēdz būt šo augu skaita regulatori, jo pieaugušajiem
kukaiņiem savas dzīves uzturēšanai ir nepieciešams baroties ar putekšņiem, bet
bieži tās apēd arī gineceju un androceju, samazinot sēklu producēšanu augiem.

Lielie Scarabaeinae apakšdzimtas pārstāvji var būt dažu mājdzīvniekiem un reizēm
arī cilvēkiem patogēnu helmintu starpsaimnieki. Scarabaeinae ir svarīgi dabas
sanitāri, kuri attīra augsnes virspusi no dažādiem ekskrementiem. Pārvietojot
kūtsmēslus uz zemākiem augsnes slāņiem, vaboles to mēslo un irdina. Vaboles,
kuras barojas ar dažādu trūdošu materiālu (īsspārņi, strupvaboles, līķvaboles un
citi), utilizē dzīvnieku un augu atliekas.

Pārtikā cilvēki biežāk izmanto kāpurus, nekā pieaugušas vaboles. Kāpurus mēdz
ēst svaigus vai ceptus. Laosā, Mjanmā, Indijā, Taizemē un Filipīnās dažu vaboļu
lielie kāpuri un kūniņas ir vietējās virtuves delikatese. Koksngraužu kāpurus
izmanto kulinārijā Dienvidaustrumāzijā, Šrilankā un Papua-Jaungvinejā. Fidži
vietējās ciltis par delikatesi uzskata dažus koksngraužus, bet Paragvaja indiāņu
ciltis — Rhynchophorus ģints smecerniekus. Kamerūnā Rhynchophorus ferrugineus
smecernieku kāpurus, uzvārītus kokosriekstā uz lēnas uguns ar sāli, pipariem un
sīpoliem, pasniedza goda viesiem. Miltu melnuļus (Tenebrio ģints) pārtikā plaši
izmanto Dienvidamerikā, Indijā, Tuvajos Austrumos. Maijvaboļu kāpurus ēd
Francijā, kur tos cep uz pannas vai atklātas uguns.

Āfrikas Diamphidia ģints lapgraužu kāpuri un kūniņas izdala indi, tā saucamo
diamfotoksīnu, kuru izmanto bušmeņi, ieziežot ar to medību bultu galus.

Daudzas Āfrikas, Dienvidamerikas un Okeānijas ciltis izmanto žāvētas vaboles
(piemēram krāšņvaboles) vai to spilgti krāsotos segspārnus rotaslietu
(galvenokārt kreļļu) izgatavošanai. Dzīvas vaboles izmanto arī rotu
izgatavošanai. Tā saucamo «dzīvo brošu» izgatavošanai izmanto dzīvas Zopheridae
dzimtas vaboles, kuras apdzīvo Meksiku un ASV dienvidu teritoriju. Vaboles
izgrezno ar mākslīgiem vai īstiem dārgakmeņiem un pie segspārniem piestiprina
īsas ķēdītes. Meksikā eksistē paražas — vienlaicīgi izmantot vaboles kā rotas un
arī kā mājdzīvniekus.

Parīzē XIX gadsimta beigās modē ienākuši tā saucamie «dzīvie dimanti», kuri bija
taisīti no spīdošiem sprakšķiem. Šīs modes pamati radās jau Meksikas sieviešu
vidū, kuras izrotāja sevi ar dzīvām vabolēm, kuras ievietoja speciālos tilla
maisos un karināja uz kleitām. Pirmie eiropiešu ieceļotāji Dienvidamerikā ar
spīdošiem sprakšķiem apgaismoja savas mītnes. Vietējās ciltis jau no seniem
laikiem sprakšķus sēja uz kāju pirkstiem, lai pārvietotos caur džungļiem, nakts
laikā apgaismojot sev ceļu.

Vaboles-nekrofāgus un to kāpurus, kuri dzīvo uz līķa, izmanto tiesu medicīnas
ekspertīzē, lai noteiktu nāves iestāšanās laiku.

Dažas vaboles no lapgraužu dzimtas ir ļoti nozīmīgas lauksaimniecībā, tās
introducē teritorijās, kur ieviesušās nezāles — šo lapgraužu barība. Piemēram,
Zygogramma suturalis tika introducētas no Kanādas un ASV bijušajā Padomju
Savienībā, dažās Eiropas valstīs, Ķīnā un Austrālijā, lai cīnītos ar ambrozijām
(vērmeļlapu ambrozija, kailvārpu ambrozija); Chrysolina hyperici un Chrysolina
quadrigemina no Eiropas introducētas Ziemeļamerikā, Austrālijā, bet Chrysolina
quadrigemina arī Jaunzēlandē, kur šie lapgrauži cīnās ar asinszāli, kura
minētajos reģionos ir nozīmīgs kaitēklis lauksaimniecībā. Dažas citas vaboļu
sugas no lapgraužu, smecernieku dzimtām tikušas izmantotas kā bioloģiski aģenti
pret nezālēm.

Citas vaboles izmantotas meža kultūru kaitēkļu apkarošanai. Piemēram, cīnoties
pret šāda tipa kaitēkļiem, efektīvas ir mārītes (no tām, piemēram, Aiolocaria
hexaspilota izmantota cīņā pret apšu lapgrauzi). Citu mārīšu kāpuri iznīcina
laputis, bruņutis, lapblusiņas. Skrejvaboles no Calosoma sycophanta sugas
izmantotas kā bioloģiskais līdzeklis cīņā pret ozolu mūķeni, un, sākot no 1906.
gada, šī iemesla dēļ attiecīgā suga tika introducēta ASV no Eiropas.

Starp vabolēm var sastapt arī kaitēkļus. Dažu skarabeju sugu kāpuri un vaboles
ir mežu, augļu un lauksaimniecības kultūru kaitēkļi. Piemēram, dažas maijvaboļu
sugas ir vieni no galvenajiem Centrālās Eiropas augļu-ogu un mežaudžu, Ukrainas
ziemeļaustrumu mežastepju kaitēkļiem. Masu savairošanās gados šīs vaboles var
pilnīgi nograuzt koku lapas. Tropu sugas, tādas, kā Oryctes un citas ģintis,
kaitē kokosriekstu palmām, kolokāzijam, cukurniedrēm un citām kultūrām.

Lielu daļu no mežu un lauksaimniecības sējumu un stādījumu kaitēkļiem sastāda
lapgrauži. Īpaši jāatzīmē kartupeļu lapgraužu vaboles un to kāpurus, kuri
barojas tikai ar nakteņu dzimtas, galvenokārt kartupeļu, lapu mīkstumu.

Kā mežu kaitēkļiem vabolēm ir liela nozīme. Starp tām ir daudz sugu, kuras grauž
lapas, un kuru pārstāvji var sistemātiski vai periodiski masveidā savairoties.
Vairāk daudzveidīgi un masīvi ir koksnes kaitēkļi (koksngrauži, krāšņvaboles,
ķirmji, Scolytinae), to starpā arī bīstami kaitēkļi, kuri bojā veselus kokus un
novājina tos, kā arī tehniskie kaitēkļi, kuri samazina sagatavojamās koksnes
kvalitāti.

Sprakšķu kāpuru (drātstārpu) sugu vairākums ir kultūraugu kaitēkļi. Dažas sugas
izgrauž kartupeļu bumbuļos caurumus un bojā jaunos stumbrus, citi ir vīnogu
kaitēkļi, kuri grauž pumpurus un jaunos dzinumus.

Airvaboļu pieaugušie īpatņi un kāpuri un ūdensmīļu kāpuri medī jaunās zivis, ar
ko vietām kaitē zivju saimniecībai.

Daudzas ādgraužu sugas ir bīstami dzīvnieku un augu krājumu, zīdkopības un
muzeju kolekciju kaitēkļi. Bieži bojā ādas, spalvu izejvielas, gaļas produktus,
žāvētas zivis, muzeju eksponātus, dzīvnieku izbāzeņus, zooloģiskas un
entomoloģiskas kolekcijas, herbārijus, graudu produktus. Zīdkopībā stipri bojā
zīdtauriņu kokonus. Dažādas ķirmju sugas var bojāt barības produktus, grāmatas,
mēbeles, koka konstrukcijas. Atsevišķām ķirmju sugām ir neparasta diēta,
piemēram, cigarešu ķirmis barojas ar sausām tabakas lapām, līdz ar to tas ir
tabakas rūpniecībai bīstams kaitēklis; bet maizes ķirmis var baroties ar zāļu
preparātiem, ieskaitot strihnīnu.

Scarabaeinae apakšdzimtas lielās skarabejvaboles var būt par dažu helmintu, tai
skaitā arī mājdzīvnieku un cilvēku patogēno helmintu, starpsaimniekiem.
Dienvidindijā un Šrilankā pastāv vēl viena parazītiska problēma, kura ir
saistīta ar Scarabaeinae apakšdzimtu. Vietējo iedzīvotāju starpā dažreiz gadās
saslimšana ar periodisku zarnu slimību, kuru pavada asiņaina caureja, un kura
ieguvusi nosaukumu — skarabiāze. Skarabiāzes izraisītājs ir nelieli Onthaphagus
ģints pārstāvji. Šīs vaboles, kad cilvēks guļ, iekļūst zarnās caur anālo atveri,
visbiežāk bērniem, kuri dzīvo antisanitāros apstākļos, un izraisa viņiem zarnu
gļotādas bojājumus.

Dažu dzimtu pārstāvju hemolimfa satur indīgas vielas, biežāk kantaridīnu.
Hemolimfas nokļūšana cilvēka organismā perorāli var izraisīt smagu saindēšanos,
kā arī letālu iznākumu. Īpaši indīga ir mārīšu, sarkanspārņu, eļļasvaboļu,
māņmīkstspārņu hemolimfa. Eļļasvaboļu pārstāvji no iegurnīšu saitēm un potītēm
var izdalīt dzeltenas hemolimfas pilienus, kuri, nokļūstot uz ādas, izraisa
ķīmiskus apdegumus un tulznas ar ūdeņainu saturu. Arī Paederus ģints vaboļu,
kuras dzīvo krastmalās, hemolimfa ir indīga. Šis vaboles var nejauši nokļūt
zivīs, lidojot zvejošanas vietās. Apēdot vaboles kopā ar zivi, var smagi
saindēties.

Izžāvētas zaļās eļļasvaboles agrāk izmantoja farmācijā tā saucamā augoņu
plākstera izgatavošanai, kuru izmantoja kā dabisku afrodīziju. Medicīniskos
nolūkos tika izmantoti Paederus īsspārņu izvilkumi, kas paaugstina šūnu
imunitātes aktivitāti. Ulomoides dermestoides melnuļi izmantoti netradicionālajā
medicīnā, ārstējot dažas slimības, kaut gan zinātniski tas netika apstiprināts.

No visām vaboļu paleontoloģiskām atradnēm vissenākā, pēc vieniem datiem, pieder
kabrbonu perioda beigām (320—300 mlj. gadu atpakaļ), pēc citiem — perma priodām
(299 mlj. gadu atpakaļ).

Šobrīd atzinās 166 mūsdienu vaboļu dzimtu un 67 dzimtas ar izrakteņu sugām no
paleozoja un mezozoja, bet tikai 19 dzimtas ir pilnīgi izmirušas pirms kainozoja
(tai skaitā visas paleozoja dzimtas).

Gandrīz visas vaboļu virsdzimtas ir izformējušas pirms vai krīts perioda krīzes
laikā. Vairāku vaboļu grupu izturīguma stabilitāte var būt paskaidrojamā ar to
rašanos kā zemgarozas un dobumu iedzīvotāji kseromorfā kailsēkļu florā karbona
un perma robežā, ka arī ar saites saglabāšanu ar pamata izplatības vietu ilga
laika periodā.

Tiek uzskatīts, ka šīs grupas senči, no kuriem izveidojas vaboļu kārta, ir
Tshekardocoleidae dzimta no Protocoleoptera apakškārta. Protocoleopteraparādās
kabrbonu periodā. Perma perioda no tiem atdalās evolūcijas zars —
Permocupedoidea. Permocupedoidea eksistēja līdz krīta perioda sākumam (120—145
mlj gadu atpakaļ) un izmira. Taču vēl triasa periodā no šīs grupas atdalās
veiksmīga grupa Archostemata, kuru pārstāvji ir sastopami mūsdienās.
Archostemata veido patstāvīgu apakškārtu vaboļu kārtā un skaitās par vissēnākām
vabolēm, kas sastopas mūsdienās. Archostemata pārstāvjiem ir raksturīgs kāpuru
attīstīšanās koksnē, kas kalpo tiem par barību, un tāpēc ka vides apstākļi
koksnē evolūcijas gaitā ir mainījušies maz šīs vaboles nav jutušas krāsas
klimata pārmaiņas un neizmira. Ar triasu datējas arī arī pirmie kukaiņu koksnes
bojājumi: kailsēkļu fosilos stumbros ir redzamas kāpuru ejas. Permocupedoidea
virsdzimtā ietilpa Ademosynidae dzimta, kas izmira krītu periodā, taču vidējā
triasa šī dzimta deva pamatu visēdāju vabolēm (Polyphaga).

Permas periodam pieder vēl divas virsdzimtas Rhombocoleoidea un Asiocoleoidea no
Protocoleoptera apakškārtas. Asiocoleoidea eksistēja līdz jura periodam un
izmira, bet no Rhombocoleoidea parādās divas svarīgas apakškārtas Myxophaga un
Adephaga, kas veiksmīgi turpina eksistēt mūsdienās.

Senajā Ēģiptē īpaši tika pielūgts svētais skarabejs, kuru Heliopolē uzskatīja
par dieva Atuma iemiesojumu. Ēģiptiešiem tas attēloja dzīvi un pašatjaunošanos,
un tā nosaukums — Hepri, ir atvasināts no darbības vārda heper («būt», «kļūt»).
Skarabeju figūriņas, kuras gatavoja no dārgakmeņiem, kalpoja par zīmogiem,
amuletiem un rotām. Skarabeju figūriņu ar uzrakstītiem buramvārdiem lika sirds
vietā cilvēku un svēto vēršu mumificēšanas laikā. Grieķu autori rakstīja, ka
ēģiptieši uzskatījuši, ka skarabejiem nav mātīšu, bet tikai tēviņi, kuri dzimst
no «radinieku» saveltām kūtsmēslu lodītēm. Tas tiek parodēts Aristofāna komēdijā
«Miers», kuras galvenais varonis Trihijs barojot audzina mēslvaboli, lai dotos
uz debesīm, pie Zeva troņa. Līdz ar to Zevs dažreiz tiek pielūgts vaboles
izskatā.

Semangu kosmogoniskā mītā mēslvabole krāj zemi pie rambutāna koka zara, kuru
uzcēla dieviete Manoi pasaules okeāna vidū.

1910. gadā Vladislavs Starevičs nolēma uzņemt zinātnisku filmu par dižajām
briežvabolēm, galvenokārt divu tēviņu cīņu mātītes dēļ. Noskaidrojās, ka,
apgaismojot vaboles ar filmēšanai nepieciešamo gaismu, tēviņi kļūst pasīvi. Tad
Starevičs izdomāja no vaboļu bruņām izgatavot maketus un nofilmēt viņam
vajadzīgo scēnu kadru pēc kadra. Uzņemtā filma «Lucanus Cervus» ir pirmais leļļu
animācijas kino. Bet līdz mūsdienām tā ir zudusi. Izmantojot šo pašu tehniku,
1912. gadā Starevičs uzņēma īsu filmu «Brīnišķīgā Lukanīda jeb koksngraužu cīņa
ar briežvabolēm» (krievu: Прекрасная Люканида, или Война усачей с рогачами),
kurā vaboles tēloja bruņinieku romānu sižetus.

Uz gleznotāju audekliem vaboles nav tikušas attēlotas bieži. Tomēr dižo
briežvaboli attēlojis Albrehts Dīrers savās neanimālistiskās tematikas gleznās.
Starp daudzām Leonardo da Vinči skicēm ir koksngrauža zīmējums. Vaboles diezgan
bieži attēlotas holandiešu un flāmu baroka perioda mākslinieku klusās dabas
gleznās. Vācu mākslinieks Georgs Flegels daudzās savās klusajās dabās attēlojis
kukaiņus, bieži vaboles. Cita vācu mākslinieka Hansa Hofmana gleznās ne tikai
attēlotas vaboles, bet arī ir ierakstīti to nosaukumi.

Grieķu dramaturgs Sofokls attēloja dižo vaboli savā satīriskajā drāmā «Izlūki»,
kur ir minēts par liras un vaboļu galvas līdzīgumu.

Vaboles nereti ir attēlotas arī mūsdienu monētās. Sudraba monētā viena dolāra
vērtībā, kura ir izlaista Kuka Salās, attēlota Themognatha variabilis
krāšņvabole.

Heraldikā vaboļu tēlus izmantoja ļoti reti. Ūdensmīļi attēloti Francijas Eiraga
komūnas ģerbonī, maijvaboles — Rostoklati ciema ģerbonī (Čehija),
Belmont-sur-Lausanne komūnas ģerbonī un Romairona ciema municipālā ģerbonī
(Šveice), kā arī Rozentala ciemata ģerbonī (Lejassaksija, Vācija).

Vaboles ir vieni no vispopulārākajiem kolekcionējamiem kukaiņiem. Galvenokārt
tas izskaidrojams ar vaboļu sugu lielo skaitu, to izplatību pasaulē, kā arī ar
formu, krāsu un izmēru daudzveidību.

Mazākie Latvijas faunā ir spalvspārnīši (tikai 0,5 — 1,2 mm gari), lielākās
vaboles ir skrejvaboļu, briežvaboļu un koksngraužu dzimtās, arī dažas
ūdensvaboles. Lielākā ir ļoti retā dižā briežvabole (Lucanus cervus), kas var
būt pat 7,5 cm gara. Pieaugušās vaboles un to kāpuri dzīvo visdažādākajās vidēs
— ūdenstilpēs, uz zemes un augsnē, uz augiem un augos. Vaboļu bioloģija ir ļoti
daudzveidīga — visvairāk ir augēdāju un plēsīgo sugu, bet tās pārtiek arī no
trūdvielām, mēsliem, beigtiem dzīvniekiem, ādām, pārtikas produktiem. Starp
augēdājiem daudz kaitēkļu, piemēram, no Latvijā lauksaimniecībā viskaitīgākajiem
kukaiņiem aptuveni trešdaļa ir vaboles (vismaz 60). No plēsīgajām vabolēm
vispazīstamākās laikam gan ir mārītes (izņemot 2 augēdājas sugas), kas pārtiek
no laputīm, bruņutīm, dažādu citu kukaiņu sīkiem kāpuriem, ērcēm. Plēsīgas ir
arī gandrīz visas skrejvaboles. Plašākās augēdāju vaboļu dzimtas ir lapgrauži un
smecernieki, bet ļoti nozīmīgas ir arī mizgraužu un koksngraužu dzimtas. Dižā
briežvabole spēj pavilkt kravu, kas ir apmēram 120 reižu smagāka par pašu
vaboli.

Pirmās ziņas par Latvijas vaboļu faunas sastāvu devis jau J.B.Fišers, kurš 1791.
gadā nosauca 122 sugas. Plašākais darbs ir G.Zeidlica monogrāfija sērijā "Fauna
Baltica". Tās otrajā izdevumā, kas iznāca pa daļām 1887. — 1891. gadā, ir
minētas 2176 Baltijā atrastās sugas, tomēr ne visas tās ir novērotas Latvijā
/Spuris, 1973/. Mūsu gadsimtā par vaboļu faunas sastāvu rakstījuši, uzskaitot
aptuveni hronoloģiski, H.Ratlefs, J.Mikutovics, T.Lakševics, L.Brammanis,
H.Lindbergs, L.Danka, M.Stiprais, V.Šmits, V.Pūtele, Z.Spuris, G.Ozols,
R.Cinītis, A.Barševskis, D.Teļnovs u.c. Par vairākām vaboļu dzimtām ir publicēti
faunas katalogi, kuros ne tikai uzskaitītas sugas, bet katrai sugai norādīta
attiecīgā literatūra /Spuris, 1981, 1983, 1984, 1990, 1991a, 1991b/. Publicēts
plašs darbs par Austrumlatvijas faunu /Barševskis, 1993/. īpaši pieminams
vairāku autoru sastādītais vaboļu katalogs /Telnovs u.c.,1997/, kurā minētas
apmēram 3000 sugas. Sugām bagātākās dzimtas ir īsspārņi (426 sugas), smecernieki
(apmēram 400), lapgrauži (327), skrejvaboles (316), koksngrauži (109),
airvaboles (103). Latvijas Sarkanajā grāmatā ietvertas 40 sugas.



https://lv.wikipedia.org/wiki/S%C4%ABkdatne

Sīkdatne jeb sīkfails (angļu: cookie — burt. 'cepums'), ir tīmekļa servera
nosūtīta neliela teksta virkne klientam (parasti tīmekļa pārlūkprogrammai), kura
tiek saglabāta lietotāja datorā kā parasta datne. Ar tās palīdzību serveris var
identificēt lietotāju, pārbaudot klienta atsūtīto sīkdatni. Šis mehānisms tika
ieviests tādēļ, ka pats HTTP protokols neuztur savienojuma stāvokli, un klienta
katru jaunu pieprasījumu serveris uzskata par jaunu klientu.

Sīkdatņu mehānismu apraksta RFC 2965 (HTTP State Management Mechanism), kas
iznāca 2000. gadā un nomainīja RFC 2109.

Visbiežāk sīkdatnes izmanto lietotāju autentifikācijai (lietotājam ievadot savu
lietotājvārdu un paroli, serveris nosūta uz lietotāja datora unikālu teksta
virkni, pēc kā vēlāk var noteikt, ka lietotājs ir pieslēdzies sistēmai), sesijas
uzturēšanai, kā arī specifiskas informācijas saglabāšanai par lietotāju.
Izmantojot sīkdatnes, lietotājs veido tīmekļa vietni atbilstoši savām vēlmēm un
interesēm.

Jaunu sīkdatni serveris nosūta, kā arī to maina ar simbolu virkni Set-Cookie:
nosaukums=vērtība. Arī ar pārlūkprogrammu ir iespējams izmainīt sīkdatni klienta
pusē, ja lapas kodā ir iekļauts JavaScript kods. Šim nolūkam tiek izmantots
objekts document.cookie.

Ir divu veidu sīkdatnes. Pirmā veida sīkdatne uzglabā informāciju ilgāku laiku,
bet otra, tā dēvētā "sesijas sīkdatne", tikai tik ilgi, kamēr tiek apskatīta
kāda konkrēta tīmekļa vietne vai mājaslapa.



https://lv.wikipedia.org/wiki/Kalc%C4%ABts

Kalcīts (no grieķu chal un latīņu calx - kaļķis) ir viens no izplatītākajiem
mūsu planētas minerāliem ar ļoti daudzveidīgām kristālu formām. Minerāla
nosaukums ieviests 1845. gadā. Atrodams visā pasaulē. Raksturīgas kalcīta
īpašības ir tā relatīvi mazā cietība un izteiktā reakcija ar vājām skābēm -
piemēram, etiķskābi, kā arī lieliskā skaldnība. Kalcīta reakcija saskarē ar
skābēm ir viena no labākajām pazīmēm šī daudzveidīgā minerāla noteikšanai.

No kalcīta sastāv vieni no visplašāk izplatītajiem iežiem - nogulumiezis
kaļķakmens un metamorfiskais iezis - marmors. Kalcīts bieži sastopams arī karsto
avotu veidotajos nogulumos, tas alās un citos pazemes tukšumos veido stalaktītus
un stalagmītus. Kalcīts ir galvenā sastāvdaļa daudzu organismu ārējam skeletam,
tai skaitā planktonam, daļai gliemeņu - piemēram, austeru čaulas.

Kalcīts ir Mosa skalas minerāls - etalons - tā cietība ir 3. Veido pakāpeniskas
pārejas sēriju ar rodohrozītu. Kalcīts ir stabilākā kalcija karbonāta forma -
tāda paša sastāva minerāls aragonīts pārvēršas par kalcītu pie 470 °C.

Kalcītam raksturīga ļoti daudzveidīga kristālu forma - pašlaik aprakstītas
vairāk nekā 800 formas. Kalcīts bieži veido vairāku tipu dvīņukristālus. Kalcīts
var pieņemt adatas, plātnes, prizmas formas un neskaitāmas citas formas.

Izcila kalcīta kristālu īpašība ir tiem piemītošā gaismas dubultlaušanas spēja.
Objekti, kas tiek apskatīti caur dzidriem kalcīta kristāliem, dubultojas.
Sevišķi dzidra kalcīta varietāte no Īslandes (Īslandes špats) dubultlaušanas
efekta dēļ tiek izmantota optisko ierīču izgatavošanā.

Latvijā iespējams atrast daudzveidīgus un dzidrus kalcīta kristālus, kuru izmērs
var sasniegt vairākus centimetrus. Nereti kalcīts veido drūzas iežu - dolomīta
un kaļķakmens tukšumos. Kalcīts diezgan bieži atrodams dabiskajos dolomītu
klinšu atsegumos, taču šādu atradņu vietas netiek popularizētas, lai novērstu
vandalismu un šo klinšu dabiskā skaistuma noplicināšanu.

Ieži, kas sastāv galvenokārt no kalcīta (kaļķakmens un marmors) ir vieni no
visplašāk pielietotajiem iežiem būvniecībā un citās saimniecības nozarēs. Tos
izmanto cementa ieguvei, kā būvakmeņus, dekoratīvo apdares materiālu, kā piedevu
daudzos sadzīves ķīmijas produktos, arī cukura rūpniecībā.



https://lv.wikipedia.org/wiki/Artuss_Kaimi%C5%86%C5%A1

Artuss Kaimiņš (dzimis Arturs Kaimiņš 1980. gada 3. novembrī Bauskā) ir latviešu
aktieris, radio raidījumu vadītājs un politiķis. Latvijas Nacionālā teātra
aktieris. A. Kaimiņš ir pazīstams kā radiostacijas Boom FM programmas "Suņu
Būda" vadītājs.

Kopš 2014. gada aktīvi darbojas politikā. Šobrīd 12. Saeimas deputāts. Ievēlēts
no Latvijas Reģionu apvienības saraksta (pārstāvēja tajā partiju "Apvienība
Iedzīvotāji"), bet 2015. gada decembrī izstājās no Latvijas Reģionu apvienības
frakcijas un kļuva par neatkarīgu Saeimas deputātu. 2016. gadā dibināja jaunu
politisko partiju "Kam pieder valsts".

Tēvs advokāts Māris Mūrnieks. Vectēvs ķīmijas doktors Imants Kaimiņš, otrs
vectēvs no tēva puses ir gleznotājs Laimdots Mūrnieks. Artusa vecmāmiņa Baiba
Kaimiņa (dzimusi 1937. gada 7. decembrī Igatē) ir bijusi mākslas vingrotāja,
viņa māte Liene Kaimiņa arī bijusi mākslas vingrotāja.

A. Kaimiņš ir pretrunīgi vērtētās programmas "Suņu Būda" vadītājs, programmu
reāllaikā pārraida radio stacija Boom FM, tās video ieraksti vēlāk pieejami
vietnē YouTube kā video blogs. Stacijas Boom FM veidotājs ir A. Kaimiņa partijas
biedrs Kaspars Upacieris.

2014. gadā iesaistījies politikā, iestājoties partijā "Apvienība Iedzīvotāji",
kas ir iesaistījusies Latvijas Reģionu apvienībā. A. Kaimiņš veiksmīgi kandidēja
12. Saeimas vēlēšanās no Latvijas Reģionu apvienības saraksta un tika ievēlēts
12. Saeimā. Latvijas Reģionu apvienības Rīgas sarakstā viņš saņēma visvairāk
plusu, kas ļāva viņam no pēdējās vietas sarakstā pacelties uz pirmo.

2015. gada decembrī izstājies no Latvijas Reģionu apvienības frakcijas un kļuvis
par neatkarīgu Saeimas deputātu.



https://lv.wikipedia.org/wiki/Ska%C5%86a

Skaņa ir mehāniskās enerģijas pārvietošanās elastīgā vielā svārstību veidā.
Skaņu apraksta vairāki fizikāli lielumi, kā piemēram, frekvence, viļņa garums,
amplitūda, periods, skaņas ātrums utt. Skaņa neizplatās vakuumā. Lai gan skaņa
izplatās gan cietos ķermeņos, gan šķidrumos, visbiežāk apskata skaņu gaisā.
Skaņa gaisā ir statiskā spiediena izmaiņas. Katrai skaņai ir savs cēlonis.
Skaņas avots bieži ir kāds kustībā esošs ķermenis, bet cēlonis varbūt arī
elektriskā izlāde dzirksteļu vai zibens veidā. Skaņu izraisošās svārstības ne
vienmēr ir pamanāmas ar aci, taču bez svārstībām skaņu nav. Dabā var novērot
daudzas un dažādas svārstības, kā, piemēram, koku zaru šūpošanos vējā, šūpoļu
šūpošanos, ūdens virsmas viļņošanos. Skaņas vienmēr ir ap mums, kaut dažreiz tās
pat neievērojam: cilvēku sarunāšanās, putnu vīterošana, koku lapu čaboņa vējā,
ūdens šalkas, automobiļu motora troksnis. Par skaņu sauc arī dzirdes bojājumu
rezultātā radušos sīcoņu ausīs - tinnītu. Dzirdot skaņu parasti raugāmies, no
kurienes tā nāk un, kas to rada. Dzīvo būtņu spēju noteikt skaņas avota virzienu
un attālumu sauc par lokalizāciju. Svārstību biežumu vienā sekundē sauc par
svārstības frekvenci. Frekvences vienība ir viena svārstība sekundē. Šo vienību
sauc par hercu un apzīmē ar Hz.

Tomēr ne visas svārstības ir dzirdamas. Skaņu dzirdēt ir iespējams tikai tad,
kad tās avota svārstība nav pārāk reta vai arī pārāk bieža. Lielākajai daļai no
mums cilvēkiem dzirdamo skaņu zemākā frekvence ir aptuveni 20 Hz, bet augstākā
frekvence - ap 20 000 Hz. Diemžēl cilvēkam novecojot, samazinās spēja sadzirdēt
augstākās frekvences. Cilvēki skaņu uztver ar ausīm. Gaisa daļiņu kustība
iesvārsta ausīs bungādiņu. Tālāk šīs mehāniskās svārstības ar 3 mazu kauliņu
palīdzību iesvārsta auss gliemežnīcas bazilāro membrānu. Auss gliemežnīca
mehāniskās svārstības pārvērš impulsos un tie tiek aizvadīti pa nerviem uz
smadzenēm. Cilvēki un vairums dzīvnieku skaņas uztver ar ausīm. Tās skaņas
svārstības pārveido īpašos signālos, kas pa dzirdes nervu nonāk galvas
smadzenēs, radot dzirdes sajūtu. Skaņas izraisītās auss bungādiņas svārstības ir
ļoti mazas. Katrai skaņai cilvēks subjektīvi var noteikt tās skaļumu. Skaņas
skaļuma subjektīvais vērtējums ir atkarīgs no frekvences un skaņas spiediena
līmeņa.

Objektīvi skaņu raksturo skaņas spiediena un intensitātes līmeņi, ko mēra īpašās
vienībās - decibelos (dB). Cilvēkam vājākās sadzirdamās skaņas atbilst dažiem
desmitiem decibelu. Savukārt skaļākās skaņas jau sasniedz simts un vairāk
decibelus. Visvājākās skaņas, ko cilvēks spēj saklausīt, sauc par dzirdamības
slieksni. Ļoti stipras skaņas var izraisīt sāpju sajūtu ausī. Tās sauc par sāpju
slieksni. Ilgstoši atrodoties augsta skaņas spiediena zonās, cilvēks var iegūt
neatgriezenisku dzirdes bojājumu vienā vai abās ausīs. Skaņas spiediena līmenis
L p {\displaystyle L_{p}} tiek definēts šādi:

Skaņas viļņus veido molekulas, kas svārstās uz priekšu un atpakaļ. Katrā laika
momentā kādās vietās molekulas sablīvējas, radot augsta spiediena apgabalus,
turpretī no citām vietām tās aiziet prom, veidojot zema spiediena apgabalus. No
skaņas avota augsta un zema spiediena apgabalu viļņi pārmaiņus izplatās gaisā.
Šie skaņas viļņi aiznes skaņu līdz mūsu ausīm. Arī skaņa izplatās kā vilnis.
Tikai skaņas vilnis veidojas savādāk nekā vilnis uz ūdens, kurā iemet akmeni.
Skaņas vilnis gaisā ir gaisa blīvuma svārstības, kas izplatās telpā. Gaiss
pārmaiņu sablīvējas un izretinās, un tas notiek skaņu svārstību frekvences dēļ.
Tāpat kā vilni uz ūdens virsmas, arī skaņas vilni raksturo viļņa garums -
attālums starp diviem secīgiem gaisa sablīvējumiem vai retinājumiem. Ūdenī
skaņas viļņa garums ir aptuveni četras reizes lielāks nekā gaisā, jo ūdenī skaņa
izplatās ātrāk.

Skaņas ātrums ir skaņas viļņa noietais attālums laika vienībā. Skaņas
izplatīšanās ātrums gaisā pirmo reizi precīzi tika izmērīts tikai 1822. gadā.
Šos mērījumus veica ievērojamu dabas pētnieku grupa: dabaszinātnieks Aleksandrs
Humbolts, gāzu likumsakarību atklājējs Žozefs Luiss Gē-Lisaks un vēl citi dabas
pētnieki. Šajā pētījumā tika noskaidrots, ka gaisā 0 grādos pēc Celsija skaņa
izplatās ar ātrumu 331 m/s. Gaisā skaņa vienu kilometru veic aptuveni trijās
sekundēs. Tukšumā (vakuumā) skaņa neizplatās.

kur v - skaņas izplatīšanās ātrums, k - koeficients, kas raksturo vides
elastību, ρ {\displaystyle \rho } - vides blīvums.

kur v ir skaņas izplatīšanās ātrums, T ir temperatūra kelvinos, M ir molmasa, R
ir universālā gāzu konstante, cp un cv ir īpatnējā siltumietilpība.

Izotropā cietķermenī, kuram ir gara un taisna cilindra forma, skaņas ātrumu
aprēķina pēc šādas formulas:

kur v ir skaņas izplatīšanās ātrums, ρ {\displaystyle \rho } ir vides blīvums, E
ir Junga modulis

Vēlāk arī tika noskaidrots, ka visās vielās skaņas ātrums nav vienāds. Tas
mainās atkarībā no apstākļiem, kādos viela atrodas. Skaņas ātrums pieaug,
temperatūrai paaugstinoties. Tātad ziemā skaņa izplatās lēnāk nekā siltākajos
gadalaikos - vasarā, pavasarī. Arī vielas stāvokļi ietekmē skaņas ātrumu. Cietās
vielās skaņas ātrums ir lielāks par skaņas ātrumu vielā, kas atrodas šķidrā
stāvoklī. Savukārt vielā, kas atrodas šķidrā stāvoklī skaņas ātrums izplatās
ātrāk nekā gāzē. Tātad, piemēram, ūdens ir labāks skaņas vadītājs nekā gaiss.
Tāpēc zem ūdens tālu var dzirdēt zemūdens dzinēju troksni.

Skaņas izplatīšanās dažādās vielās atšķiras ne tikai ar skaņas ātrumu.
Palielinoties attālumam līdz skaņas avotam, samazinās dzirdamība - skaņa kļūst
aizvien vājāka, līdz to vispār nedzird. Šī parādība ir skaņas rimšana. Skaņas
vilnim izplatoties vielā, viļņa svārstības pamazām noplok. Viela skaņu it kā
"uzsūc" jeb absorbē. Grūti iedomāties to skaņu jūkli, kādu mēs saklausītu
vienlaikus, ja viela skaņas neabsorbētu, ja neviena skaņa gaisā un ūdenī
nerimtu. Zināšanas par skaņas rimšanu ir ļoti nepieciešamas, būvējot jaunas
ēkas. Katram zināms, cik neērta ir istaba ar plānām sienām, caur kurām dzirdams
viss, kas notiek kaimiņos. Mājas sienām ir jāpasargā tās iemītnieki no āra
trokšņiem. Tāpēc celtniecībā un telpu apdarē lieto skaņu izolējošus materiālus.
Skaņu labi absorbē arī daudz irdenas, porainas, šķiedrainas vielas, kurās ir
daudz gaisa - korķis, vate, zāģskaidas, izdedzis. Telpās skaņu labi "uzsūc" un
traucē tai izplatīties mīkstās mēbeles, biezi aizkari, paklāji. Tāpēc lielā un
tukšā istabā skan daudz labāk nekā pieblīvētā telpā.

Skaņas atstarošanās veidojas tad, kad skaņas, piemēram, izplatās gaisā, ceļā
sastopot šķērsli. Skaņas atstarošanos dabā var novērot kā atbalsi. Atbalsi var
dzirdēt, ja laika intervāls, kādā skaņa izplatās līdz šķērslim - atstarotājam,
un pēc atstarošanās no tā atgriežas pie novērotāja ir lielāks nekā 0,05 - 0,1
sekunde. Arī skaņas atstarošanās likums ir tāds pats kā gaismai. Ja skaņas
vilnis krīt slīpi pret gludu virsmu, tad tas tikpat slīpi tādā leņķī atgriežas
atpakaļ telpā, no kuras tas nācis. Zinot skaņas izplatīšanās virzienu, to, tāpat
kā gaismu var attēlot ar staru. Kur skaņas "stars" krusto šķēršļa virsmu, tur uz
to krīt skaņas vilnis. Ja šajā krustpunktā pret virsmu novelk perpendikulu, var
noteikt skaņas krišanas leņķi. No virsmas atstarošanās skaņas stars atgriežas
atpakaļ tādā pašā atstarošanās leņķī. Protams, dabā reti, kad skaņa sastopas ar
ideāli gludu šķērsli, un arī krītošās skaņas virziens nav strikti noteikts.
Tāpēc arī parasti skaņa atstarojas vairākos virzienos uzreiz un izklīst telpā.
Kad skaņas atstarošanās ir spēcīga galvenokārt vienā virzienā, atstaroto skaņu
var dzirdēt kā balsi. Nelielā telpā atbalsi nedzird. Te attālums no runātāja vai
cita skaņas avota līdz sienām un griestiem ir neliels. No tiem atstarotā skaņa
gandrīz momentāli atgriežas atpakaļ un saplūst ar tiešo skaņu. Lai dzirdētu
atbalsi, attālumam līdz šķērslim jābūt pietiekami lielam. Tāpēc atbalsi
iespējams labi novērot pie upes, ja pretējā krastā ir gluda klints vai stāva,
mežaina nogāze. Dažreiz atbalso arī attāla mežmala. Ja skaņa atstarojas no
vairākiem šķēršļiem, sadzirdamas vairākkārtējas atbalsis. Tā parasti notiek
lielās alās. Uzsaucot vai pat tikai runājot, skaņas daudzkārtēji atstarojas no
alas sienām, līdz pakāpeniski norimst. Atstarotās skaņas stiprums vienmēr ir
mazāks nekā tiešās skaņas stiprums, jo šķērslis arī uzsūc skaņu .

Troksnis ir skaņu ar dažādu spiedienu frekvenci un intensitāti haotisks
sakārtojums. Troksnis veidojas tad, ja tiek iesvārstīta viela no dažādiem skaņas
avotiem ar dažādas frekvences viļņiem. Bieži šāda skaņu apkopojums cilvēkiem
nepatīk. Nepatika pret spalgām skaņām mēdz būt gan fizioloģiskas, gan
psiholoģiskas dabas.

Trokšņa spiediena līmenis: L=20log(p/p0) dB, kur p0 (dzirdamības slieksnis) =
2*10-5 Pa. Trokšņa līmeni telpā var izmērīt lietojot skalāro metodi vai lietojot
aprēķinu metodi. Pastāv trokšņa sliekšņa līmenis LAeq un kritērija līmenis, kas
nosaka pieļaujamo ekspozīciju uz cilvēku - ikdienas trokšņa ekspozīcijas līmenis
LEX, 8st, dBA. Ikdienas trokšņa līmenis ietver visus trokšņus, kas ir darba
vidē, tai skaitā impulsveida troksni.

Ja vielas daļiņas tiek sablīvētas un retinātas ar svārstoša ķermeņa, piemēram,
toņdakšas palīdzību, tad veidojas muzikāla skaņa . Tonis ir viena no
vienkāršākajām muzikālajām skaņām. Šos toņus visbiežāk rada mūzikas instrumentu
stīgas, arī toņdakšas, cilvēka balss saišu periodiskas svārstības. Par toni sauc
tādas svārstības, kas norisinās tikai ar vienu nemainīgu frekvenci. Šo frekveni
sauc par toņa augstumu. Mūzikas instrumentu skaņu diapazonu neveido viena
toņkārta. Katrai toņkārtai var rindot līdzās vēl nākamo, kurā tāpat ir septiņi
pamattoņi, un tā atkal sākas ar skaņu do. Mūzikā par oktāvu sauc toņu rindu no
do līdz do. Starp pamattoņiem, lai iegūtu vienmērīgāku un pilnīgāku muzikālo
toņu virkni, ir ievietoti vēl tā sauktie pustoņi. Mūzikas instrumentu stīgu un
stabuļu toņi savā starpā atšķiras ne tikai pēc augstuma, bet arī pēc tembra.
Tembrs ir katra instrumenta skanējuma nokrāsa.

Runa ir skaņas, no kurām veidojas vārdi un frāzes. Skaņu radīšanai cilvēkam
kalpo balss aparāts. Tas atrodas rīkles iekšējajā daļā. Balss aparātu veido
divas elestīgas balss saites, starp kurām ir balss sprauga. Brīvi elpojot, balss
sprauga ir atvērta. Runājot balss saites saspringst un balss sprauga gandrīz
aizveras. Gaiss, plūstot caur sašaurināto balss spraugu, iesvārsta balss saites.
Tās vibrē, un rodas artikulētas skaņas - cilvēks runā vai dzied. Mainot balss
saišu saspringumu, mainās saišu vibrāciju biežums un līdz ar to skaņas augstums.
Sievietēm un bērniem ir mazas balss saites, tāpēc viņu runas skaņas jeb balss ir
augstas. Vīriešiem balss saites ir lielākas, viņi runā zemākās balsīs. Balss
tembru un skaļumu ietekmē arī mutes un deguna dobumi, kas ir skaņas rezonatori.
Tie piešķir un pastiprina skaņām nokrāsu, kas ir savdabīga katram cilvēkam.
Cilvēka valodas skaņas stipri atšķiras no dzīvnieku skaņām. Valodas skaņas nav
iedzimtas, bet iemācītas. Valodas skaņas veido cilvēku valodas vārdus, ja tās
sakārtotas noteiktā secībā. Skaņas veido vārdus, savukārt tie tālāk veido vārdu
savienojumus, no kuriem veidojas teikumi .

Par infraskaņu sauc skaņu, kuras svārstības frekvence ir mazāka par dzirdamās
skaņas apakšējo robežu, tas ir aptuveni 16 - 20 Hz. Infraskaņas avotu visapkārt
ir daudz.Tādi piemēram ir - visi dzinēji, sprādzieni, šāvieni. Arī pērkona zemo
rūkoņu pavada infraskaņa, un tā ir ļooti spēcīga. Infraskaņu rada daudzi
vibrējoši motori, tā rodas lielu sprādzienu laikā, kas satricina gaisu. Zemo
nedzirdamo skaņu ietekme uz cilvēkiem un dzīvniekiem vēl nav pilnīgi
noskaidrota. Zemo frekvenču svārstību iedarbībā cilvēks un vairums dzīvnieki
dažkārt sajūt neizprotamu nemieru. Infraskaņu cilvēki nevar dzirdēt, jo tā ir
pārāk zema, tomēr ja infraskaņa ir pārāk stipra cilvēki to var sajust. Cilvēks
jūt spiedienu uz galvu, tā sāk sāpēt, parādās slikta pašsajūta un liels
nogurums. Dažkārt tā pat samazina cilvēkam maņu orgānu jūtību, rada ausīs un
mugurkaulā sāpju sajūtu, traucē smadzeņu darbību. Tuvojoties zemestrīcei,
mājdzīvnieki kļūst nemierīgi. lai gan it kā nekas vēl neliecina par nelaimes
tuvošanos. Zemestrīce vai vulkāna izvirdums vēl nav sācies, bet Zemes garozā jau
radušās vājas zemo frekvenču svārstības, kas dzīvniekos izraisa satraukumu.
Infraskaņas vājo absorbēšanās spēju dažādās vidēs izmanto tehnikā, piemēram, lai
ar akustiskām metodēm atklātu tālus spēcīgus sprādzienus, pētītu zemūdens vidi
un atmosfēras augšējos slāņus.

Ultraskaņa ir skaņa, kuras svārstības frekvence pārsniedz cilvēkam dzirdamās
skaņas augšējo robežu, kas ir augstāka par 20000 Hz. Ultraskaņas viļņi pārnes
enerģiju, tos ir iespējams atstarot, lauzt un fokusēt. Ultraskaņu var radīt
mākslīgi, bet tā ir sastopama arī dabā. Ultraskaņa, kā jau visa skaņas izplatās
viļņu veidā, tikai ultraskaņas ferkvence ir augstāka par citām skaņām.
Salīdzinot ar infraskaņu tās frekvence ir pat 1000 reizes augstāka. Salīdzinot
ar citām skaņām, šķidrumos un cietās vielās, ultraskaņa izplatās labāk nekā
zemfrekvences skaņas. Vislabāk ultraskaņa izplatās ūdenī. Ultraskaņu rada un
dzird daudzi dzīvnieki, piemēram, suņi. Delfīni jūrā sazinās ar ultraskaņas
palīdzību. Sikspārņi, kas dzīvo tumšās alās, orientējas ar ultraskaņas
palīdzību. Ultraskaņas stars atstarojas no priekšmetiem un šķēršļiem, sikspārnis
atstaroto signālu uztver un "redz", kur lidot. Sevišķi plaši ultraskaņu izmanto
tehnikā un medīcīnā. Jūras dziļumu mēra ar eholotu - ierīci, kas raida un uztver
ultraskaņas viļņus, zemūdens objektus meklē ar ultraskaņas stariem, šī skaņa
tiek arī izmantota zemūdens sakaros. Medicīnā iekšējo orgānu apskatei izmanto
ultraskaņu, kuras frekvence ir 3 - 6 miljoni hercu. Šo izmeklēšanas metodi sauc
par ultrasonogrāiju, un to, piemēram, izmanto lai kontrolētu bērniņa attīstību
mātes organismā. Ultrasonogrāfija ir veselībai nekaitīga.

Jau sirmā senatnē cilvēki valodu pierakstīja ar burtiem un mūziku - nošu rakstā,
tomēr pašu skaņu ierakstīt un atskaņot izdevās tikai apmēram pirms 100 gadiem.
Tā kā skaņa ir svārstība, tad bija jāizgudro ierīce, kas varētu tās atcerēties
un atjaunot. Pirmā šāda ierīce bija skaņuplate. Skaņuplates ierakstīja skaņu
studijā. Tur skaņu uztvēra ar mikrofoniem un pārvērta elektriskajās svārstībās.
Pēc tam elektriskās svārstības iekustināja "adatu", kas it kā saskrāpēja īpašu
metāla sagatavi. No tās rūpnīcā izgatavoja plastmasas kopijas - skaņuplates. Lai
noklausītos ierakstu, atskaņotāja adatai ir jāslīd pa skaņuplati un jāsvārstās.
Atskaņotājs šīs svārstības pārveidoja dzirdamajā skaņā. Šis šķietami vienkāšais
skaņas ierakstīšanas paņēmiens ir saglabājies arī šodien, tikai ir radušies arī
citi skaņas svārstību saglabāšanas paņēmieni .

Tomass Alva Edisons (1847-1931) izgatavoja pirmo aparātu pirms simts gadiem, ar
kuru varēja ierakstīt skaņas un pēc tam tās atskaņot. Viņš savu ierīci nosauca
par fonogrāfu - skaņas rakstītāju. Edisona fonogrāfs sastāvēja no taurītes, ko
nosedza plāna membrāna - tagadējo mikrofonu priekštece. Membrānu iesvārstīja
taurītē ierunātās skaņas. Kopā ar membrānu svārstījās adata, kas uz vara folijas
uzklātajā vaska kārtiņā iezīmēja līkloču celiņu. Foliju ripināja rotējošs disks.
Tad, kad šādā veidā "saglabātās" skaņas svārstījās no jauna iesvārstīja adatu un
membrānu, skaņu atkal varēja noklausīties .

Par mūsu sadzīves ierīci ir kļuvis magnetofons. Ierakstot skaņu ar magnetofonu,
skaņas celiņš tiek iezīmēts magnētiskajā lentē, kas slīd gar īpašu skaņas
ieraksta galviņu. Šo celiņu cilvēks neredz. Skaņas svārstības, pārvērstas
elektriskajās svārstībās, magnetizē lentei uzklātu speciālu magnētiskās vielas
kārtiņu. Atskaņojot magnētisko lenti, notiek pretējs process. Lente noteiktā
ātrumā slīd gar atskaņošanas galviņu. Magnētiskais skaņas celiņš tajā izraisa
tādas pašas elektriskās svārstības kā skaņu ierakstot. Elektriskās svārstības
savukārt iesvārsta skaļruņu membrānas, un rodas skaņa. Lai pasargātu magnetofona
lenti no bojājumiem, tā tiek iemontēta kasetē .

Veidojot skaņu ierakstus, ir svarīgi, lai ierakstītā skaņa iespējami precīzi
atbilstu dzīvajam izpildījumam. Pašlaik par kvalitatīvāko, drošāko un izturīgāko
skaņas saglabāšanas veidu tiek uzskatītas gaismas skaņuplates - kompaktdiski.
Kompaktdiskus izgatavo no īpašas caurspīdīgas plastmasas. To virskārtā ar lāzeru
iedzedzina spirālveida skaņas celiņus - mikroskopiskus padziļinājumus
svīttriņas, kas satur visu informāciju par skaņdarbu. Tad diska virsmai uzputina
plānu alumīnija kārtiņu, kuru pārklāj ar aizsargslāni - laku.



https://lv.wikipedia.org/wiki/Melnkalne

Melnkalne (melnkalniešu: Црна Гора jeb Crna Gora) ir valsts Balkānu reģionā,
Eiropā. Tās krastus apskalo Adrijas jūra. Melnkalnes administratīvā
galvaspilsēta ir Podgorica, bet vēsturiskā — Cetiņe.

Kopš 2010. gada Melnkalne ir Eiropas Savienības kandidātvalsts, tomēr
pievienošās sarunas uzsāka tikai 2012. gada jūnijā.

Melnkalnes nosaukums (Crna Gora) pirmo reizi parādījās Crnojeviču valdīšanas
laikā. 1481. gadu tā kļuva par Osmaņu vasaļvalsti, kuru pārvaldīja bīskapi
(vladikas). 1852. gadā bīskaps Danilo II Petrovičs-Ņegošs pasludināja sevi par
kņazu un izveidoja Melnkalnes kņazisti. 1878. gada starptautiskajā Berlīnes
līgumā Melnkalni atzina par neatkarīgu valsti, 1910. gadā kņazs Nikola I pieņēma
karaļa titulu. I Pasaules kara laikā Nikolas vadītā armija cieta sakāvi un 1918.
gadā Melnkalni okupēja Austroungārijas spēki. 1918. gadā Melnkalne pievienojās
Serbu, Horvātu un Slovēņu Karaļvalstij. Pēc II Pasaules kara Melnkalne kļuva par
vienu no Dienvidslāvijas Sociālistiskā Federatīvā Republikas republikām. 1992.
gadā Melnkalne kā vienīgā no bijušajām Dienvidslāvijas republikām saglabāja
savienību ar Serbiju, izveidojot Dienvidslāvijas Federatīvo Republiku, kas 2003.
gadā tika pārdēvēta par Serbijas un Melnkalnes valstu savienību. 2006. gada 3.
jūnijā Melnkalne tika pasludināta par neatkarīgu valsti.



https://lv.wikipedia.org/wiki/Facebook

Facebook ir tiešsaistes sociālā tīkla tīmekļa vietne, kas tika atvērta
2004. gada 4. februārī. Brīvās piekļuves mājaslapas īpašnieks ir Facebook, Inc.,
kuras mītne ir Paloalto, Kalifornijā. Lietotāji var pievienoties tīkliem, kas
sakārtoti pa pilsētām, darbavietām, skolām un reģioniem, sazināties ar citiem
cilvēkiem. Viņi arī var pievienot draugus, sūtīt elektroniskās vēstules un
publicēt ziņas par sevi. Sociālā tīkla Facebook lietotāju skaits pasaulē 2014.
gada decembrī pārsniedza 890 miljonus.

Mājaslapas nosaukums, kas latviešu valodā tulkojams kā "seju grāmata", ir
pārņemts no tāda paša nosaukuma papīra grāmatām, kuras tiek izmantotas vairākās
ASV koledžās, attēlojot studentu pilsētiņas kopienas dalībniekus, un pasniegtas
jaunajiem studentiem, kā arī darbiniekiem, lai tie iepazītu citus studentu
pilsētiņas cilvēkus.

2014. gada 19. februārī Facebook paziņoja, ka par 19 miljardiem ASV dolāru
iegādāsies mobilo ziņojumu servisa uzņēmumu WhatsApp, kas ir lielākais darījums
uzņēmuma vēsturē. Aprīlī tika iegādāts Somijas uzņēmums ProtoGeo, kas izstrādā
sporta aktivitāšu analizēšanas lietojumprogrammu Moves, kura izmanto
viedtelefonā iebūvētos sensorus.

Facebook ļauj izveidot lietotāja profilu ar fotogrāfiju un informāciju par sevi,
aicināt draugus, sūtīt tiem ziņojumus, mainīt savus statusus, atstāt paziņojumus
uz savas un citu lietotāju laika joslām, augšupielādēt fotogrāfijas un
videoklipu ierakstus, veidot interešu grupas.

2007. gadā Facebook sāka piedāvāt programmētājiem no visas pasaules veidot
lietotnes (spēles, mūzikas apmaiņas lietotnes, fotogrāfiju redaktēšanas
lietotnes u.c) un pelnīt ar to naudu.. Pateicoties šādai iespējai sociālā tīkla
lietotāju skaits būtiski pieauga.

Facebook piedāvā virkni dažādu iespēju komunicēt lietotāji savā starpā. Vienas
no populārākajām funkcijām ir virtuālie “Man patīk", foto albumi un laika josla,
kur savā starpā pazīstamie lietotāji var atstāt komentārus.

Spiežot pogu “Man patīk”, lietotājs izrāda savu piekrišanu vai simpātijas
Facebook ierakstiem. Piemēram, ja Facebook lietotājam patīk kāda fotogrāfija.

Facebook portālā ikvienam tā lietotājam ir iespējams spēlēt neskaitāmas spēles,
tādas kā Sorority Life, kas tā lietotājam ļauj iejusties ASV kopmītņu pilsētiņas
dzīvē un justies kā korporācijas biedram, Mafia Wars, kas ļauj karot ar citiem
lietotājiem, kas veido savas mafijas, Pet Society, kas ļauj katram audzēt savu
dzīvnieciņu, par kuru rūpēties. Un viena no šādām spēlītēm ir Farmville, kas
katram ļauj izveidot savu fermu un audzēt tajā ko tik sirds kāro un par paveikto
darbiņu iegūt naudiņu, par kuru iegādāties aprīkojumu, dzīvniekus, sēklas, mājas
utt. Šī spēlīte vien ar saviem 69 miljoniem aktīvajiem lietotājiem savā
popularitātē ir pārspējusi visiem labi pazīstamo portālu Twitter.

Runājot par pašu Facebook, skaitļi tiešām ir iespaidīgi. Mēneša laikā Facebook
350 miljoni lietotāju apskata 200 miljardus lapu šajā portālā. Portālā esošajā
mini sarakstē katru dienu tiek nosūtītas 1,6 miljardi ziņu un katru sekundi
portālā tiek ievietotas 1,4 miljoni fotogrāfijas.

Facebook veidotājs Marks Zakerbergs šo portālu nodēvēja par „kustību” nevis
portālu un piezīmēja, ka šis ir tikai uzņēmuma uzvaras gājiena sākums, nevis
beigas.

Facebook Stratēģiskās plānošanas nodaļas vadītājs Trevors Džonsons stāstīja, ka
katrs lietotājs šo mājaslapu uztver citādāk un izmanto citiem mērķiem. Facebook
laika gaitā ir ļoti mainījies un sastāv no daudziem elementiem – lietotāju
profiliem, domubiedru grupām, spēlēm un vairāk nekā 90000 lietotnēm.

Šādi skaitļi un straujie portāla augšanas tempi parāda, ka drīzumā Facebook būs
pasaulē tāda pati savdabīga „iedzīvotāju datubāze” kā Latvijā populārais portāls
draugiem.lv.

„If you like Latvia, Latvia likes you” jeb „Ja tev patīk Latvija, Latvijai patīc
tu” – ar šādu saukli jau kopš 2012. gada 27. janvāra sociālajā tīklā Facebook
komunicē Latvija. Šobrīd tai jau ir pieteikušies 31 874 sekotāji. Projekts –
izveidot oficiālo valsts lapu konkrētajā sociālajā tīklā – ir valsts institūciju
iniciatīva, kuras galvenā ideja ir veicināt Latvijas starptautisko
atpazīstamību.

„Latvija ir viena no pirmajām valstīm, kas atklāj savu oficiālo lapu sociālajā
tīklā „Facebook”,” tā Latvijas oficiālās „Facebook” lapas „If you like Latvia,
Latvia likes you” atvēršanas preses konferencē norādīja Ministru prezidents
Valdis Dombrovskis. Latvijas mājaslapas sociālajā tīklā Facebook pamatideja ir:
ja tev patīk Latvija, Latvijai patīc tu. Ar lapas palīdzību valsts iestādēm ir
iespēja komunicēt citādi, nekā tas bija ierasts līdz šim. "Šī ir iespēja
spodrināt Latvijas tēlu pasaulē un veicināt Latvijas starptautisko
atpazīstamību. Jautājums ir tikai, cik ļoti caur šo jauno komunikācijas kanālu
spēsim cilvēkus ieinteresēt un informēt par to, kas ir Latvijā - par kultūru,
ievērojamākajām vietām -, un tā veicināt gan Latvijas atpazīstamību, gan tūrisma
pieplūdi, gan arī nodot tos vēstījumus, kas mums ir svarīgi," skaidro Ministru
prezidents Valdis Dombrovskis.



https://lv.wikipedia.org/wiki/Daugava

Daugava (lībiešu: Vēna, krievu: За́падная Двина́, baltkrievu: Заходняя Дзвіна,
vācu: Düna, poļu: Dźwina) ir Latvijas lielākā upe, kas iztek no Valdaja
augstienes Krievijā, tek cauri Krievijai, Baltkrievijai un Latvijai, līdz ietek
Rīgas jūras līcī, Baltijas jūrā, kur veido Rīgas ostas akvatoriju. Daugavas
garums ir 1005 km, no tiem 352 km Latvijā.

Daugava latviešiem ir arī viens no nacionālajiem simboliem, kuru apdzied
dziesmās, dēvējot par „Daugavu māmuļu”, par tautas „likteņupi”. Ar cīņu 20.
gadsimta beigās pret Daugavas HES būvniecību, kuru izveidojot tiktu applūdināta
Daugavas loku dabas parks starp Daugavpili un Krāslavu, sākās tautas atmoda, kas
atnesa Latvijai neatkarību.

Upes latviešu nosaukums „Daugava” un lietuviešu „Dauguva” ir cēlies no seniem
baltu vārdiem „daudz” un „ūdens”.[nepieciešama atsauce] Vairumā citu valodu
lietotais nosaukums Dyna — Двина — Дзьвіна — Dźwina — Düna — Dvina cēlies no
Baltijas somu valodās lietotā upes nosaukuma Vīna-Väina (līvu: vēna — 'jūras
šaurums'; 'osta', 'upes ieteka jūrā'). Šis nosaukums visagrāk pieminēts vikingu
sāgās un Nestora hronikā. Kādā vikingu rūnakmenī nosaukta par Tūnu, ko vācu
tirgotāji saukuši par Dune vai Dīnu, bet senie slāvi par Dveinu un Dvinu.

Klaudija Ptolemaja 2. gadsimtā veidotajā kartē redzams Rīgas jūras līcis un tajā
ietekošā upe Rubona. Tā sauktais ziemeļu jeb dzintara ceļš Romas impērijai bija
visnotaļ pazīstams, jau sengrieķu dzejnieki bija apjūsmojuši upi vārdā Eridāna.
Grieķu teika stāsta, ka pa Eridānu mājup no brauciena pa Melno jūru atgriezušies
argonauti. Tā gan ir tikai viena no versijām par argonautu mājupceļu,
parastākais viedoklis ir tāds, ka argonauti nav atstajuši Melnās jūras baseinu
un Balkānus. Par Eridānu parasti pieņem Padas upi, ko tagad sauc par Po un kas
tek Itālijas ziemeļos. Tomēr pastāv arī viedoklis, ka mītā par Faetonu, epizodē,
kurā Zeva zibens notriektais Faetons iekrīt Eridānas upē, pēc dažu pētnieku
uzskatiem ar Eridānas upi var identificēt Daugavu, un pats notikums saistāms ar
meteorīta nokrišanu Sāmsalā (Kāli meteorīta krāteri). Grieķu rakstītajos avotos
Eridāna minēta kā upe tālu ziemeļos, kurā bagātīgi tiek atrasts dzintars.

Uz Daugavas upes atrodas trīs HES (hidroelektrostacijas) — Rīgas HES 35 km no
upes grīvas Rīgas līcī, Ķeguma HES, kas atrodas 70 km attālumā no grīvas, un
Pļaviņu HES, kas atrodas jau 107 km no grīvas. Bija plānots arī celt ceturto HES
Latvijā, bet asās kritikas dēļ tas tika atcelts. HES dēļ tikuši iztaisnoti
vairāki upes līkumi, tādējādi Daugavas garums ir samazinājies par 15 km
(Latvijas teritorijā iepriekš Daugavas garums bija 367 km). Baltkrievijā uz
Daugavas šobrīd plāno būvēt vēl 3—4 HES.

Šķērsojot Latvijas robežu, Daugava jau ir 200 m plata upe. Augštecē Latvijas
teritorijā tā plūst starp Augšzemes un Latgales augstieni, veidojot desmit
plašus lokus. No Latvijas robežas līdz Daugavpilij saglabājusies Daugavas
dabiskā ieleja, kurā atrodas daudzi vērtīgi biotopi. Augu sugu daudzveidības
ziņā tā ir viena no interesantākajām teritorijām Latvijā. Skaistās ainavas un
daudzie pilskalni rada priekšnoteikumus tūrisma attīstībai. Te ir izveidots
Augšdaugavas aizsargājamais ainavu apvidus un dabas parks „Daugavas loki”.

Vikingu sāgās par Daugavas ūdens ceļu („Ceļš no varjagiem uz grieķiem”) ir
vairāk detalizētas informācijas nekā par citām Austrumeiropas upēm. Tas liecina
par Daugavas (vikingu: Dyna) lielo nozīmi tā laika tirdzniecības sakaros.

Daugavas grīva kopš seniem laikiem bija sekla, pieblīvēta ar sanesto smilšu
sēkļiem, kas veicināja lielus plūdus pavasaros. Ūdens masu Daugavas lejtecē
pavasaros palielināja arī Lielupes un Juglas notece pa Daugavu. Ūdens līmenis
pavasaros strauji cēlās, appludinot plašo līdzenumu un bieži izraujot jaunu
gultni. Vartbergas Hermanis savā hronikā min 1363. gada plūdus, kuru rezultātā
Rīga uz vairākām nedēļām pilnībā tika izolēta no ārpasaules. Kaspars Padels
savās piezīmēs min 1562., 1578., 1590. gadu plūdus, kad noslīkuši daudzi cilvēki
un mājlopi. 1597. gadā plūdi ilguši no 6. aprīļa līdz 19. aprīlim, bet 1615.
gadā Daugavas ūdeņi nav spējuši izlauzt ledus barjeru pie Doles salas un Daugava
uz laiku izlauzusi sev jaunu gultni uz Juglas ezeru. 1708.—1709. gada ziemā
ledus biezums Daugavā sasniedza 1,7 m — uznākot atkusnim sākās plūdi, kas
izlauza Rīgas vārtus un pilsēta applūda (ūdens līmenis sasniedza 4,68 m virs
jūras līmeņa).

Līdz 16. gadsimta vidum Daugava ietecēja jūrā pie Vecāķiem (tagadējā
Vecdaugava), bet tagadējās Daugavas grīvas vietā atradās lēzens kāpu valnis.
1567. gada pavasara plūdos upe pārrāva kāpas un izveidoja jaunu ieteku jūrā.
16.—17. gs. jaunā Daugavas grīva kļuva aizvien plašāka, bet vecā pamazām
aizsērēja.

Lai pasargātu Daugavas gultni no aizsērēšanas un Rīgas pilsētu no plūdiem,
16.—17. gs. mijā upes lejtecē sāka celt dambjus. Līdz ar to tika paātrināts upes
tecējums, bet tas savukārt veicināja smilšu aizskalošanu no gultnes. Ar dambjiem
no upes pamatstraumes tika atšķeltas salas, īpaši tās, kas atradās pretī
Sarkandaugavai un Mīlgrāvim, aiz kurām upes attekas sāka aizsērēt, bet pašas
salas „augt”. Vesela salu rinda — Putnu, Kundziņu, Kurpnieku, Iļķena, Kroņa,
Gubernatora, — pēc dambju uzcelšanas saplūda kopā, izveidojot lielo Kundziņsalu.
Līdzīgā kārtā palielinājās Lucavsala, Ķīpsala un citas.

Upe izsenis tika izmantota kā ērts tirdzniecības ceļš preču pārvadāšanai. No
Daugavas kopējā garuma ūdens transportam varēja izmantot ap 980 km. Izmantojot
Daugavas augšteces pietekas, pa vairākiem valkiem varēja bez sevišķām grūtībām
sasniegt Dņepru, Volgu un to pietekas. Taču tā kā Daugava ir viena no
Austrumeiropā krāčainākajām upēm (kopskaitā ap 150 krāču), un diezgan sekla
(vasarās pat lejtecē vietām tās dziļums nepārsniedza 1 m), bet ledus klāja upi 4
mēnešus gadā, navigācijas sezona bija tikai agrā pavasarī vai vēlā rudenī.
15.—16. gs. mijā Daugavā no jūras varēja ienākt kuģi ar maksimālo iegrimi 4
olektis (2,4 m), bet lielākiem kuģiem nācās stāvēt Daugavgrīvā un preces uz un
no pilsētas vest ar liellaivām. Sausās vasarās (kādas vesela virkne bija 17.
gadsimta beigās) bieži vien kuģi vispār nevarēja ienākt Daugavā.



https://lv.wikipedia.org/wiki/Colla

Colla (vācu: zoll, angļu: inch, saīs. — in) ir garuma mērvienība, kas plaši tiek
izmantota ASV un daļēji Apvienotajā Karalistē, Kanādā un citviet. Pēc
starptautiskiem standartiem 1 in = 0,0254 m jeb viena colla atbilst 2,54
centimetriem. Vienā jardā ir 36 collas un vienā pēdā ir 12 collas. Kvadrātcollās
mēra laukumu un kubikcollās tilpumu.

Ilgstoši pastāvēja dažāda garuma collas, respektīvi, tās garums dažādās valstīs
atšķīrās. Pārejot uz metrisko sistēmu no collas atteicās daudzās pasaules
valstis. Savu nozīmi šī mērvienība ir saglabājusi bijušās Britu impērijas
valstīs. Kopš 1958. gada vienas collas garums tika noteikts pret metrisko
sistēmu kā 1 in = 0,0254 m.

Šaujamieroču kalibrs ASV tiek mērīts collas simtdaļās (Apvienotajā Karalistē —
tūkstošdaļās), piemēram, 45. kalibrs atbilst 0,45 collām (jeb 11,43 mm), 30.
kalibrs atbilst 0,30 collām (jeb 7,62 mm) utt. Līdzīgi šī garuma mērvienība
tradicionāli tiek izmantotas arī citās nozarēs, piemēram, datoru monitoru,
televizoru ekrānu platums pa diagonāli tiek noteikts collās.



https://lv.wikipedia.org/wiki/%C4%80zija

Āzija ir pasaules lielākā kontinenta Eirāzijas austrumu daļa. Āzija aizņem 29,4%
no Zemes sauszemes platības. Āzijā dzīvo vairāk, kā 60% pasaules iedzīvotāju.

Āzija plešas no Arktikas līdz ekvatoram. Liela daļa Āzijas - tuksneši un Tibetas
kalniene ziemeļos no Himalaju kalniem - ir neauglīga. Vienlaikus Āzijā atrodas
daudzi no auglīgākajiem līdzenumiem pasaulē Mekongas, Indas, Eifratas un citu
upju ielejās. Vairākās no šīm upju ielejām veidojušās pirmās civilizācijas
pasaulē.

Āzijas Z krasti ir izroboti. Šeit atrodas četras seklas malas jūras - Barenca,
Karas, Laptevu, Austrumsibīrijas un Čukču jūra. Tās atdalītas ar arhipelāgiem -
Novaja Zemļa, Severnaja Zemļa, Jaunsibīrijas salas. Beringa jūras šaurums
(šaurākajā vietā 85 km plats) šķir Āziju no Ziemeļamerikas kontinenta. Lielāko
daļu okeāna visu gadu klāj vairāk nekā 2,5 m biezs ledus. Tikai vasaras beigās
gar piekrasti atbrīvojas ceļš kuģošanai. Starp peldošajiem ledus laukiem vietām
redzami lāsmeņi - no ledus brīva ūdens virsma, kas diametrā sasniedz pat 150 -
300 km.

Norvēģu pētnieka Fritjofa Nansena vadītā kuģa Fram ekspedīcija 19. gs. beigās
apstiprināja pieņēmumu, ka Ziemeļu ledus okeāna baseinā ledus okeāna straumju un
vēju ietekmē pārvietojas jeb dreifē. Labi izteikts ir paisums un bēgums
(ūdenslīmeņa svārstības sasniedz 4 - 6 m). Ziemeļu ledus okeānā ieplūst daudz
saldūdens, ko ienes lielās Sibīrijas upes - Oba, Jeņiseja, Ļena un citas. Tāpēc
arī ūdens sāļums šī okeāna jūrās ir krietni vien mazāks nekā pārējās jūrās.
Plašais kontinentālais sēklis (kontinenta turpinājums zem ūdens) jeb šelfs ir
labvēlīga planktona attīstības vieta, kas savukārt pievilina zivis un citus
dzīvniekus (roņus, valzirgus, vaļus, baltos lāčus, polārlapsas, putnus).

Āzijas A un DA krasti ir ļoti izroboti. Gar kontinentu stiepjas salu loki -
Kuriļu salas, Japānas salas, Filipīnu salas. Šeit atrodas arī viens no pasaulē
lielākajiem arhipelāgiem - Lielās Zunda un Mazās Zunda salas (kopā tās sauc par
Malajas arhipelāgu). Krastus apskalo malas jūras - Beringa, Ohotskas, Japāņu,
Dzeltenā, Austrumķīnas, Dienvidķīnas jūra. Daudz ir pussalu. Lielākās no tām ir
Indoķīnas, Malakas, Kamčatkas un Korejas pussalas.

Āzijas D daļas krasta līniju veido 2 lielas pussalas - Arābijas un Indostānas
pussalas, kuras apskalo Arābijas jūras un Bengālijas līča ūdeņi. Lielākā sala ir
Šrilanka. No Āfrikas kontinenta Āziju šķir Suecas kanāls un viena no siltākajām
un sāļākajām jūrām pasaulē - Sarkanā jūra. Pasaules saimniecībā liela nozīme ir
Persijas līcim, no kura transportē apmēram ceturto daļu pasaules naftas
produktu.

Nereti Āziju dēvē par kontinentu, tomēr Āzijas un Eiropas robeža iet pār lielām
un daudzveidīgām sauszemes platībām, tāpēc šāds iedalījums no ģeogrāfijas un
ģeoloģijas viedokļa nav pamatots. Āzijas lielais izmērs un lielā ģeogrāfiskā,
kultūras, ģeoloģijas un bioloģiskā daudzveidība neļauj to uzskatīt arī par
atsevišķu subkontinentu, tāpēc tās apzīmēšanai tiek lietots mazāk konkrētais
termins - "pasaules daļa".

Uzskats par Āziju un Eiropu kā par diviem atsevišķiem kontinentiem veidojies
antīkajā periodā, pārmantots viduslaikos un pastāv joprojām, jo īpaši
Rietumeiropā un ASV.

Tirdzniecības misijā uz Āziju 1271. gadā devās Venēcijas tirgotājs Marko Polo,
kurš ceļojuma laikā veica pierakstus. Viņš pabija Mezopotāmijā, Centrālāzijas
pilsētās, Mongolijā, Ķīnā (17 gadus), Indijā, Indonēzijā, Mjanmā, Šrilankā,
Itālijā viņš atgriezās 1295. gadā.

Jaunu zemju apgūšanu aktīvi atbalstīja cars Pēteris Lielais, kura valdīšanas
laikā 17. gs. beigās un 18. gs. sākumā tika pētīts, vai Krievija robežojas ar
Ameriku. Visvairāk šo apgabalu izpētē paveica Krievijas flotē dienējošais dāņu
jūrnieks Vituss Berings. 1728. gadā viņš ar kuģi devās gar Sibīrijas Z piekrasti
uz A un atklāja 90 km platu jūras šaurumu starp Āziju un Ameriku. To vēlēk
nosauca viņa vārdā. Otrā ceļojuma laikā (1741. g.) Berings pētīja Aļaskas
piekrasti, un tieši tāpēc Aļaska kļuva par Krievijas īpašumu.Pats pētnieks un
vēl 28 cilvēki šīs ekspedīcijas laikā saslima ar skorbutu un nomira. Vitusu
Beringu apglabāja Beringa jūras Komandoru arhipelāga Beringa salā. Amerika 1867.
gadā Aļasku nopirka no Krievijas par 7 200 000 dolāriem.

Eiropiešiem nepazīstama un sveša bija Arābijas pussala. Viens no šķēršļiem bija
musulmaņu noslēgtība. Vienīgā iespēja iepazīt šīs zemes bija uzdoties par
musulmani, pārģērbjoties, ievērojot viņu paražas un runājot arābiski. Pirmo
reizi oficiāli Arābiju pētīja 1762. gadā seši dāņu zinātnieki. Pieci no viņiem
saslima un nomira. 19. gadsimta sākumā šveicietis Johans Burkharts, kurš bija
iemācījies arābu valodu, pētīja Arābijas pussalas Z daļu. Viņš iemantoja tādu
cieņu, ka tika pasludināts par musulmani un viņam atļāva apmeklēt Meku. Pēdējais
neizpētītais apvidus līdz pat 20. gs. 30. gadiem bija pussalas D tuksneši, kurus
pirmie šķērsoja angļu pētnieki.

Āzijas DA daļu 16. gadsimta sākumā "pārraudzīja" portugāļi (Sumatras, Javas un
Moluku salas), bet Filipīnas un Kalimantānas salu - spāņi. Tie gan vēsturē
vairāk aprakstīti kā pirātu un misionāru ceļojumi ar mērķi iegūt bagātības un
pievērst vietējās ciltis savai ticībai. Traģiski beidzās pirmā Zemes apceļotāja
portugāļa Fernana Magelāna centieni kristīt iezemiešus Filipīnu salās. 1521.
gadā kādā sadursmē ar vietējiem viņš tika nogalināts.

Viens no izcilākajiem kartogrāfiem bija anglis Džordžs Everests, kurš 19.
gadsimta vidū veica Himalaju kalnu topogrāfisko uzmērīšanu. 1865. gadā
augstākajai pasaules virsotnei angļi piešķīra Everesta vārdu. Pēc Indijas
neatkarības atgūšanas Indijas parlaments nolēma augstākajai virsotnei "atdot"
tās vietējo nosaukumu - Džomolungma, kas tulkojumā nozīmē "tik augsts kalns, ka
tam pāri nespēj pārlidot neviens putns". Nepālā šo kalnu sauca par Sagarmathu.
Diskusijas par nosaukumu turpinās.

19. gadsimta sākumā Urālos, Altajā, Kaspijas jūras piekrastē un vienā no Ķīnas
provincēm Džungārijā pēc Krievijas cara Nikolaja I piedāvājuma ekspedīcijas
vadīja vācu ģeogrāfs Aleksandrs Humbolts.

Ziemeļu jūru pētniecība turpinājās visu 20. gadsimtu. Zviedrs Nils Nordenšelds
19. gadsimta beigās pirmais izbrauca ZA jūrasceļu. Ziemeļu Ledus okeāna dabas
apstākļus pētīja arī norvēģi Ruals Amundsens un Fritjofs Nansens.



https://lv.wikipedia.org/wiki/R%C4%ABgas_%22Dinamo%22_(1946%E2%80%941995)

Rīgas Dinamo (pēc Latvijas neatkarības atgūšanas - HK Rīgas "Pārdaugava") bija
hokeja meistarkomanda LPSR (PSRS) un Latvijā no 1946. līdz 1995. gadam. Komandas
bāze atradās Rīgā un mājas spēles aizvadīja Rīgas Sporta pilī.

Par komandas dibināšanas brīdi tiek uzskatīts 1946. gads, kad Rīgas "Dinamo" (no
1949. gada Rīgas "Daugava") debitēja pirmajā PSRS čempionātā, kur sacentās ar 11
citām komandām, izcīnot ceturto vietu.

Ar mainīgām sekmēm komanda spēlēja PSRS augstākajā līgā līdz 1963. gadam. No
1964. līdz 1973. gadam komanda cīnijās PSRS otrās un trešās līgas turnīros.
1967. gadā "Daugava" bija 2. līgas pēdējā vietā un no priekšpēdējās vietas to
šķīra 19 punkti (sezonas gūto un zaudēto vārtu starpība bija 115:204). Šajā
laikā rezultatīvākais komandas spēlētājs bija Elmārs Bauris.

Būtiskas pārmaiņas komandā notika 1968. gadā, kad LKP pirmais sekretārs Augusts
Voss un MP priekšsēdētājs Vitālijs Rubenis nolēma, ka hokejs varētu būt
reprezentatīvs sporta veids, kuru jāatbalsta. Klubu pārdēvēja atkal par Rīgas
"Dinamo", no Maskavas uzaicināja jaunu un ambiciozu treneri V.Tihonovu, kurš
bija apņēmies piecu gadu laikā komandu ievest augstākajā līgā. 1970. gadā Rīgā
atklāja pirmo slēgto mākslīgā ledus arēnu — “Rīgas Sporta pili”, kas ievērojami
uzlaboja sportistu treniņu apstākļus (līdz tam gan treniņi, gan spēles notika
zem klajas debess). Kaut sportisti bija amatieri un katrs kur strādāja
pamatdarbā, tika ieviests regulārs atalgojums par spēlēšanu klubā: 200-300 rubļu
(plus 100 rubļu prēmija par uzvaru).

Tā kā laba līmeņa vietējo hokejistu bija maz, treneris sāka importēt spēlētājus
no PSRS - te ieradās Vjačeslavs Nazarovs, Aleksandrs Klinšovs, Pjotrs Vorobjovs
u.c. 70. gados komandā vidēji 12 spēlētāji bija no citurienes un tikai kādi 8
bija vietējie hokejisti. Komanda spēlēja tikai ar divām pilnībā nokomplektētām
maiņām, pamatsastāvā iekļaujot arī talantīgākos juniorus (piemēram, 1973. gadā
tobrīd tikai 16 gadus veco Helmutu Balderi). Tā kā spēlētāju deficīta dēļ
nevarēja nokomplektēt pilnvērtīgu trešo maiņu, Tihonovs ieviesa spēli četrās
maiņās - vienas spēcīgas vietā laukumā laida divas vājas īsākā laika posmā, -
kas izrādījās ļoti veiksmīgi: spēles otrajā pusē hokejisti saglabāja vairāk
spēku un spēlēja ātrāk par pretiniekiem. Vēl viens Tihonova jaunievedums bija
kopīga spēļu videoierakstu analīze. Tika ieviesta strikta disciplīna, par
treniņu kavēšanu un alkohola lietošanu pat ārpus treniņu procesa spēlētājus
sodīja (piemēram, V.Hatuļevu pat padzina no kluba par dzeršanu, kaut viņš bija
spēcīgākais aizsargs komandā). Leģendāras bija komandas ikvasaru sporta nometnes
Kandavā, kur tie dzīvoja prom no ģimenēm kazarmu režīmā, tikai maksimāli
trenējoties.

Jau 1968. gadā komanda izcīnīja 3. vietu otrajā līgā, bet 1969. gadā izcīnīja 1.
vietu, pārceļoties uz pirmo līgu. 1972. gadā Rīgas "Dinamo" izcīnīja 1. vietu
pirmajā līgā - apsteidzot tuvākos pretiniekus par 20 punktiem, - un ieguva
tiesības spēlēt PSRS augstākajā līgā. Šajā laikā slavenākā Rīgas "Dinamo" spēle
notika 1977. gada 23. februārī, kad rīdzinieki pilnīgi negaidot Maskavā
sensacionāli sagrāva titulēto armijas superklubu Maskavas "CSKA" (ЦСКА -
Центральный Спортивный Клуб Армий). Savukārt H.Balderis šajā sezonā ar 36 spēlēs
gūtiem 40 vārtiem un 23 piespēlēm tika atzīts par čempionāta rezultatīvāko
spēlētāju. Pēc šīs uzvaras V.Tihonovu uzaicināja par treneri uz CSKA, kur,
iesaukts armijā, bija nu spiests spēlēt arī Balderis.

Kluba trenēšanu pārņēma tādi hokeja speciālisti kā Ēvalds Grabovskis, Vladimirs
Jurzinovs, Pjotrs Vorobjovs. Klubs bija stabila augstākās līgas vidusmēra
komanda, kas spēlēja labi organizētu hokeju, fiziskās sagatavotības un
disciplīnas dēļ dažkārt spējot uzveikt meistarības ziņā krietni spēcīgākas
komandas. Sezona vidēji tika beigta, atrodoties reitingā 4.-6. vietā. Par
komandas labāko sniegumu uzskata 1987./1988. gada sezonu, kad tika izcīnītas
PSRS hokeja čempionāta sudraba godalgas (čempionāta fināls bija tūlīt pēc ziemas
Olimpiskajām spēlēm, un liela daļa pretinieku komandu spēlētāju bija salīdzinoši
sliktākā formā par rīdziniekiem), bet Rīgas “Dinamo” vārtsargs Vitālijs
Samoilovs kļuva par Olimpisko čempionu. Īpašu ievērību izpelnījās jaunais
rīdzinieku vārtusargs Artūrs Irbe, kuru Jurzinovs ielika vārtos, lai ļautu
atpūsties pēc olimpiādes pārgurušajam Samoilovam, taču izrādījās, ka "otrais
numurs" nespēlē sliktāk par "pirmo".

1989.-1990. gadu sezonā, Rīgas "Dinamo", kopā ar citiem PSRS hokeja klubiem,
Ziemeļamerikā aizvadīja super sēriju - spēlēs ar NHL klubiem (Rīgas komandas
bilance 2-1-4). 1989. gada 19. septembrī savās mājās uzņēma Vašingtonas
"Capitals" (1:2), 1990. gada 14. septembrī uzņēma Monreālas "Canadiens" (2:4).

Rīgas "Dinamo" PSRS čempionātā piedalījās līdz 1991. gadam, kad sabrūkot PSRS,
tika dibināta NVS (Neatkarīgo Valstu Savienība), kurā Latvija neietilpa.
Paralēli NVS čempionātam tika rīkots arī „Starpvalstu hokeja līgas čempionāts",
kurā Rīgas "Dinamo" ar dažādiem nosaukumiem (HK "Rīga", "Rīga-Stars", HK
"Pārdaugava") piedalījās līdz 1995. gadam, kad Rīgas "Dinamo" beidza pastāvēt.
Pēcāk vēl ilgus gadus daudzi šīs komandas spēlētāji spēlēja Latvijas hokeja
izlasē.

Apzīmējumi: GP = Aizvadītās spēles, W = uzvaras, L = zaudējumi, T = neizšķirti,
Pts = punkti, GF = gūtie vārti, GA = zaudētie vārti



https://lv.wikipedia.org/wiki/Balti

Balti (lietuviešu: baltai) ir indoeiropiešu cilšu un tautu grupa, kas runāja un
runā indoeiropiešu valodu saimei piederošajās baltu valodās. Mūsdienās kā
valodas nesēji palikuši vien vidusbalti — latvieši un lietuvieši, kas
galvenokārt apdzīvo Baltijas jūras austrumu piekrasti.

Pirmo reizi baltu priekšteči — neolīta kaujas cirvju, auklas keramikas kultūras
un zemkopības nesēji — Eiropā, Dņepras baseinā, ienāca no austrumiem gar
Kaspijas jūras austrumu piekrasti aptuveni 8. gadu tūkstotī p.m.ē. Tad balti
pavirzījās līdz Volgas un Okas upju baseiniem, kā arī mūsdienu Baltkrievijas
teritorijā, par to liecina šajās teritorijās saglabājies liels baltu hidronīmu
skaits, un no šīm teritorijām aptuveni pirms 4500 gadiem (2500 gadi p.m.ē.)
baltu ciltis ienāca Baltijā. Arheoloģiskajos pētījumos veiktajās kaulu
antropoloģiskajās analīzēs baltu skeletos fiksētas izmaiņas, kuras ir
raksturīgas vienīgi augstkalnu iedzīvotājiem. Baltu cilšu ienākšana Latvijas
teritorijā turpinājās visu bronzas laikmetu. Mūsu ēras pirmajos gadsimtos baltu
izplatības areāla malējos apgabalos viņus asimilēja kaimiņi.

Vadoties pēc arheoloģiskajiem izrakumiem, baltu apdzīvotā teritorija
aizvēsturiskajos laikos bijusi sešreiz lielāka nekā latviešu un lietuviešu
apdzīvotie apgabali mūsdienās. Bez arheoloģijas seno baltu cilšu izplatības
noteikšanas pamatavoti ir baltiskie vietvārdi, hidronīmi, etnonīmi, baltu
reliģijas piekopšana un vēstures avotos minētie cilšu nosaukumi. Bez tiem nebūtu
iespējams runāt par baltu zemēm tagadējā Austrumvācijā, Ziemeļpolijā,
Baltkrievijā un Viduskrievijā. Visa Ilmeņa ezera apkārtne ir pārpildīta ar baltu
hidronīmiem.

Baltu dzīves areālu un mijiedarbību ar kaimiņu tautām senatnē pierāda arī
pētījumi par tikai baltiem raksturīgā 'LWb' gēna izplatību. Visaugstākā tā
sastopamība ir konstatēta latviešiem un lietuviešiem (6%), zemāka tā ir igauņiem
(4,0%), somiem (2,9%), Vologdas krieviem (2,2%), poļiem (2,0%), zviedriem
Gotlandes salā (1,0%) un Dienvidzviedrijā (0,3%). Pārējās Rietumeiropas valstīs
tā izplatība ir daudz zemāka (0—0,1%). Ungāriem sasniedz (0,4%), tā ir vienīgā
Centrāleiropas tauta, izņemot poļus, kurai 'LWb' ir konstatēts un tas norāda uz
somugru migrācijas ceļu, kas gāja cauri baltu apdzīvotajām zemēm.

Vēl baltiem raksturīga īpaša Y hromosomas haplogrupa. Šis gēns norāda uz baltu
atšķirīgo izcelsmi citu indoeiropiešu (arī slāvu) vidū.

Tikai Latvijā vien ir reģistrēts ap 500 pilskalniem. Tas liecina par pamatīgu
teritorijas pārvaldi, jo pilskalni ir militāras celtnes. Bez pilskalniem pastāv
arī pilenes — tie ir pilskalni, kuriem kāds no kritērijiem neatbilst pilskalna
statusam. Vēl Latvijas teritorijā ir atklāti vairāki desmiti ezerpiļu. Kā
izejmateriāls būvniecībā tika izmantots koks, tāpēc mūsu senču celtie pilskalni
nodrošināja teritorijas aizsardzību tikai līdz piļu nodedzināšanai, pa šo laiku
bija jāierodas papildspēkiem. Lai cīnītos ar uguni, Mežotnes pilij aizsargsiena
jau bija apmesta ar mālu un jumti pārklāti ar velēnām. Saziņai starp pilīm
vietumis atradās signālkalniņi. Uzsākot pilskalna celtniecību, tika upurēts
dzīvnieks, kura kaulus apraka būves pamatos — lai celtne būtu svētīta un ilgi
kalpotu. Pašlaik Latvijā ir redzamas rekonstruētas: Tērvetes pils „Lielķēniņos”,
Andrupenes pils Krama kalnā, Uldevena pils Lielvārdē un Āraišu ezerpils.

Baltu valodas ir vienas no visarhaiskākajām indoeiropiešu valodām. Līdz
mūsdienām saglabājušās divas baltu valodas (lietuviešu un latviešu) un trīs
dialekti — žemaišu (Lietuvā), augšzemnieku (Latvijā) un kursenieku dialekts
(Kuršu kāpās), kurā runā vairs tikai daži indivīdi. Slāvi, savā ekspansijā uz
rietumiem, asimilēja austrumbaltus, kuri apdzīvoja plašas teritorijas. Tā slāvu
valodās ieplūduši daudzi baltismi. Tomēr baltu—slāvu pirmvalodas hipotēzes
aizstāvji uzskata, ka baltu un slāvu valodām bija kopīga pirmvaloda.

Baltiem, kā jau visām zemkopju tautām, esot bijis savs kalendārs, līdz ar to arī
sava skaitīšanas sistēma, kur galvenais skaitlis ir 9, sava ticība un svētki,
sava rakstība. Ir ziņas gan par mezglu rakstiem, gan rūnām, gan Burtniekiem.

Katra gada 22. septembrī tiek atzīmēta Baltu Vienības diena. Lēmumu par tās
ierakstīšanu mūsu atzīmējamo dienu kalendārā pieņēma Latvijas un Lietuvas
parlamenti 2000.gada 18.maijā. Baltu vienības dienas būtība ir veicināt latviešu
un lietuviešu — šodien pasaulē vienīgo baltu valodu runātāju, tuvināšanos un
draudzību.



https://lv.wikipedia.org/wiki/Sigulda

Sigulda ir pilsēta Vidzemē, Siguldas novada centrs. Atrodas Gaujas krastos, 53
km attālumā no Rīgas un 36 km attālumā no Cēsīm. Nozīmīgs Latvijas tūrisma
centrs. Tās teritorija iekļauj arī senos Turaidas un Krimuldas centrus. Viena no
latviskākajām pilsētām,[nepieciešama atsauce] iedzīvotāju skaits Siguldā pēdējos
gados pieaug gan migrācijas, gan arī dabiskā pieauguma rezultātā.

Gaujas senlejas un skaistās apkārtnes dēļ Sigulda tiek dēvēta par Vidzemes
Šveici. Pilsētas apkārtne ietilpst Gaujas nacionālajā parkā, Siguldā atrodas tā
administrācija. Nozīmīgākie tūrisma objekti ir Gūtmaņa ala, kurā saglabājušies
uzraksti pat no 17. gs., Turaidas pils, Velnala, Siguldas ordeņa pils drupas un
Jaunā pils, Kraukļu aiza un daudzi citi. Pilsētā tiek rīkoti operas svētki, šeit
atrodas mākslīgā Siguldas bobsleja un kamaniņu trase, regulāri notiek pasaules
kausa posmi kamaniņu sportā un dažādi citi ziemas sporta pasākumi, kas padara
Siguldu par Latvijas galveno ziemas sporta centru. Siguldas pilsētas kalnu
slēpošanas trasē augstuma starpība ir 85 m un šeit darbojas 2 pacēlāji, bet
vasarā ekstrēmā atrakcija "Meža kaķis". Netālu no Siguldas ir izvietots
vertikālā gaisa tunelis "Aerodium". Pāri Gaujas senlejai ved gaisa trosu ceļš ar
gumijlēkšanas atrakciju.

Siguldai cauri iet arī dzelzceļa līnija Rīga - Valka, Siguldā arī atrodas
stacija Sigulda. 2012. gadā Siguldas stacija rekonstruēta, pie tās uzcelts
Laimas pulkstenis. Tāpat caur Siguldu iet galvenais autoceļš A2 (Vidzemes
šoseja), kā arī reģionālais autoceļš P8 Inciems-Ķegums.

Pastāv dažādas versijas vietvārda "Sigulda" izcelsmei. Viens no ticamākajiem
variantiem ir vācu nosaukuma Segewold atvasinājums no Sieg + Wald, kas latviski
nozīmē "uzvaras mežs" un norāda uz krustnešu un zemgaļu uzvaru kaujā ar līviem
netālu no Satezeles pils 1206. gadā.

Siguldas pašvaldība ir Siguldas novada dome, kas īsteno savu varu Siguldas
pilsētā, Siguldas pagastā un Mores pagastā. Siguldas novads tika izveidots 2003.
gada 1. jūnijā. 2009. gada 1. jūlijā tajā iekļāva Allažu pagastu. Par kārtību
pilsētā atbild pašvaldības policija. Dome izvietota Siguldas Jaunajā pilī, Pils
ielā 16. Siguldas novada domes priekšsēdētājs ir Uģis Mitrevics. Pirms viņa
ilgus gadus Siguldas mērs jau kopš Latvijas Republikas atjaunošanas bija Tālis
Puķītis. Priekšsēdētāja vietnieks ir Jānis Zilvers. Mores pagasta
administrācijas vadītājs ir Zenta Bite, Allažu pagasta administrācijas vadītāja
ir Vija Vāvere, bet Siguldas pagasta administrācijas vadītāja — Inguna Zirne.
Siguldas novada domē darbojas 5 komitejas: Finanšu, Izglītības un kultūras,
Tūrisma un sporta, Attīstības un vides, Sociālās palīdzības. Domē ir izveidotas
13 komisijas: Administratīvā, Iepirkumu, Dzīvokļu, Dzīvojamo māju
privatizācijas, Ārkārtas situāciju, Siguldas novada vēlēšanu, Komisija
pašvaldības dzīvojamo māju nodošanai apsaimniekošanā dzīvokļu īpašniekiem,
Pašvaldības īpašuma privatizācijas, Pašvaldības īpašuma izsoles, Apstādījumu
aizsardzības, Komisija objektu pieņemšanai ekspluatācijā, Koncesiju uzraudzības,
Zemes. Siguldas novada domes deputāti: Uģis Mitrevics, Jānis Zilvers, Dainis
Dukurs, Aivars Jakobsons, Māris Malcenieks, Andris Zaviļejskis, Jānis
Strautmanis, Jolanta Borīte, Ainars Vāgners, Guntars Zvejnieks, Jānis Kiršteins,
Verners Bērziņš, Līga Sausiņa, Eva Viļķina, Guntars Zvejnieks, Jānis Odziņš.

Izglītības pirmsākumi Siguldas apkārtnē saistāmi ar zviedru laikiem. Kopš tā
laika izglītības iespējas Siguldā ir krietni paplašinājušās. Siguldas pilsētas
teritorijā pieejamas 5 pirmsskolas izglītības iestādes: bērnudārzi "Ābelīte,
"Ieviņa", "Pīlādzītis", "Pasaciņa", kā arī Siguldas Valdorfa bērnudārzs. Ir
izjūtams arī neliels vietu trūkums, kaut arī to ir paredzēts drīzumā atrisināt.
Šeit iespējamas arī vairākas papildu nodarbības, piemēram, tautiskās dejas.
Pilsētā darbojas 4 vispārizglītojošās skolas: Siguldas 1. pamatskola, Siguldas
Valsts ģimnāzija, Siguldas pilsētas vidusskola, kā arī Laurenču sākumskola, kura
tika atvērta 2013. gada rudenī. Siguldas Valsts ģimnāzija piedāvā 5 izglītības
programmas un arī dažādas interešu izglītības programmas, piemēram, pazīstamo
SVĢ un Mūzikas skolas pūtēju orķestri “Sudrabskaņa”. Ģimnāzijai raksturīgi
vairāki tradicionāli pasākumi, no kuriem īpaši izceļas intelektuāls konkurss
vidusskolēniem “Erudīts”. Siguldas pilsētas vidusskola piedāvā apgūt 3
izglītības programmas, te pieejama izglītības programma arī krievu valodā.
Vidusskolai raksturīgi arī dažādi pulciņi un tradicionālie pasākumi. 3
programmas pieejamas arī Siguldas 2. pamatskolā, kuras saistītas gan ar sportu,
gan ar mūziku. Šeit pieejama arī dienesta viesnīca. Pārējās divas pamatskolas
piedāvā tikai vispārējo pamatizglītības programmu, taču arī te darbojas dažādi
pulciņi. 2 programmas ir apgūstamas Siguldas vakara vidusskolā. Pavisam netālu
no pilsētas robežām, Siguldas pagastā, 2005. gada rudenī savu darbību ir sākusi
Latvijas Lauksaimniecības universitātes filiāle, kuras vadītājs ir Aleksandrs
Jemeļjanovs. Te tiek piedāvātas 3 nepilna laika (neklātienes) studiju
programmas, kurās 2005/2006 studiju gadā mācījās 82 studenti. Pilsētā darbojas
arī Siguldas Mākslas skola un Siguldas Mūzikas skola, kuras izvietojušās "Baltā
flīģeļa" ēkā. Kopumā visas šīs izglītības iespējas ar dažādajiem pulciņiem
nodrošina iespējām bagātu izglītību.

Demogrāfijas dati par Siguldu bieži vien ir iekļauti kopējos Siguldas novada
datos. 2005. gadā novadā dzīvoja 14933 iedzīvotāji, no kuriem 86% (12834) bija
latvieši, 9% (1395) – krievi, 2% (222) – baltkrievi un 3% (482) – citas
tautības. Pēc 1990. gada iedzīvotāju skaits samazinājās gan iedzīvotāju
emigrācijas uz Krieviju dēļ, gan uz Rietumiem, arī dabiskais pieaugums ir bijis
negatīvs. Laikaposmā no 1989. līdz 2005. gadam iedzīvotāju skaits ir
samazinājies par 4,3%. Pētot 21. gs. datus, jāsecina, ka pilsētas iedzīvotāju
skaits 2005. gadā, salīdzinot ar skaitu 2001. gadā, ir samazinājies par 168
cilvēkiem. Piemēram, 2004. gadā piedzima 85 bērni, bet nomira 121 cilvēks,
migrācijas saldo bija −29. Kaut gan kopumā Rīgas rajonā migrācijas saldo ir
pozitīvs, Siguldā tas tomēr ir negatīvs. Līdz ar to pilsētā 2005. gadā dzīvoja
10603 cilvēki, par 65 mazāk kā 2004. gadā, blīvums – 579,4 cilv/km². Galvenie
zemās dzimstības rādītāji ir kā citur Latvijā: ģimenes prestiža krišanās,
karjeras izvēle par sliktu ģimenei, zems materiālais stāvoklis, laulības vecuma
pieaugums. Negatīvo dabisko pieaugumu lielā mērā ietekmē arī augstā mirstība.
Tomēr kopumā jāsaka, ka, par spīti šiem faktiem, Siguldas iedzīvotāju skaits
laikaposmā no 1909. līdz 2000. gadam pieaudzis vairāk nekā desmit reižu.
Attiecībā uz vecuma grupām jāsaka, ka diezgan strauji ir samazinājies personu
skaits līdz darbaspējas vecumam, piemēram, 1996. gadā tādu personu bija 27,5%,
bet 2000. gadā tikai 19,1%. Darbaspējas vecuma skaits ir nedaudz palielinājies,
no 54,5% 1996. gadā līdz 58,6% 2000. gadā. Raksturīga ir novecošanās, jo personu
skaits virs darbaspējas vecuma no 18% 1996. gadā ir palielinājies līdz 22,3%
2000. gadā.



https://lv.wikipedia.org/wiki/Latvijas_PSR

Latvijas Padomju Sociālistiskā Republika jeb Latvijas PSR bija PSRS okupētās
Latvijas teritorijā izveidota PSRS teritoriāli administratīva vienība laikā no
1940. līdz 1941. gadam un no 1944. līdz 1990. gadam. No 1941. līdz 1945. gadam
Latvija atradās nacistiskās Vācijas okupācijā. Latvijas PSR pastāvēšanas laiku
raksturo Komunistiskās partijas vienpartijas režīms, kas izvērsa represijas pret
latviešu nacionālajiem centieniem, privātīpašuma likvidācija, zemkopības
kolektivizācija, vietējiem apstākļiem nepiemērota industrializācija un
iedzīvotāju rusifikācija. 1990. gada 4. maijā vispārējās vēlēšanās ievēlētā
Latvijas PSR Augstākā Padome ar balsu vairākumu pieņēma deklarāciju Par Latvijas
Republikas neatkarības atjaunošanu un pārdēvēja Latvijas PSR par Latvijas
Republiku. 1991. gada 21. augustā, pēc Augusta puča sakāves Maskavā, Latvijas
Republikas Augstākā Padome pieņēma konstitucionālo likumu Par Latvijas
Republikas valstisko statusu, kas pasludināja pilnīgu Latvijas Republikas
neatkarības atjaunošanu, ko drīz atzina gandrīz visas pasaules valstis,
ieskaitot PSRS.

Republikas jūras krasta garums bija ap 500 km, sauszemes robežas — 1300 km,
platība — 64 600 km², 2 666 600 iedzīvotāju (1989.g.). Pēc 1949. gada
administratīvās reformas pastāvēja 26 Latvijas rajoni, 49 rajonu pakļautības
pilsētas un 34 pilsētciemati (1968. gada 1. janvāris). Industrializācijas gaitā
izveidojās jaunas pilsētas — Stučka, Olaine, kā arī jauni pilsētciemati — Seda,
Zilaiskalns, Brocēni, Kalnciems u.c.

Lai arī padomju statistikas dati jāuztver ar skepsi, dabiskais iedzīvotāju
pieaugums 1951.—1966. gados nepārsniedza 0,6% gadā. Pēc nodarbes 1967. gadā
80,7% iedzīvotāju bija strādnieki un kalpotāji, bet 19,3% — lauksaimniecībā
nodarbinātie. No tiem 38% strādāja celtniecībā, 38% — lauksaimniecībā un
mežsaimniecībā — 27%, transportā un sakaru sistēmā — 9%, tirdzniecībā un
materiāli tehniskajā apgādē — 7%, izglītībā, veselības aizsardzībā un zinātnē —
13%, valsts pārvaldes aparātā — 2%, citur — 4%.

Latvijas PSR bija savs ģerbonis, karogs un himna. 1940. gada 6. septembrī
Latvijas Republikas Valsts karoga vietā tika ieviests Latvijas PSR karogs. 1945.
gada jūlijā tika apstiprināta LPSR himna ar Friča Rokpeļņa un Jūlija Vanaga
vārdiem, Anatola Liepiņa mūziku. 1953. gada janvārī apstiprināja jaunu karogu,
kas tika izmantots līdz republikas pastāvēšanas beigām.

Saskaņā ar 1940. gada 25. augusta Latvijas PSR Konstitūciju tās augstākais
valsts varas orgāns bija LPSR Augstākā Padome — vienpalātas likumdevēja
institūcija, kas darbojās sesiju režīmā (gadā notika 2 kārtējās sesijas). Sesiju
starplaikā augstākās valsts varas institūcijas funkcijas pildīja AP prezidijs
(APP). Izpildvaru īstenoja LPSR Ministru padomes priekšsēdētāja vadīta Ministru
padome, tai pakļautās iestādes un teritoriālo padomju izpildkomitejas.
Politiskās varas struktūras pamatā bija Darbaļaužu deputātu padomes, kuras 1978.
gada konstitūcijā tika pārdēvētas par Tautas deputātu padomēm.

Realitātē visa vara piederēja vienīgajai atļautajai partijai — Latvijas
Komunistiskajai partijai, kurai bija vietējās organizācijas visās pašvaldībās,
iestādēs un uzņēmumos, un kuras vara bija koncentrēta tās augstākajā institūcijā
— Centrālajā komitejā (LKP CK). Taču arī tās patstāvība bija ierobežota,
svarīgākos lēmumus pieņēma PSKP CK funkcionāri Maskavā, faktiski PSKP CK
politbirojs. Latvijas PSR suverenitāte bija nodota PSRS institūcijām, saglabājot
ierobežotas pašpārvaldes tiesības. Situāciju republikā kontrolēja Latvijas PSR
Valsts Drošības komiteja, kuras uzdevums bija cīnīties ar visām nepaklausības un
pretestības izpausmēm.

1940. gadā tika pārņemts 1926. gada Krievijas PFSR kriminālkodekss. Ar tā
ieviešanu tika atjaunots nāvessods. Tieslietu iestādes bija pakļautas
kompartijas politiskajai kontrolei un norādījumiem. Līdz 50. gadu otrajai pusei
varai nevēlamie iedzīvotāji tika represēti bez tiesas sprieduma vai notiesāti
pēc ārpustiesu instanču lēmumiem. Pēc varas iestāžu lēmuma jebkuru cilvēku
varēja notiesāt, piemeklējot nepieciešamo kriminālkodeksa punktu. Advokāta loma
un funkcijas tiesas procesā un izmeklēšanā bija ierobežotas.

Padomju procesuālās tiesības paredzēja divus tiesas spriedumu pārskatīšanas
veidus — kasācijas un uzraudzības kārtībā, bet apelāciju neatzina. Lietu
tiesībās Civilkodekss noteica 3 īpašuma veidus: valsts, kooperatīvo un personīgo
īpašumu. Dominējošā loma tautsaimniecībā tika piešķirta valsts īpašumam, ko
nodrošināja ar uzņēmumu un zemes nacionalizācijas likumdošanu. Tika normēts
mazumtirdzniecībā iegādājamo preču apjoms, ieviestas fiksētas cenas. Zemes
tiesības regulēja PSRS 1928. gada likums "Zemes lietošanas un ierīcības
vispārējie pamati", kā arī Tautas Saeimas 22. jūlijā pieņemtā deklarācija "Par
zemes pasludināšanu tautas īpašumā" un 29. jūlija likums "Par zemi". Ģimenes
tiesības kopš 26. novembra regulēja 1926. gada 19. novembra KPFSR "Laulības,
ģimenes un aizbildnības likumu kodekss", kas atzina laulības reģistrāciju tikai
valsts dzimtsarakstu iestādēs un līdzās reģistrētajai laulībai atzina arī
"faktisko laulību" (civillaulību).

Padomju krimināltiesībās tolaik tika atzīta arī likuma piemērošana pēc
analoģijas. PSRS tiesu iekārta paredzēja arī speciālās tiesas: kara tribunālus,
dzelzceļa un ūdens transporta līnijtiesas. Atbilstoši PSRS likumdošanai LPSR
notika prokuratūras un advokatūras reorganizācija.

Straujā industrializācija un lielo rūpnīcu celtniecība prasīja lielu daudzumu
darbaspēka, ko karā cietusī Latvija nevarēja nodrošināt pilnībā. Trūkstot
vietējam darbaspēkam, apzināti tika organizēta masveida imigrācija. Ievestā
darbaspēka nomitināšanai tica celti jauni dzīvojamie kvartāli un mikrorajoni,
kuros uzreiz izmitināja uz jaunuzceltajām un paplašinātajām rūpnīcām strādāt
aicināto darbaspēku no Krievijas PFSR, Baltkrievijas PSR un Ukrainas PSR un
citiem PSRS reģioniem.

Lauksaimniecības piespiedu kolektivizācijas dēļ uz pilsētciematiem kolhozu
centros no viensētām līdz 1965. gadam tika pārvietotas 22 000 ģimenes, kas
galīgi sagrāva karalaika emigrācijas un 1949. gada marta deportācijas iedragāto
tradicionālo latvisko zemnieku dzīvesveidu.

Imigrācijas politikas rezultātā krasi izmainījās Latvijas iedzīvotāju
nacionālais sastāvs. Kaut arī kopējais iedzīvotāju skaits 1959. gadā pārsniedza
1935. gada iedzīvotāju skaitu, latviešu skaits Latvijā samazinājās no 1,5
miljoniem (77%) 1935. gadā līdz 1,3 miljoniem (62%) 1959. gadā un nekad vairs
nesasniedza pirmskara līmeni. Pēc tautas skaitīšanu datiem 1959. gadā LPSR
dzīvoja 62% latviešu, 27% krievu, 3% baltkrievu, 3% poļu, 2% ebreju, 1,5%
lietuviešu, 1,5% ukraiņu, bet 1989. gadā 52% latviešu, 34% krievu, 4,5%
baltkrievu, 3,5% ukraiņu, 2,5% poļu, 1% ebreju un 1% lietuviešu. Prasība izbeigt
latviešu diskrimināciju un pieaugošo rusifikāciju bija viens no Dziesmotās
revolūcijas galvenajiem saukļiem.

LPSR ekonomisko attīstību var dalīt 3 pamatposmos, periodizējot tos pēc PSKP
ģenerālsekretāru varas laika: 1945.—1953., 1954.—1964., 1965.—1985., kur
pirmajam posmam raksturīgs izteikta nabadzība un iedzīvotāju beztiesiskums,
otrajā posmā strauja industrializācija un ekonomikas attīstība, bet trešajā
posmā iestājās relatīvs sadzīviskās labklājības uzplaukums (salīdzinot ar
iepriekšējo laiku). Pēc tam aizvien jūtamāka kļuva stagnācija PSRS, ko nesekmīgi
mēģināja pārvarēt ar dažādiem sociāliem un ekonomiskiem eksperimentiem,
trūkstošos līdzekļus aizvien vairāk iegūstot no naftas un gāzes eksporta
ienākumiem.

Tautsaimniecība tika attīstīta centralizēti, atbilstoši piecgades plānam,
iesaistot to visas PSRS teritoriālajā darba dalīšanā. Tika attīstītas
elektrotehnika, radioelektronika, aparātu būve, transporta mašīnbūve, ķīmijas un
farmaceitiskā rūpniecība, trikotāžas izstrādājumu un pārtikas pusfabrikātu
ražošana. Lauksaimniecība koncentrējās uz zvejniecību, piena govkopību, bekona
cūkkopību. Attīstījās jūras un dzelzceļa transports. Visas valsts (PSRS) mēroga
nozīme bija Baltijas jūras ostām un Jūrmalas kūrortiem.

Neskatoties uz ekstensīvo ražošanas kāpināšanu, Latvija 50 padomju okupācijas
gados strauji atpalika no pārējām Eiropas valstīm, kuras turpināja attīstīties
brīvā tirgus apstākļos. Ja 1938. gadā Latvijas IKP uz vienu iedzīvotāju bija
salīdzināms ar vidējiem rādītājiem Eiropā, tad 1985. gadā Latvijas IKP rādītāji
uz vienu iedzīvotāju, jau bija vairākas reizes zemāki. Tabulā demonstrēts IKP uz
vienu iedzīvotāju faktiskajās cenās ASV dolāros

Arī salīdzinoši ar pārējām PSRS republikām, Latvijas attīstības tempi bija
lēnāki, jo PSRS investīcijas Latvijā, rēķinot uz vienu iedzīvotāju, bija mazākas
nekā vidēji PSRS. Sevišķi mazas investīcijas Latvijā bija pirmajos pēckara gados
– vismaz divas reizes mazāk nekā vidēji uz vienu iedzīvotāju PSRS. Laika posmā
no 1946. līdz 1950. gadam kapitālieguldījumu īpatsvars Latvijas rūpniecībā
veidoja 0,49% no visiem kapitālieguldījumiem PSRS rūpniecībā, kaut arī 1950.
gadā Latvijā dzīvoja vairāk nekā 1% no visiem PSRS iedzīvotājiem. Salīdzinot ar
Krieviju, kapitālieguldījumi Latvijas pēckara periodā bija 2,4 reizes mazāki,
rēķinot uz vienu iedzīvotāju.

No PSRS budžeta LPSR vajadzībām 1946.—1990. gadā ir iztērēti 24 684 miljoni
rubļu, savukārt PSRS budžeta ieņēmumi no LPSR veidoja 40 645 miljonus rubļu.
Tātad laikā no 1946.—1990. gadam PSRS ir ieguvusi 15 961 miljonus rubļu. Šajā
aprēķinā PSRS rubļi pirms 1961. gada ir pārrēķināti PSRS rubļa ekvivalentā pēc
1961. gada naudas reformas (10 rubļi pirms 1961. g. = 1 rublis pēc 1961. gada).
Tie ir 18,8% no kopējiem ieņēmumiem (85 miljardi rubļu) no Latvijas teritorijas.
Ļoti lielu PSRS tēriņu daļa saistīta ar militārajām vajadzībām, kas laikā no
1946.—1990. gadam kopumā veidoja 13 346 miljonus rubļu jeb 18,9% no kopējiem
izdevumiem Latvijas teritorijā. Jāuzsver, ka šie izdevumi tika finansēti ar
Latvijā iegūtiem ieņēmumiem.

1940. gada 16. jūnijā PSRS izvirzīja Latvijas Republikai ultimātu, prasot
ielaist valstī padomju karaspēka papildu kontingentu un izveidot pret PSRS
lojālu valdību. Latvijas autoritārais vadonis Kārlis Ulmanis 17. jūnijā pakļāvās
šīm prasībām. Tika izveidota tā sauktā "Tautas valdība" Augusta Kirhenšteina
vadībā, kas 14.—15. jūlijā organizēja "Tautas Saeimas vēlēšanas". Nesagaidot
vēlēšanu iecirkņu slēgšanu, tika oficiāli paziņots, ka ar 97,6% pārsvaru
Latvijas pilsoņi ir nobalsojuši par izvirzītiem kandidātiem. 1940. gada 21.
jūlijā jaunievēlētā Tautas Saeima, pompozā sēdē Latvijas Nacionālajā teātrī,
pieaicinot uz "izrādi" arī Latvijā akreditētos ārvalstu vēstniekus, pasludināja
padomju varas atjaunošanu Latvijā, valsts nosaukuma maiņu un nolēma lūgt
Latvijas uzņemšanu Padomju Savienības sastāvā. 1940. gada 5. augustā, PSRS
Augstākās padomes 7. sesijā, Latvijas PSR tika iekļauta PSRS sastāvā kā viena no
padomju republikām.

1940. gada 25. augustā Latvijas PSR Tautas saeima vienbalsīgi pieņēma jau
1940.gada 13. augustā VK(b)P CK un PSRS TKP lēmumā “Lietuvas, Latvijas un
Igaunijas Savienoto PSR jautājumi” iepriekš apstiprināto Latvijas PSR
Konstitūciju un sevi pasludināja par Latvijas PSR pagaidu Augstāko Padomi.
Ministru kabineta vietā tika izveidota Latvijas PSR Tautas komisāru padome.

Vairums Latvijas pārstāvniecību ārzemēs atteicās pakļauties LPSR valdības
izsūtītajām likvidācijas pavēlēm un turpināja pārstāvēt Latvijas Republiku kā de
iure neatkarīgu valsti un tās pēdējo pirmsokupācijas laika likumīgo valdību.
1940. gada 23. jūlijā parakstītā ASV valsts sekretāra vietnieka Samnera Vellesa
deklarācija noteica ASV Baltijas valstu okupācijas neatzīšanas politiku līdz pat
1991. gadam. Latvijas Republikas ārkārtējo pilnvaru nesējs Kārlis Zariņš 1940.
gada rudenī un vēlāk centās ierosināt starptautiski atzītas Latvijas trimdas
valdības izveidošanu Londonā. 1943. gada augustā parakstītajā "Latvijas tautas
deklarācijā Sabiedroto nācijām" bija teikts, ka 1940. gada 14. un 15. jūlijā
ievēlētā Saeima ir nekonstitucionāla un nelikumīga un tās 1940. gada 20. jūlija
lēmums par pievienošanos PSRS ir nenozīmīgs, jo saskaņā ar Satversmi lēmumu par
Latvijas neatkarības izbeigšanu vajadzēja nodot tautas nobalsošanā.

1940. gada 25. novembrī padomju rubli pasludināja par oficiālu maksāšanas
līdzekli līdzās Latvijas latam. Tā maiņas kurss tika noteikts 1:1, izejot no tā
laika valūtas kursa - 1 ASV dolārs ir 5,30 rubļi un 5,40 lati, attiecīgi, kaut
faktiski dzīvē tas bija - 1 lats = 3 PSRS rubļi. 1941. gada 25. martā nelielā
3 cm platā slejā laikraksta Cīņa beidzamajā 6. lappusē tika paziņots, ka
Latvijas latu pilnīgi izņem no apgrozības, pretēji iepriekš solītajam, un par
vienīgo maksāšanas līdzekli kļūst padomju rublis. Netika dota iespēja samainīt
latus pret rubļiem, līdz ar to visi naudas uzkrājumi latos tika zaudēti. Sākot
ar 1940. gada 1. augustu tika ieviesti stingri ierobežojumi uzkrājumiem Latvijas
kredītiestādēs, t.i. izņemt drīkstēja ne vairāk kā 100 latus nedēļā, bet,
izņemot latus no apgrozības, privātpersonu kontos atstāja tikai 1000 padomju
rubļus, visa pārējā nauda gluži vienkārši tika konfiscēta.

1940. gada 25. jūlijā marionešu Ministru kabinets pieņēma likumu par banku un
lielo rūpniecības uzņēmumu nacionalizāciju, ko līdz kara sākumam ar Vāciju
lielos vilcienos izdevās paveikt, izņemot sīkus amatniecības un tirdzniecības
uzņēmumus, uz kuriem netika likts akcents. Kā pirmie un nozīmīgākie tika
nacionalizēti 804 uzņēmumi, t. sk. visas privātās bankas. 1940. gada 8. augustā
ar LPSR Ministru kabineta lēmumu "Par vērtspapīru pirkšanas un pārdošanas
pārtraukšanu" aizliedza vērtspapīru brīvu apgrozījumu. Tika ieviesti PSRS
nodokļi un nodevas. 1940. gada 10. oktobrī Latvijas Banku pievienoja PSRS Valsts
bankai un tā kļuva par tās republikānisko filiāli, kas 1941. gadā pārgāja uz
norēķinu, kreditēšanas un uzskaites kārtību pēc PSRS sistēmas. Tika reorganizēta
Zemes banka, kas kļuva par Lauksaimniecības bankas iestādi un Hipotēku banka -
kā Komunālās bankas iestāde, attiecīgi. Pasta krājkases pārveidoja par darba
krājkasēm.

1940. gadā PSRS okupēja modernu eiropeisku valsti, kuras statistiskie rādītāji
salīdzinot ar PSRS bija krietni labāki visās jomās izņemot smago rūpniecību.
Nesalīdzināmi augstāk attīstīta un produktīva uz eksportu vērsta
lauksaimniecība, inovatīva rūpniecība, kur tika ražotas gan lidmašīnas, gan
automašīnas un sarežģīta lauksaimniecības tehnika, gan pasaules labākajiem
standartiem atbilstoša radio un foto aparatūra, visai krasi kontrastēja ar PSRS
realitāti, īpaši vidusmēra iedzīvotāju dzīves kvalitātes ziņā. Okupācijas
priekšvakarā savu darbu bija uzsākusi Ķeguma HES — modernākā hidroelektrostacija
Baltijā. PSRS militārpersonas un ierēdņus, kas lielā skaitā sāka ierasties pēc
okupācijas, pārsteidza fakts, ka visa veida pārtikas un rūpniecības preces ir
pieejamas brīvā tirdzniecībā un plašā sortimentā, ka Latvijā nav īpašu
specveikalu, kur plašāks preču klāsts ir pieejams vienīgi augstākās politiskās
elites pārstāvjiem. Jau dažos mēnešos šie iebraucēji iztukšoja Latvijas
veikalus, radot preču deficītu.

Tika uzsākta ne tikai politisko pretinieku, bet arī ekonomiski aktīvo
iedzīvotāju iznīcināšana. 1941. gada jūnija deportācijās aptuveni 15 tūkstoši
iedzīvotāju bez tiesas lēmuma tika deportēti uz PSRS austrumu apgabaliem. No
deportētajiem kopā miris 5381 cilvēks - 34% no visiem 1941. gadā deportētajiem..

Jaunās marionešu valdības Sabiedrisko lietu ministrs Pēteris Blaus pieņem lēmumu
par vairāku "buržuāziski reakcionāru" izdevumu slēgšanu. Daudzas iepriekš
iznākošās avīzes un žurnāli iznāk ar jauniem nosaukumiem, vai pilnīgi maina
saturu, sākot padomju sistēmas slavināšanu.

1940. gada 10. augustā Iekšlietu ministrijas pakļautībā izveido Galveno
literatūras pārvaldi, kas sāk visu drukāto darbu, kinofilmu un skaņuplašu
cenzūru. Sākas masīva bibliotēku krājumu iznīcināšana. No četriem miljoniem
bibliotēku grāmatu, viens miljons tiek izņemts no plauktiem, un nosūtīts uz
iznīcināšanu. Tāpat likvidē 750 000 laikrakstu eksemplāru. Pirmkārt, no aprites
izņem "kontrrevolucionāra", "pretpadomju" un reliģiska satura grāmatas. Īpašu
uzmanību pievērš krievu trimdas autoru grāmatām un preses izdevumiem. Pirmajā
padomju varas gadā Galvenā literatūras pārvalde izdod četrus slepenus sarakstus
ar aizliegtajiem autoriem un grāmatām. Pilnībā aizliedz Aleksandra Grīna,
Leonīda Breikša, Līgotņu Jēkaba, Edvarta Virzas, Ernesta Brastiņa u.c. autoru
darbus. Aizliegto grāmatu un laikrakstu paraugi tika saglabāti slēgtos
specfondos, bet pārējie nosūtīti makulatūrā. Līdz vācu okupācijas sākumam
paspēja iznīcināt 55 tonnas grāmatu.

Jau pēc pirmajām neatkarības zaudēšanas nedēļām, patriotiski noskaņotu
iedzīvotāju vidū sāka veidoties domubiedru grupiņas, kas pārauga pagrīdes
pretestības organizācijās, kuras veidoja bijušie aizsargi, patriotiskie jaunieši
un citi, kam nebija pieņemama okupācijas vara. Lielāko daļu šo grupu, kas pamatā
nodarbojās ar skrejlapu izplatīšanu, čekai izdevās atklāt un likvidēt jau pirms
kara sākuma. Zināmākās pretestības grupas bija Brīvā Latvija, Latvijas
Nacionālais leģions, Kaujas organizācija Latvijas atbrīvošanai u.c.

Sarkanajai armijai 1944. gadā iebrūkot Latvijas teritorijā, ievērojama daļa
Latvijas iedzīvotāju — apmēram 200 000, devās bēgļu gaitās uz Vāciju un
Zvieriju, bet vēlāk uz ASV, Kanādu, Dienvidameriku, Austrāliju un citām zemēm.
Daudzi no viņiem savās jaunajās mītnes zemēs kļuva pazīstami un ievērojami
zinātnieki, ārsti, mākslinieki un citu profesiju pārstāvji.

Uzreiz pēc atkārtotās padomju okupācijas daudzviet sākās bruņota nacionālo
partizānu cīņa pret okupācijas varu, kura turpinājās līdz 50. gadu vidum. 1949.
gada marta deportācijās Latvijā uz Sibīriju, Tālajiem Austrumiem un Ziemeļiem
tika izsūtīti vairāk nekā 42 000 cilvēku. Izsūtīto vietā tika veicināta
iedzīvotāju imigrācija no PSRS.

Ceremoniālo augstāko amatu līdz 1952. gadam republikā ieņēma Augusts
Kirhenšteins, kuram sekoja Kārlis Ozoliņš. Valdību vadīja Vilis Lācis, kamēr
reālais varas noteicējs bija LKP CK Pirmais sekretārs Jānis Kalnbērziņš.
Hruščova politiskā "atkušņa" periods sākās ar Staļina nāvi 1953. gadā un beidzās
ar nacionālkomunistu sagrāvi LKP CK plēnumā 1959. gada jūlijā. Pēc tam amatus
partijā un valdībā pārņēma Krievijā dzimuši latviešu izcelsmes komunisti, kas
bija gandrīz pilnībā pārkrievoti un Latvijā ieradušies pēc 1940. gada.

Otrā Pasaules kara gados tautsaimniecība bija ievērojami cietusi: bija sagrautas
3/4 rūpniecības uzņēmumu, visa enerģētika, uzspridzināti tilti, aptuveni 300 km
dzelzceļa līniju, lauksaimniecības sējumu platības samazinājušās par 35%,
mājlopu skaits — par 50%. 1945. gadā rūpniecība deva tikai 50% no 1941. gada
produkcijas apjoma. Privātīpašums uz ražošanas līdzekļiem tika galīgi likvidēts,
lauksaimniecībā īstenota plaša piespiedu lauku saimniecību kooperācija, veidojot
kolhozus un sovhozus. Lauksaimnieki, kuri neiesaistījās kooperācija, tika
represēti, kā rezultātā LPSR vairs nebija gandrīz neviena individuālā zemnieka.
Pirmajā desmitgadē kolhozos nodarbinātie par darbu algu nesaņēma, tās vietā
saņemot lauksaimniecības produkciju iztikai. Nereti gan par darbu arī maksāja,
bet ļoti simboliski, piemēram, 4 kapeikas dienā.

Jau 1944. gadā tika atsākta agrārreforma. Līdz 1946. gadam tika izveidotas 49
000 jaunsaimniecības, kuru izveidošanai izmantoja 606 000 ha zemes. 1946. gadā
Latvijā sākās kolhozu dibināšana. Sākotnēji tā notika ļoti lēnām, jo zemnieki
nevēlējās stāties kolhozos. Taču zemnieku saimniecības tika apliktas ar
nesamērīgi augstiem nodokļiem, kā arī zemnieki, kas neiesaistījās
kolektivizācijā, tika represēti. Pēc 1949. gada marta deportācijām kolhozu
skaits strauji pieauga. Ja 1948. gada decembrī Latvijā bija 893 kolhozi (10.2%
zemnieku saimniecību), tad pēc deportācijām 1949. gada jūlijā jau 3857 kolhozi
(76.7% zemnieku saimniecību) un 1950. gada decembrī jau 1776 (96.5 % zemnieku
saimniecību). 1950. gada jūnijā tika pieņemts lēmums par mazo kolhozu
apvienošanu.

Lauksaimniecība LPSR nebija prioritāšu vidū, jo PSRS vadība uzskatīja, ka
sekmīgu un konkurētspējīgu lauksaimniecību te nevarēs attīstīt: aptuveni 70%
lauksaimnieciski izmantojamās zemes ir pārāk mitra vai pārpurvojusies, augsnē
maz organisko vielu, daļa velēnu podzolēto augšņu pārāk skāba, tīrumu augšņu
novērtējums pēc 100 ballu sistēmas ir vidēji 37 balles (ar amplitūdu no 19 līdz
70 ballēm), lauki akmeņaini, sadrumstaloti, īss veģetācijas periods vēlo
pavasara salnu un lietaino rudeņu dēļ. Lauksaimniecības īpatsvars kopproduktā
1946.-1966. gados samazinājās līdz 18,1% un nacionālajā ienākumā līdz 23,8%.

1944.-1945. gados pastāvēja pārejas periods no vācu okupācijas laika reihsmarkām
(RM) uz padomju rubļiem. Reihsmarkas mainīja pēc kursa 10 RM = 1 PSRS rublis. No
1944-1945. gada līdz 1992. gada 7. maijam PSRS rublis bija vienīgais maksāšanas
līdzeklis Latvijā, kad to nomainīja pagaidu maksāšanas līdzeklis pārejai uz latu
- Latvijas rublis. Veicot naudas reformu, 1947. gada 14. decembrī no apgrozības
tika izņemti pirmskara rubļi (valsts kases zīmes) un červonci (banknotes),
kurus, savukārt, pret jaunajām naudas zīmēm apmainīja attiecībā 10:1. Latvijas
PSR tika plaši praktizēta brīvprātīgi-piespiedu kārtā veikta iekšējā aizņēmuma
valsts obligāciju iegāde. 1956. gadā tika ieviesta vecuma pensiju sistēma visiem
iedzīvotājiem.

No 1944. gada līdz 80. gadu nogalei Latvijas PSR, kā visā PSRS, nekāda oficiāla
privāta uzņēmējdarbība nebija atļauta, kas noveda pie situācijas, ka
iedzīvotājiem tika izmaksāta nauda, par kuru nevarēja iegādāties nepieciešamās
plaša patēriņa preces, kuru daudzumu un cenu noteica oficiālā ceļā. Jebkura
veida preču tirdzniecība "no rokas" virs valsts noteiktās valsts cenas tika
klasificēta kā spekulācija un bargi sodīta. Jebkurus darījumus ar ārvalstu
valūtām veica tikai PSRS Valsts banka. Iedzīvotājiem bija aizliegti jebkādi
finanšu darījumi ar ārvalstu valūtu vai vienkārši turēt īpašumā ārvalstu valūtu.
Pārkāpēji tika krimināli sodīti. Ja kādam LPSR (PSRS) pilsonim privātā lietošanā
bija nonākusi ārvalstu valūta, piemēram, pēc ārvalstu komandējuma, tā bija
obligāti jāapmaina pret PSRS rubļiem pēc tā laika oficiālā valūtas maiņas kursa
(0,55 - 0,9 rubļi par 1 ASV dolāru), kas bija tālu no reālā, vai "Vņešposiltorg"
čekiem, kurus varēja apmainīt pret deficītām importa precēm īpašos specveikalos,
piemēram, "Dzintarkrasts".

Vieglajā rūpniecībā tika attīstīta audumu rūpniecība: jau 1950. gada sākumā Rīgā
darbojās vairākas virsdrēbju un kleitu šūšanas fabrikas: "Rosme", "Avangards",
"Brīvība", "22. jūlijs", "Spartaks", "Latvija" u.c. 1948. gadā sāka izdot modes
žurnālu "Rīgas Modes", kas iznāca līdz 1992. gadam. 1949. gadā tika dibināts
Rīgas Modeļu nams, kurā strādāja labākie modes mākslinieki, bet 1953. gadā
nodibināja lielāko individuālās šūšanas modes ateljē Baltijas modes, kas bija
vienīgais, kur bez tradicionālā apģērba šuva arī frakas un smokingus.

Kokvilnas audumu ražošanai uz nacionalizēto uzņēmumu bāzes izveidoti uzņēmumi
"Rīgas manufaktūra", "Zasulauka manufaktūra", "Boļševička", "Sarkanā
tekstilniece", "Juglas manufaktūra", vilnas audumu ražošanai - kombināts
"Parīzes komūna", "Rīgas tekstils", fabrikas Kuldīgā un Limbažos. Linu
pirmapstrādei tika uzceltas 6 linu fabrikas. Linu audumus izgatavoja Jelgavas
linu kombinātā, tekstilkombinātā "Boļševička" un Mazsalacas tekstilfabrikā, zīda
audumus - kombinātā "Rīgas audums". Triko veļu un apģērbus ražoja fabrikās
"Māra", "Rīgas adītājs", "Sarkanais rīts", "Aurora", Ogres trikotāžas kombinātā
(vairāk nekā 60% produkcijas izveda uz PSRS vai eksportēja). Apavus ražoja
fabrikā "Pirmais maijs", "Rekords", "Ērglis", Liepājas apavu fabrikā, Daugavpils
ādu un apavu kombinātā. Ādas apstrādāja fabrikā "Kosmoss", bet kažokādas -
fabrikā "Elektra". Plaša patēriņa priekšmetus un suvenīrus ražoja kombinātā
"Māksla", "Suvenīrs", "Somdaris".

Liela daļa Latvijā izvietotās rūpnīcas bija padomju militārā kompleksa daļa.
Kopumā 176 Latvijas PSR rūpnīcās tika veikta militārās vai divējādas nozīmes
produkcijas ražošana. Lielākās no tām - VEF, "Komutators", "Kompresors",
"Reaģents", Garkalnes asfaltbetona rūpnīca u.c. Rūpnīca VEF līdz 80% no
ražošanas apjoma aizņēma militārie pasūtījumi. Pat uzņēmumi, kas darbojās
civilajā sektorā, kā, piemēram, maizes ceptuves vai veļas mazgātavas, pildīja
savu daļu okupācijas karaspēka apkalpošanā un uzturēšanā. Saskaņā ar Baltijas
kara apgabala sniegtajām ziņām Latvijas teritorijā bija izvietotas 3009
karaspēka daļas kas visas bija jāuztur Latvijas iedzīvotājiem. Latvijā militārās
produkcijas ražošanai uzcēla vairākas jaunas rūpnīcas un to ražošanas cehus:
rūpnīcu  “Komutators”, Olaines  rūpnīcu apvienību  “Biolar”, Valmieras stikla
šķiedras rūpnīcu, Aparātbūves rūpnīcu “Alfa”, Daugavpils rūpnīcu
“Elektroinstruments” un Stikla šķiedras ražošanas rūpnīcu “Himvolokno.”
Militāros pasūtījumus pildīja arī citas rūpnīcās.

1959. gada partijas tīrīšanas rezultātā no varas tika padzīta latviešu
nacionālkomunistu paaudze, kas bija personīgi piedalījušies 1940. gada notikumos
un padomju režīma izveidošanā, vienlaikus saglabājot zināmu lojalitāti latviešu
tradīcijām un nacionālajām interesēm. Pirmā sekretāra Arvīda Pelšes varas laiku
no 1959. līdz 1966. gadam raksturo histēriskas kampaņas pret visu latvisko -
Līgo svētku aizliegums, Staburaga iznīcināšana, sabiedriskās telpas
rusifikācija, kā arī masīvas padomju industrializācijas sākums, ko pavada
pieaugošs imigrantu skaits no citām PSRS republikām. Aizsākas jaunu mikrorajonu
celtniecība, ko atvieglo gāzes maģistrālo vadu izbūve. Industrializācija un
rusifikācija turpinās Augusta Vosa varas laikā no 1966. līdz 1984. gadam.
Sekojot vispārējai PSRS stagnācijas attīstībai, notiek pārēja no komunisma
celtniecības uz attīstītā sociālisma celšanu. Represijas pret latviešu kultūru
samazinās, strauji pieaug kolhoznieku un zvejnieku dzīves līmenis, attīstījās
privātmāju celtniecība. Forsējot smagās un militārās rūpniecības nozares,
novārtā palika patēriņa preču ražošana, radās patēriņa preču deficīts. Plauka
ēnu ekonomika. Kritās darba produktivitāte. Forsējot smagās un militārās
rūpniecības nozares, novārtā palika patēriņa preču ražošana radās patēriņa preču
deficīts. Vārdi "deficīts" un "blats" (iespēja iegūt kāroto preci vai
pakalpojumu caur pazīšanos) kļuva par ikdienas vārdiem Latvijā. Astoņdesmito
gadu beigās līdzīgi kara laikam tika ieviesta talonu sistēma pirmās
nepieciešamības precēm — cukuram, ziepēm, sērkociņiem, sālim, cigaretēm, utt..

Saistībā ar Oktobra revolūcijas 50. gadadienu, tika plaši izvērsta padomju
sasniegumu propagandas kampaņa. Atbilstoši padomju statistikai, 1967. gada
pavasarī visā LPSR bija 296 9000 ha lauksaimniecībai izmantojamās zemes, t.sk.
164 1000 ha tīrumu, 44 000 ha ilggadīgo stādījumu, 93 000 ha atmatu, 701 000 ha
pļavu, 490 000 ha ganību. Kopā bija 152 6000 ha sējumu. 1967. gadā bija 769
kolhozi, 753 lauksaimniecības arteļi un 197 padomju saimniecības. 1946.-1967.
gados tika nosusināti 861 3000 ha mitro augšņu, t.sk. ar segto drenāžu 516 000
ha. Tika intensīvi ieviesta lauksaimniecības tehnika (1967. gadā jau bija 24 000
traktoru, 4 500 labības kombainu, 13 000 kravas automobiļu, 77 000
elektrodzinēju), mehanizējot augsnes apstrādes procesu. 1952.-1967. gados
uzceltas kūtis 481 000 govīm un telēm, 716 000 cūkām, 57 000 aitām, 439 4000
putniem. Govju fermās šajā laikā ūdens apgāde bija mehanizēta par 75%, slaukšana
par 70%.

1960.—90. gados norisa intensīva industrializācija, saskaņā ar administratīvās
komandu ekonomikas principiem. Industrializācijas būtisks aspekts bija aukstā
kara saasināšanās un no tās izrietošā ekonomikas militarizācija. Tipiski, ka
uzņēmumi tika veidoti gigantiski. 1989. gadā rūpniecības īpatsvars sasniedza 37%
no bruto IKP (šis rādītājs nav precīzi nosakāms lielo slēpto militāro pasūtījumu
dēļ; reālais īpatsvars tiek vērtēts apmēram 50%; pēc ekspertu vērtējuma,
militārais komplekss LPSR nodarbināja līdz 15% no rūpniecībā nodarbinātajiem,
galvenokārt kuģubūvē un elektronikā), rūpniecība deva trešdaļu visu darba vietu,
bet vienā ražotnē vidējais nodarbināto skaits sasniedza 760 strādnieku. Galvenā
rūpniecības produkcija bija mašīnbūves, elektronikas un enerģētikas nozaru
starpprodukti. Lielie uzņēmumi bija cieši saistīti ar ražošanas ķēdes partneriem
citās PSRS republikās. Īpaši smagajā rūpniecībā un inženierzinātņu nozarēs
stratēģiskos lēmumus pieņēma attiecīgās ministrijas Maskavā. Par vietējās
pakļautības varēja uzskatīt tikai 46% no rūpniecības uzņēmumiem.
Inženiertehnoloģiju īpatsvars no maznozīmīgas rūpniecības apakšnozares 50. gados
laika posmā līdz 1970. gadam pakāpeniski pieauga un sasniedza 21,3% no
rūpniecības kopapjoma. 1985. gadā tā jau bija kļuvusi par lielāko nozari, bet
1990. gadā sasniedza 26,3% no kopapjoma, nodarbinot gandrīz 39% no rūpniecībā
nodarbinātajiem. Komunikāciju iekārtu un elektronikas produktu īpatsvars
rūpniecībā pieauga no 6% 1970. gadā līdz 9% 80. gadu beigās.

Uzņēmumiem bija raksturīga vertikālā integrācija, kad visu projektēja, ražoja,
apkalpoja un transportēja pats uzņēmums, lai izvairītos no nedisciplinētiem
piegādātājiem; vienas apakšnozares uzņēmumu grupēšana un apvienošana vienā lielā
uzņēmumā ar plašu administrāciju, lai veidotu monopolu un nodrošinātu lielāku
plāna kontroli un izpildi; pilnīga no neatkarības laika mantoto mazo uzņēmumu
darbības likvidēšana, iekļaujot tos lielo uzņēmumu konglomerātos. Lielajiem
uzņēmumiem bija pašiem savi spēcīgi pētnieciskie centri jaunu tehnoloģiju un
produkcijas izstrādei, piemēram, VEF zinātniski pētnieciskajā institūtā strādāja
1500 cilvēku.

Rīgā tika uzceltas elektromašīnbūves, dīzeļu, elektroaparātu, mikroautobusu,
elektrospuldžu, hidrometeoroloģiskās aparatatūras, metālizstrādājumu u.c.
rūpnīcas. Daugavpilī uzbūvēja elektroinstrumentu, motoveloķēžu, Rēzeknē -
slaukšanas aparātu un būvinstrumentu, Tukumā - celtniecības un ceļu būves mašīnu
remonta rūpnīcu. Apvienojot uzņēmumus, kas ražoja radiouztvērējus, tika
izveidots uzņēmums Radiotehnika. Rekonstruētas un paplašinātas VEF, mopēdu
rūpnīca "Sarkanā zvaigzne", Bioķīmisko preparātu rūpnīca, Rīgas laku un krāsu
rūpnīca, Rīgas ķīmiskais kombināts, gumijas izstrādājumu rūpnīca Kvadrāts,
Polietilēna izstrādājumu rūpnīca, Daugavpils lokomotīvju remonta rūpnīca,
Sintētiskās šķiedras kombināts Olaines ķīmisko reaktīvu rūpnīca u.c. Rīgā, Cēsīs
un Daugavpilī uzbūvētas autoremonta rūpnīcas. Rekonstruētas un paplašinātas
Rīgas kuģu remonta rūpnīca, Rīgas zvejas kuģu remonta rūpnīca, Mangaļu kuģu
būvētava. Mēbeles ražoja specializēti mēbeļu ražošanas uzņēmumi, finiera fabriku
cehi, kokapstrādes uzņēmumi Rīgā, Valmierā, Kuldīgā, Liepājā, Ventspilī,
Daugavpilī, Rēzeknē (aptuveni 50% mēbeļu izveda uz citām PSRS republikām). 1967.
gadā LPSR ražoja 119 000 m3 finiera, 792 000 sērkociņu kārbiņu (ap 40% tika
eksportēts). Paplašināti un rekonstruēti celulozes un papīra rūpniecības
uzņēmumi - Slokas, Staiceles papīrfabrikas, Ogres un Rankas kartona fabrikas,
uzcēla koksnes kompleksās pārstrādes kombinātu Bolderājā. Rekonstruēja Brocēnu
šīfera un cementa fabriku. Uzcēla Saulkalnes kaļķu, Sauriešu ģipša izstrādājumu
rūpnīcu, Lodes drenu cauruļu rūpnīcu, Bolderājas, Cēsu un Madonas būvmateriālu
rūpnīcas, Valmieras stikla šķiedras rūpnīcu u.c. Sāka ražot saliekamās
dzelzsbetona konstrukcijas.

Elektroenerģijas apgādei tika uzbūvētas Rīgas TEC-1 un Rīgas TEC-2, Pļaviņu HES,
Rīgas HES, atjaunota un rekonstruēta Ķeguma HES (palielinot tās jaudu),
termoelektrostacijas Daugavpilī, Liepājā, Ventspilī. Pusi Latvijai nepieciešamās
elektroenerģijas deva PSRS Ziemeļrietumu apvienotā energosistēma. 1966. gadā 53%
elektroenerģijas izmantoja rūpniecībā, 5,4% - transportā, 7,6% -
lauksaimniecībā. Vairāk nekā 90% siltumenerģijas patērēja rūpniecībā. Aptuveni
50% sausā kurināmā ieveda (kurināmā bilances struktūrā 60. gados 1/3 deva
dabasgāze un nafta, ko piegādāja pa jaunuzbūvēto naftas vadu no Polockas un
Ventspili, un pa 1962. gadā uzbūvēto gāzes vadu no Dašavas). Tika gazificētas 64
pilsētas un pilsētciemati.

1963. gadā apģērbu ražošana galvenokārt koncentrējās jaunizveidotajās ražošanas
apvienībās "Latvija" (specializējās mēteļu, lietusmēteļu, vīriešu uzvalku
šūšanā) un "Rīgas apģērbs" (šuva galvenokārt sieviešu kleitas, veļu). 1980. gadā
apģērbu ražošanā bija nodarbināti 23% no visiem vieglās rūpniecības nozarē
strādājošajiem. 23,3% Latvijā ražoto apģērbu eksportēja uz PSRS. Apģērbu
ražošanas, kažokādu izstrādāšanas un krāsošanas nozares īpatsvars rūpniecībā
1985. gadā bija 4,2%, tajā bija nodarbināti 4,8% no kopējā strādājošo skaita.

1961. gada 1. janvārī notika naudas reforma, kad no apgrozības izņēma vecās
naudas zīmes un laida apgrozībā jaunās, maiņas attiecībā 10:1. 1967. gadā vidējā
mēnešalga bija 103 rubļi, kas kopā ar izmaksām no sabiedriskajiem fondiem
(pensijām, stipendijām, izmaksām, rēķinot uz 1 iedzīvotāju izglītības un
medicīnisko iestāžu, bērnudārzu un sanatoriju utt.) - 138 rbļ. mēnesī.
Kolhoznieku darba alga sasniedza padomju saimniecībās strādājošo līmeni.

Pēc padomju statistikas datiem 1966. gadā vidējais pārtikas produktu patēriņš
gadā uz 1 iedzīvotāju bija: 69 kg gaļas un tauku, 432 kg piena un piena produktu
(pārrēķinot pienā), 157 olas, 20,6 kg zivju un zivju produktu, 41,9 kg cukura,
5,9 kg augu eļlas, 165 kg kartupeļu, 78 kg dārzeņu, 128 kg maizes produktu
(maize, milti, putraimi, makaroni).

Vidēja neto darba samaksa tautsaimniecībā 1975. gadā bija 120 rubļu. Liellopu
gaļa maksāja 1,90 rbļ/kg, cūkgaļa — 2,00 rbļ/kg, piens — 0,27 rbļ/litrā, sviests
— 3,49 rbļ/kg, cukurs — 0,80 rbļ/kg.

Tika ieviesta vispārēja bezmaksas veselības aizsardzība: visus medicīnas
dienestu pakalpojumus un medikamentus apmaksāja valsts (aptiekās pirka
bezrecepšu medikamentus pēc cilvēku pašu ieskatiem). Vidējais dzīves ilgums
1967. gadā bija palielinājies līdz 71 gadam (58 gadi 1936. gadā).

1967. gadā bija 410 000 pensionāru (no tiem 109 000 kolhoznieki). Strādnieku un
kalpotāju pensijas veidoja trešdaļu vai pusi no vidējās darba algas.
Diskriminējoša bija attieksme pret pensionētajiem kolhozniekiem. Apmēram līdz
sešdesmito gadu vidum viņiem vispār nekādas pensijas nebija paredzētas.
Kolhoznieku pensiju lielums bija simbolisks, 1970. gadā — vidēji 16,3 rubļi
mēnesī, un vēl 1980. gadā tas bija vismaz par trešdaļu mazāks nekā strādniekiem
un kalpotājiem.

Izglītības sistēma bija galvenais etniskās asimilācijas instruments LPSR. Pēc
Otrā pasaules kara pamazām tika likvidētas visas mazākumtautību (igauņu,
lietuviešu, poļu) skolas, taču strauji sāka izplesties krievu skolas. Krievu
valodas mācīšana latviešu skolās bija obligāta, bet krievu skolās latviešu
valodas pasniegšana bija atkarīga no skolas vadības labās gribas, kam vairumā
gadījumu bija liela pretestība.

Tika ieviesta vispārēja bezmaksas izglītība (gan pamata, gan vidējā, gan
augstākā). 60. gadu sākumā[nepieciešama atsauce] ieviesa obligāto vidējo
izglītību. Līdz 1967. gadam tika uzceltas 288 jaunas skolas ar 132 000 skolēnu
vietām. Kopā 1967./68. mācību gadā darbojās 1302 vispārizglītojošās skolas,
t.sk. 330 vidusskolas. Papildus vispārējās izglītības iestādēm tika izveidots
ārpusskolas izglītojošo iestāžu tīkls, ko veidoja pionieru nami (kuros bērni
darbojās interešu un hobiju pulciņos: šaha, dambretes, modeļu gatavošanas,
zīmēšanas, dziedāšanas, deju u.c. pulciņos), jauno tehniķu un naturālistu
stacijas, vasarās darbojās pionieru nometnes. Jauniešu sportisko iemaņu
attīstīšanai bija izveidotas īpašas sporta skolas (1967. gadā bija jau 35 sporta
skolas), kurās paralēli vispārējai izglītībai jaunieši tika pastiprināti trenēti
kādā sporta veidā. Sakarā ar bezmaksas augstāko izglītību, ievērojami pieauga
studentu skaits.

Tika izveidots plašs zinātniski pētniecisko iestāžu tīkls, izveidota LPSR
Zinātņu akadēmija. Zinātnē, kas lielā mērā bija saistīta ar lielražošanu un
jaunāko tehnoloģiju izstrādi militārajai rūpniecībai, bija iesaistīti aptuveni
17 000 pētnieku.

Galvenā enciklopēdiju redakcija no 1967. līdz 1970. gadam izdod Latvijas PSR
mazo enciklopēdiju, bet no 1981. līdz 1988. gadam Latvijas padomju
enciklopēdiju. 1985. gadā iznāk Latvijas Sarkanā grāmata.

Padomju vara kontrolēja visas mākslas izpausmes. Rakstnieki, gleznotāji, aktieri
un citu radošo profesiju pārstāvji tika apvienoti komunistiskās partijas
kontrolētās organizācijās. Tikai oficiāli atzīti mākslinieki drīkstēja rīkot
izstādes un publicēties. Redzamākie un lielāko atzinību guvušie mākslinieki tika
iekļauti padomju nomenklatūrā, kas apmaiņā pret politisko lojalitāti tiem deva
iespējas saņemt materiālos labumus - autortiesību honorārus, privātmājas,
dzīvokļus, automašīnas, ārzemju ceļojumus un piekļuvi deficītām precēm. Tika
ieviesti un piešķirti dažādi goda nosaukumi - Latvijas PSR Tautas dzejnieks,
Latvijas PSR Tautas rakstnieks, Latvijas PSR Tautas mākslinieks, Latvijas PSR
Tautas skatuves mākslinieks, Latvijas PSR Nopelniem bagātais skatuves
mākslinieks, Latvijas PSR Nopelniem bagātais mākslas darbinieks u.c.

Kultūras dzīvi kontrolēja un finansēja valsts. Īpaša cenzūras iestāde - Galvenā
literatūras pārvalde, kā arī vietējo partijas komiteju pārstāvji kontolēja vai
kultūra atbilst oficiālajai ideoloģijai. Bija noteikts, ka PSRS republiku
nacionālajās valodās varēja izdot no citām valodām tulkotus darbus, ja tie
iepriekš bija tulkoti krievu valodā, bet ja tas tā nebija, tad tikai ar īpašu
PSRS Preses komitejas atļauju. Rietumu prese LPSR iedzīvotājiem nebija pieejama,
ierobežotā apjomā varēja dabūt tikai Austrumu bloka valstu izdevumus.

Katrā apdzīvotā vietā un katrā mācību iestādē tika izveidotas bibliotēkas
(publisko bibliotēku skaits līdz 1967. gadam bija pieaudzis no 174 līdz 1 600).
Katrā lielākā rūpniecības uzņēmumā, kolhozā vai sovhozā tika izveidoti klubi
(1967. gadā - 1100), kuros uzņēmuma un valsts finansēti darbojās dažādi interešu
pulciņi, kori, tautas deju kolektīvi. 1967. gadā darbojās 1 300 kinoteātri.
1967. gadā mākslinieciskās pašdarbības dalībnieku skaits sasniedza 160 000. Tiem
mākslinieciskās pašdarbības kolektīviem, kuru sniegums sasniedza profesionālu
līmeni, tika piešķirts "tautas kolektīva" nosaukums un papildus finansējums
(1967. gadā LPSR bija 22 tautas kori, 17 tautas deju ansambļi, 14 tautas
teātri).

Tika izveidota Rīgas Kinostudija, kurā tika uzņemtas vidēji 15 spēlfilmas gadā,
kas nodrošināja darbu aptuveni 1000 darbiniekiem.

1989. gada 23. augustā Baltijas ceļš — Latvijas Tautas frontes, Igaunijas Tautas
frontes Rahvarinne un Lietuvas tautas kustības Sajūdis organizētā demonstrācija
pret Ribentropa — Molotova paktu un tā sekām. Latvijas PSR Augstākā Padome 1989.
gada 28. jūlijā pieņēma "Deklarāciju par Latvijas valsts suverenitāti", bet
1990. gada 15. februārī "Deklarāciju jautājumā par Latvijas valstisko
neatkarību", pēc kura par oficiālo valsts simboliku atzina sarkanbaltsarkano
karogu, 1921. gadā apstiprināto Valsts ģerboni un himnu "Dievs, svētī Latviju".

1990. gada 18. martā notika pirmās daļēji demokrātiskās Augstākās Padomes
vēlēšanas, kurās uzvarēja Tautas fronte.

1990. gada 4. maijā LPSR Augstākā Padome pieņēma deklarāciju Par Latvijas
Republikas neatkarības atjaunošanu. Tajā tika noteikts pārejas periods Latvijas
Republikas valsts varas de facto atjaunošanai, kurš noslēgtos ar Latvijas
Republikas Saeimas sasaukšanu. Sarunām ar PSRS tika paredzēts izveidot Valdības
komisiju.

Pēc ilgstošām nesekmīgām sarunām 1991. gada 21. augustā Augusta puča laikā
Latvijas Republikas Augstākā Padome pieņēma "Latvijas Republikas Konstitucionālo
likumu par Latvijas Republikas valstisko statusu", kas atjaunoja Latvijas
Republikas 1920. gada Satversmes pilnu darbību un atcēla 1990. gada 4. maija
Deklarācijā noteikto pārejas periodu.



https://lv.wikipedia.org/wiki/Bruknas_mui%C5%BEa

Bruknas muižas (vācu: Brucken) kungu māja atrodas Bauskas novada Dāviņu pagasta
Bruknā Iecavas upes krastā. Līdz 1920. gada Latvijas agrārajai reformai muiža
piederēja Korfu dzimtai.

Bruknas muižas kungu māja celta 18. gadsimta 3. ceturksnī un pārbūvēta 19.
gadsimta 2. ceturksnī. Pēc Latvijas agrārās reformas muižas kungu mājā izvietoja
pamatskolu. No 1927. līdz 1931. gadam tajā notika remontdarbi. Pēc skolas
slēgšanas 1966. gadā ēku pielāgoja atsevišķu dzīvokļu iekārtošanai. Lielajā pils
zālē izveidoja skatuvi un telpu kinomehāniķim.

Kopš 2001. gada muižā darbojas sabiedriska organizācija "Kalna svētību kopiena",
kuras struktūra veidota pēc narkomānu atveseļošanas sistēmas "Senacolo" parauga.
Rehabilitācijā tiek izmantotas lūgšanas un darba terapija, nevis medikamenti.

2011. gadā "Kalna svētību kopiena" veica Hipotēku un zemes bankas finansēto
projektu "Renesanses dārza atjaunošana Bruknas muižā" un Eiropas Savienības
Eiropas Lauksaimniecības fonda lauku attīstībai (ELFLA) finansēto projektu
"Bruknas muižas vienkāršotās renovācijas pasākumi".

Bruknas muižā ir iespējams izīrēt telpas banketiem un pasākumiem, katru gadu te
notiek Renesanses svētki un mākslas plenēri.

Koordinātas: 56°28′07″N 24°26′35″E﻿ / ﻿56.46861°N 24.44306°E﻿ / 56.46861;
24.44306



https://lv.wikipedia.org/wiki/Klusais_oke%C4%81ns

Klusais okeāns ir pasaules lielākā ūdenstilpe, kas klāj aptuveni trešo daļu
Zemes virsmas. Nosaukumu okeānam devis portugāļu jūrasbraucējs Fernāns Magelāns
- pirmais eiropietis, kas šķērsoja okeānu. Okeāna nosaukums cēlies no tā, ka
visu ceļu no Magelāna šauruma līdz Filipīnām Magelāna ceļojums pagāja mierīgos
laikapstākļos.

Klusā okeāna platība pašlaik lēni samazinās plātņu tektonikas kustību rezultātā.

Lielākā daļa okeāna atrodas uz milzīgas okeāniskās Zemes garozas plātnes - Klusā
okeāna plātnes. Okeāna austrumu daļā, pie Centrālamerikas un Dienvidamerikas
krastiem ir citas okeāniskās Zemes garozas plātnes, tai skaitā Kokosu plātne un
Naskas plātne. Okeāna nomalēs, kur tas saskaras ar kontinentālo Zemes garozu,
daudzviet ir okeāna dziļvagas un aiz tām izvietotās aktīvā vulkānisma zonas.
Šādas vulkānisma zonas ir Dienvidamerikas piekrastē, Aleutu salās, Kuriļu salās,
Japānā, Zālamana salās, Vanuatu, ziemeļos no Jaunzēlandes. Šo vulkānisko joslu
sistēmu nereti dēvē par Klusā okeāna Uguns gredzenu - šeit norisinās eksplozīvs
vulkānisms, daudz zemestrīču. Spēcīgās zemestrīces nereti rada milzu cunami
viļņus, kas nopostījuši veselas pilsētas.

Klusajā okeānā ir arī vidusokeāniskā rifta zonas, kur veidojas jauna Zemes
garoza ar šim procesam raksturīgajiem lēzenajiem vulkāniem, no kuriem izplūst
bazalta lava. Šādi rifti atrodas zem ūdens, starp Klusā okeāna plātni un Naskas
un Kokosa plātni.

Okeāna ūdens temperatūra mainās no sasaluša ūdens polārajos apvidos līdz 25 -
30 °C ekvatora tuvumā. Kopumā Klusais okeāns ir siltāks kā Atlantijas okeāns.
Arī ūdens sāļums mainās atkarībā no platuma grādiem. Tuvāk ekvatoram ūdens ir
mazāk sāļš kā vidējos platuma grādos, jo pie ekvatora ir vairāk nokrišņu. Tuvāk
poliem arī sāļums samazinās jo aukstuma dēļ ūdens iztvaiko mazāk.

Gar ekvatoru no Filipīnu dienvidu daļas līdz teritorijai rietumos no Panamas
plūst siltā Ekvatoriālā pretstraume. Pagriezusies ziemeļu virzienā pie Meksikas
krastiem tā pagriežas pretējā virzienā un kā siltā Ziemeļekvatoriālā straume
plūst atpakaļ, pagriežoties uz ziemeļiem pie Mikronēzijas salām un sasniedz
Japānas salas kā siltā Kurosio straume. Ap 40 platuma grādiem tā atkal virzās
pretējā virzienā no Japānas uz ASV ziemeļrietumu štatiem kā Klusā okeāna Ziemeļu
straume. ASV krastus straume sasniedz jau salīdzinoši atdzisusi un pagriežas uz
dienvidiem, plūstot gar Kalifornijas krastu kā aukstā Kalifornijas straume.
Klusā okeāna Ziemeļu straumes atzars plūst arī uz ziemeļiem, gar Kanādas rietumu
krastu un Aļaskas krastu kā siltā Aļaskas straume. No ziemeļiem, no Beringa
jūras gar Kamčatku plūst aukstā Ojasio straume (Kuriļu straume).

Dienvidu puslodē dienvidos no ekvatora no Peru piekrastes līdz Melanēzijai plūst
Dienvidekvatoriālā straume kas ceļā iesilst, kļūstot no aukstās straumes par
silto. Koraļļu jūrā pie Austrālijas un Jaungvinejas krastiem tā sadalās. Viens
straumes atzars caur Arafuru jūru ieplūst Indijas okeānā, bet cits straumes
atzars plūst gar Austrālijas austrumu krastu kā siltā Austrumaustrālijas
straume. Tālāk dienvidos, ap 50° platuma grādos, Dienvidu okeāna teritorijā ap
zemeslodi plūst aukstā Rietumvēju straume, kas plūst virzienā no Jaunzēlandes uz
Dienvidameriku. Pie Dienvidamerikas krastiem spēcīgs šīs straumes atzars plūst
uz ziemeļiem kā aukstā Humbolta straume (Peru straume).

Par spīti nosaukumam, Klusajam okeānam raksturīgas spēcīgas vētras. Klusā okeāna
salas bieži piemeklē ārkārtīgi spēcīgi tropiskie cikloni.

Klusajā okeānā ir ap 25 000 salu, kas ir vairāk, nekā pārējos pasaules okeānos
kopā. Absolūti lielākā daļa šo salu ir mazas vai ļoti mazas. Lielākā sauszeme,
kas pilnībā atrodas Klusajā okeānā, ir pasaules otrā lielākā sala - Jaungvineja.
Klusā okeāna salas grupē šādos reģionos:

Eiropieši okeānu pirmoreiz ieraudzīja 16. gadsimta sākumā - uzskata, ka pirmais
Kluso okeānu sasniedza spāņu konkistadors Vasko Nunjess de Balboa 1513. gadā pēc
Panamas zemesšauruma šķērsošanas. 1564. gadā konkistadori Migela Lopesa de
Legaspi vadībā šķērsoja okeānu no Meksikas līdz Filipīnām. Līdz 16. gadsimta
beigām okeānā no eiropiešiem aktīvi darbojās tikai spāņi - viņu kuģi devās uz
Filipīnām, Jaungvineju, Zālamanu salām. Manilas galeoni regulāri šķērsoja okeānu
no Manilas uz Akapulko.

16. gadsimta beigās ragūziešu kuģi no Dubrovnikas pētīja Klusā okeāna
dienvidrietumu daļu, atklājot Bismarka arhipelāgu, Vanuatu u.c. salas. 17.
gadsimtā ievērojami aktīvāki kļuva hoalndieši. Ābels Tasmans 1642. gadā atklāja
Tasmaniju un Jaunzēlandi. Šajā laikā Melanēzijā dominēja ragūziešu kuģi. 18.
gadsimtā krievi uzsāka ļoti aktīvu Aļaskas un Aleutu salu izpēti, franči ieradās
Polinēzijā, notika trīs britu ekspedīcijas Džeimsa Kuka vadībā.

19. gadsimtā strauji attīstījās imperiālisms un Okeānijas salas viena pēc otras
tika okupētas. Lielāko daļu no tām ieņēma briti un franči, daudz salu ieguva arī
amerikāņi. Šajā gadsimtā sākās arī okeāna zinātniskā izpēte - nozīmīgus
pētījumus veica britu kuģis "Beagle" 1830. gados - uz šī kuģa darbojās arī
Čārlzs Darvins. 1870. gados nozīmīgus pētījumus veica britu kuģis Challenger,
ASV kuģis Tuscarora, vācu Gazelle. 1898. gadā ASV no spāņiem atkaroja Filipīnas.
Līdz 1914. gadam aizvien lielāku kontroli pār Klusā okeāna rietumu daļu ieguva
Japāna, ieņemot vēl vairāk salu 2. pasaules karā. 2. pasaules kara beigās
Klusajā okeānā praktiski pilnībā dominēja ASV kara flote.

11 no šīm nācijām ieguva neatkarību pēc 1960. gada. Ziemeļu Marianas Salas ir
pašpārvaldes teritorija, šīs teritorijas ārlietas uzticētas ASV. Līdzīgas
attiecības, bet tikai ar Jaunzēlandi ir Kuka Salām un Niue. Klusajā okeānā
atrodas arī ASV štats - Havajas. Bez tam šeit ir arī virkne mazāku teritoriju,
kas pieder ASV, Austrālijai, Čīlei, Ekvadorai, Francija, Japānai, Jaunzēlandei,
Lielbritānijai.

Kopš 2. pasaules kara beigām vairākās vietās Klusajā okeānā notikuši ASV,
Lielbritānijas un Francijas rīkoti virszemes, zemūdens un pazemes
kodolizmēģinājumi, radot veselības, sociālās un vides problēmas. Pēc ilgstoša
sabiedrības spiediena kodolizmēģinājumi pakāpeniski tika pārtraukti - pēdējā
pazemes kodolizmēģinājumus veica Francija.

Okeāna centrālās daļas resursu apguvi kavē lielais dziļums. Taču seklajos
kontinentālajos šelfos pie Austrālijas un Jaunzēlandes un citur tiek iegūta
nafta un dabasgāze. Klusajā okeānā ir milzu zivju resursi un notiek aktīva
tunču, anšovu, lašu, sardīņu, zobenzivju un citu sugu zivju un pārējo jūras
organismu zveja.



https://lv.wikipedia.org/wiki/Dievs,_sv%C4%93t%C4%AB_Latviju

„Dievs, svētī Latviju” ir Latvijas Republikas valsts himna, kuras vārdu un
mūzikas autors ir Baumaņu Kārlis (1835—1905).

„Dievs, svētī Latviju” ir īpaši dziesmu svētkiem kā latviešu himna rakstīta vīru
kora dziesma. Pirmo reizi tā izpildīta I Vispārējo latviešu dziesmu svētku
svinīgajā atklāšanas aktā 1873. gada 26. jūnijā Rīgas Latviešu biedrības zālē.
Tomēr svētku kopkori dziesmu nedziedāja, jo to aizliedza cenzūra. Pirmo reizi
iespiesta tūlīt pēc Pirmajiem latviešu dziedāšanas svētkiem 1874. gadā
iznākušajā K. Baumaņa dziesmu krājumā „Austra”, bet turpmāko krājumu „Līgo”,
kurā arī atradās šī himna, krievu valdība konfiscēja.

Dziesmusvētku kopkorī dziesma pirmoreiz tika dziedāta tikai 1895. gadā IV
Dziesmu svētkos Jelgavā, kad dziesmas tekstā, bet ne nosaukumā vārdu Latvija
nomainīja ar Baltiju:

Apsīšu Jēkabs pēc Jelgavas dziesmu svētkiem rakstīja: „Dievs, svētī Latviju” vai
cienīgi līdzās stāties labākajām „tautu himnām"; no liela dziedātāju pulka
dziedātai, šai dziesmai varens iespaids, kas ar orķestra pavadīšanu top vēl
lielāks." 1905. gada revolūcijas laikā vārdu Baltija atkal nomainīja ar Latviju.
Ar laiku „Dievs, svētī Latviju” kļuva par visas latviešu tautas lūgšanu un
pamazām nostiprinājās kā latviešu nacionālā himna.

„Dievs, svētī Latviju” par Latvijas Republikas himnu tika apstiprināta
1920. gada 7. jūnijā Latvijas Satversmes sapulces sēdē. Pēc Latvijas okupācijas
un aneksijas PSRS sastāvā, 1940.—1990. gados, to aizstāja ar Latvijas PSR himnu,
taču 1991. gada 15. februārī LPSR Augstākā padome atjaunoja „Dievs, svētī
Latviju” par Latvijas himnu.



https://lv.wikipedia.org/wiki/Zivis

Zivis (Pisces) ir ūdenī dzīvojoši mugurkaulnieki. Ar retiem izņēmumiem zivis
apdzīvo visus zemeslodes ūdensbaseinus, tās pielāgojušās visdažādākiem ūdens
vides apstākļiem no ekvatora līdz poliem, no okeānu dzīlēm un apakšzemes ūdeņiem
līdz pat augstu kalnu avotiem. Pie zivju virsklases pieder ārkārtīgi daudz
formu: recento zivju vien ir virs 20 tūkstošiem sugu.

Zivis (arī apaļmutniekus) pēta zooloģijas apakšnozare — ihtioloģija. Izmirušās
zivis pēta paleoihtioloģija.

Zivju uzbūve pielāgota aktīvam, kustīgam dzīves veidam ūdenī, aktīvai barības
satveršanai ar kožamiem žokļiem. Zivis elpo ar žaunām, kas atrodas uz žaunu loku
ārējām malām, žaunu loki sadalīti kustīgi savienotos posmos. Peldēšanā galvenā
nozīme parasti ir astes nodalījuma sāniskām kustībām. Ķermenis vairumam zivju
klāts zvīņām, ir īsti zobi; pāra ekstremitātes — krūšu un vēdera spuras regulē
"kustību, nepāra spuras darbojas kā stabilizatori. Bez labi attīstītiem ožas,
redzes un līdzsvara-dzirdes maņu orgāniem ir, tāpat kā apaļmutniekiem, arī sānu
līnijas maņu orgāni, kas attīstījušies ādā. Asinsrites loks vairumam zivju
viens, ar nesajauktām asinīm. Sirdī ir tikai venozas asinis. Skelets skrimšļa
vai kaula. Galvaskauss sastāv no nekustīgi ar mugurkaulu savienotas galvaskausa
kapsulas un viscerālā skeleta, kas savukārt sastāv no kopā ar galvaskausu
savienotiem skeleta lokiem, kuri balsta žokļu aparātu un žaunu aparātu.

Vairākumam zivju zem mugurkaula atrodas ar gāzu maisījumu piepildīts peldpūslis.
Gāzes peldpūslī izdalās no asinsvadiem. Palielinoties peldpūšļa apjomam, zivs
ķermeņa blīvums kļūst mazāks un zivs viegli uzpeld ūdens virskārtā. Peldpūšļa
apjomam samazinoties, ķermeņa blīvums palielinās un zivs peld dziļumā. Zivju
uzbūve pielāgota aktīvam, kustīgam dzīves veidam ūdenī, aktīvai barības
satveršanai ar kožamiem žokļiem. Zivis elpo ar žaunām, kas atrodas uz žaunu loku
ārējām malām.

Zivis vairojas ūdenī, vairums nērš ikrus, apaugļošanās ārēja. Bet ir arī
dzīvdzemdētājas. Attīstoties no ikriem, zivis iziet kāpuru stadiju, kad tās
būtiski atšķiras no pieaugušajām zivīm. Daudzām zivīm ir novērojamas rūpes par
saviem mazuļiem.

Tā kā zivis pēc apaļmutniekiem ir vissenākā mugurkaulnieku grupa, tās ir devušas
vairākus stipri diverģējošus zarus. Sakarā ar to zivju sistēmu izstrādāt ir
sevišķi sarežģīti, jo ļoti grūti noskaidrot atsevišķo zaru savstarpējās
radnieciskās attiecības. Tādēļ pētnieku uzskati par zivju sistemātiku ir dažādi
un vienotas stabilas zivju klasifikācijas nav.

Zivis var aprakstīt kā hordaiņus, kas nav četrkājaiņi vai mugurkaulniekus, kam
ir žaunas. Katra taksonomiskā vienība, kas satur zivis, satur arī četrkājaiņus,
kas nav zivis. Tāpēc mūsdienu klasifikācijā vairs nelieto tādas grupas, kā
piemēram, Zivju klase.

Tomēr visi pētnieki ir vienisprātis, ka mūsdienu zivis iedalās divās krasi
norobežotās grupās: skrimšļzivīs — Chondrichthyes un kaulzivīs — Osteichthyes,
kuras tagad uzskata par patstāvīgām klasēm. Skrimšļzivīm nav kaulu, to iekšējais
skelets sastāv vienīgi no skrimšļa. Kaulzivīm ir pilnīgāk attīstīts kaula
skelets — kā ārējais (cēlies no ādas saistaudiem), tā vairumam arī iekšējais
skelets attīstījies skrimšļa skeleta vietā. Bez šīm divām klasēm, tiek izdalītas
vēl divas izmirušo zivju klases: Bruņuzivis (zivs priekšējā daļa klāta ar
bruņuplātnēm) un žokļžauņzivis (katru peldspuru balsta kustīgs dzelksnis).



https://lv.wikipedia.org/wiki/R%C4%ABgas_Motormuzejs

Rīgas Motormuzejs ir muzejs Rīgā un ir lielākais seno spēkratu muzejs Baltijas
valstīs. Muzejs dibināts 1989. gadā pēc Latvijas Antīko automobiļu kluba
iniciatīvas. Muzejs atrodas Rīgas pilsētas austrumu daļā Mežciemā, S.
Eizenšteina ielā 6, pie Biķernieku trases. Motormuzejs vāc, saglabā, restaurē un
popularizē senos spēkratus kā Latvijas un pasaules industriālā mantojuma un
materiālās kultūras sastāvdaļu. Muzejā pieejama bagātīga tehniskās literatūras
lasītava.

Muzejs ir valsts akciju sabiedrības Ceļu satiksmes drošības direkcija (CSDD)
struktūrvienība un darbojas saskaņā ar Muzeju likumu, kā arī citiem likumdošanas
aktiem un normatīviem dokumentiem. Rīgas Motormuzejs ir IATM - ICOM, Latvijas
muzeju biedrības un Latvijas transporta attīstības un izglītības asociācijas
biedrs.

2012. gada 16. aprīlī muzejs tika slēgts rekonstrukcijai. Tika paredzēts, ka
muzejs apmeklētājiem durvis varētu pilnībā atkal vērt 2015. gada nogalē, tomēr
oficiālā muzeja pēc rekonstrukcijas atklāšana notika tikai 2016. gada 2. jūlijā.

Rīgas Motormuzejs tika dibināts 1989. gada 22. aprīlī pēc Latvijas Antīko
automobiļu kluba un tā vadītāja Viktora Kulberga iniciatīvas un tika izvietots
īpaši muzeja vajadzībām projektētā ēkā. Muzeja ēkas arhitekts ir Viktors
Valgums. Kopš 2009. gada 1. jūlija Rīgas Motormuzejs ir Ceļu satiksmes drošības
direkcijas (CSDD) filiāle.

Muzejā apskatāma pastāvīga ekspozīcija, kurā iespējams aplūkot unikālu Kremļa
autoparka kolekciju (Staļina ZiS 115 S, u.c.), Latvijā ražotus automobiļus
(Russo-Balt, Ford Vairogs, RAF, u.c.) un moto, velo tehniku (Leitners, G.
Ērenpreis, Ozolnieks, Sarkanā Zvaigzne, u.c.), pirmskara automobiļus (BMW, Ford,
Chevrolet, Mercedes, u.c.), speciālo un militāro tehniku, sacīkšu automobiļus,
motosporta tehniku un padomju laiku automobiļus. Unikālākie Motormuzeja
eksponāti ir kalnu sacīkšu automobilis Auto Union un Russo-Balt modelis "D"
24-40 (ugunsdzēsēju automobilis).

2011. gadā pēc rekonstrukcijas atklāta Rīgas Motormuzeja filiāle Bauskā. Filiāle
sastāv no divām izstāžu zālēm—angāriem, kas savā starpā savienoti ar
administratīvo ēku. Vienā ekspozīcijas zālē ir apskatāmi vieglās automašīnas, ar
kādām pilsētnieki devās izbraukumos 20. gadsimta 30. gados un pēckara laikā.
Otrajā zālē ir izstādīti traktori Fordson, Lanz Bulldog, kuļmašīna un cita
vēsturiska lauksaimniecība tehnika, kā arī kravas un apvidus automobiļi, kuri
tika plaši lietoti padomju laika kolhozos.

Biķernieku kompleksās sporta bāzes (BKSB) administrācijas ēkā, S. Eizenšteina
ielā 4, atrodas motoru sporta ekspozīcija. Ekspozīcijā apskatāmi motoru sportā
izmantoti spēkrati - formulas, automobiļi un motocikli.



https://lv.wikipedia.org/wiki/Par%C4%ABze

Parīze (franču: Paris; IPA: [paʁi]) ir Francijas galvaspilsēta un lielākā valsts
pilsēta, kā arī Ildefransas reģiona administratīvais centrs un viens no valsts
departamentiem. Parīze atrodas Sēnas upes krastos valsts ziemeļu daļā. Parīze ir
valsts politiskais, biznesa un kultūras centrs. Parīzes platība ir 118,3 km².
Tajā dzīvo 2,20 miljoni iedzīvotāji, bet, ja pieskaita arī piepilsētas, tad
iedzīvotāju skaits pārsniedz 10 miljonus. Savukārt Parīzes metropoles
iedzīvotāju skaits pārsniedz 12,5 miljonus. Līdz ar to tā ir viena no lielākajām
Eiropas pilsētām.

Tā ir viena no tūristu visapmeklētākajām pilsētām pasaulē. Parīzē ir daudzi
mākslas muzeji un vēsturiskas celtnes. Slavenākie objekti ir Eifeļa tornis,
Luvra un Triumfa arka. Kopš viduslaikiem Parīze ir viena no Eiropas
svarīgākajiem intelektuālajiem un mākslas centriem. Daudzas no Eiropas
politiskajām, mākslas un kultūras parādībām ir dzimušas tieši Parīzē.

Parīze ir UNESCO, Ekonomiskās sadarbības un attīstības organizācijas (OECD) un
Svaru un mēru starptautiskā biroja (BIMP) mītnes vieta.

Parīzes nosaukums ir cēlies no gallu cilts parīziju nosaukuma, kur savlaik
apdzīvoja šo vietu. Kad Romas impērija pakļāva šo apvidu, viņi pilsētu nosauca
par Lutētiju (latīņu: Lutetia), bet Flāvija Juliāna valdīšanas laikā (360—363)
pilsēta tika pārsaukta par Parīzi.

Parīze tiek saukta arī citos nosaukumos, piemēram, par "La Ville-Lumière", kas
tulkojumā nozīmē "Gaismas pilsēta".

Veicot arheoloģiskos izrakumus, ir datēts, ka jau ap 4200. gadu p.m.ē. apkaime
ap Parīzi ir bijusi apdzīvota. Parīziju cilts, viena no ķeltu ciltīm, Sēnas
krastos ir dzīvojuši ap 250. gadu p.m.ē.. Parīze tolaik bija neliels plūdu
apdraudēts zvejnieku ciemats Sitē salā. To 55. gadā p.m.ē. iekaroja romieši.
Romiešu apmetnes drīz uzplauka un izpletās Sēnas kreisajā krastā.

Pēc Romas impērijas sabrukuma rietumos, pilsētu 464. gadā iekaroja ģermāņu cilts
franki. 508. gadā franku karalis Hlotārs I pasludināja Parīzi par karalistes
galvaspilsētu. Vēlāk gan Kārlis Lielais pārcēla galvaspilsētu uz Āheni Vācijā,
tomēr Parīze palika nozīmīga pilsēta. Divas reizes Parīzei uzbruka arī vikingi.
987. gadā par karali kļuva Hugo Kapets, un Parīze atkal kļuva par galvaspilsētu.
Ilgu laiku karaļi kontrolēja tikai Parīzi un tās apkaimi, bet atlikušā Francija
bija angļu baronu pakļautībā. Simtgadu kara laikā no 1420. līdz 1437. gadam
angļi kontrolēja arī pašu Parīzi.

Viduslaikos pilsēta kļuva par reliģisko centru un te tika uzcelti daudzi
arhitektūras šedevri, piemēram, Svētā kapela (Sainte-Chapelle). Parīze
attīstījās arī kā izglītības citadele, un izcilā Sorbona piesaistīja daudzus
Eiropas zinātniekus.

Renesanses un Apgaismības laikmetā Parīze izvērtās par ievērojamu kultūras un
ideju centru, bet Luija XIV valdīšanas laikā pilsēta iemantoja milzu bagātības
un ietekmi. 1789.g. asiņainā revolūcija gāza monarhiju un pavēra ceļu tautas
varai, bet jau 19. gadsimta pirmajos revolucionārā degsme izplēnēja un spožais
karavadonis Napoleons Bonaparts sevi pasludināja par Francijas imperatoru un
godkārīgi tiecās padarot Parīzi par visas pasaules centru. Drīz pēc 1848. gada
revolūcijas sākās radikāla pilsētas pārbūve. Saskaņā ar barona Osmāna
visaptverošo plānu Parīzes viduslaiku grausti tika nojaukti un aizstāti ar
elegantām avēnijām un bulvāriem. 19. gadsimta beigās Parīzē risinājās Rietumu
kultūras svarīgākie notikumi. 20. gadsimtā kultūras uzplaukums turpinājās, bet
to pārtrauca vācu karaspēka okupācija no 1940. līdz 1944. gadam. Pēckara gados
pilsēta atdzima un strauji paplašinājās gluži kā tiekdamās kļūt par apvienotās
Eiropas galveno centru.[nepieciešama atsauce]

Parīze atrodas Francijas ziemeļu daļā. Parīzes vēsturiskais centrs atrodas uz
divām Sēnas upes salām. Tās ir Sitē sala (Île de la Cité) un Sentluija sala (Île
Saint-Louis). Laika gaitā ap šīm salām pilsēta nevienmērīgi ir izpletusies abos
Sēnas upes krastos. Labajā krastā uz ziemeļiem Parīze aizņem aptuveni divas
reizes lielāku teritoriju nekā kreisajā krastā uz dienvidiem.

Parīzes centrālā daļa no piepilsētām ir atdalīta ar apvedceļu, kurš franciski
tiek saukts par Boulevard Périphérique. Savukārt kopš 1844. gadā Parīzes robežas
sakrita ar Tjēra mūri (enceinte de Thiers), bet jau 1860. gadā pilsēta tika
paplašināta, pievienojot tai apkārtējos ciemus vai daļu no tiem. Lai nokļūtu uz
Boulevard Périphérique apvedceļa, ir jādodas pa automaģistrālēm cauri tā
sauktajiem Parīzes pilsētas vārtiem (portes de Paris). Faktiski apvedceļš, kura
kopējais garums ir 35 km, ir mākslīga robeža starp pilsētu un tās piepilsētām.

Parīzē abos upes krastos ir vairāki vientuļi pakalni. Labajā krastā augstākā
virsotne ir Monmartra kalns (Montmartre), kura augstākajā punktā (131 m) atrodas
Senpjēra de Monmartra baznīca (église Saint-Pierre de Montmartre). Bez
Monmartras vēl ir Belvilas kalns (Belleville, 128,5 m), Ménilmontant (108 m),
Buttes-Chaumont (103 m), Passy (71 m) un Chaillot (67 m). Kreisā krasta
augstākie punkti ir Montparnasse (66 m), Butte-aux-Cailles (63 m) un Montagne
Sainte-Geneviève (61 m).

Ārpus apvedceļa Parīzes teritorijā atrodas ir tikai pilsētas helikopteru lidosta
(15. Parīzes apgabalā), kā arī divas palielas ar mežu klātas teritorijas, kuras
pēc Žorža Osmāna (Georges Haussmann) veiktās rekonstrukcijas 1929. gadā
pievienoja Parīzei: rietumos tas ir Buloņas mežs (Bois de Boulogne, 846 ha, 16.
Parīzes apgabalā), bet austrumos - Vinsēnas mežs (Bois de Vincennes, 995 ha, 12.
Parīzes apgabalā). Līdz ar to Parīzes kopējais perimetrs sasniedz 54,74 km.
Interesanti, ka kopš 1864. gada Parīzes pilsētai pieder arī Sēnas upes iztekas
apkārtne, kas atrodas 231 km uz dienvidaustrumiem no Parīzes centra, netālu no
Sūrssēnas (Source-Seine) ciemata.

Parīze, kuras platība ir 105,4 km², ir 113. lielākā Francijas komūna. Savukārt,
ja Parīzes platībai pievieno tās piepilsētas, kuras 1999. gadā bija izvietojušās
pa 396 Ildefransas komūnām, tad kopējā platība sasniedz 2 723 km².

Caur Parīzi, metot lokus, no dienvidaustrumiem uz dienviedrietumiem plūst Sēna.
Tai pāri ir uzbūvēti vairāk nekā 35 tilti.

Parīzes teritoriju šķērso arī divas citas ūdensteces: Bjevras (Bièvre) upe, kura
ietek Parīzē no dienvidiem un mūsdienās ir gandrīz pilnībā zem zemes, un
Senmartēna kanāls (Canal Saint-Martin), kuru atklāja 1825. gadā un ir 4,5 km
garš. Arī Senmartēna kanāls galvenokārt atrodas zem zemes, konkrēti, zem
Faubourg-du-Temple ielas, un savieno Sēnu ar 108 km garo Urkas kanālu (Canal de
l'Ourcq), kas Parīzē ieplūst no ziemeļaustrumiem.

Administratīvi Parīze ir sadalīta 20 apgabalos (franču: arrondissements), kuriem
nav īpašu nosaukumu, bet gan ir sanumurēti.

Kopš 1964. gada 10. jūlijā izsludinātā Parīzes reģiona reorganizācijas likuma,
kas pilnībā stājās spēkā ar 1968. gada 1. janvāri, pilsēta vienlaicīgi ir gan
Francijas departaments, gan komūna. Līdz tam kopš 1790. gada Parīze bija Sēnas
departamenta administratīvais centrs.

Parīzes tuvumā ir vairākas lidostas, no kurām lielākā ir Šarla de Golla lidosta.
Tā atrodas aptuveni 25 km attālumā no Parīzes centra.

Saskaņā ar INSEE datiem, 2007. gada 1. janvārī Parīzē dzīvoja 2 193 030
iedzīvotāji. No 1901. līdz 1946. gadam Parīzes iedzīvotāju skaits pieauga par
40%, lai gan tajā pašā laikā kopējais iedzīvotāju skaits Francijā samazinājās.
Arī 21. gadsimta sākumā ir novērojams lēns, bet vienmērīgs iedzīvotāju skaita
pieaugums. Lielākā daļa no parīziešiem ir dzimuši šajā pilsētā. No atlikušajiem
iedzīvotājiem lielākā daļa ir dzimuši Francijā un tikai viena desmitā daļā no
visiem pilsētniekiem ir dzimuši ārpus Francijas. Trešā daļa no ārzemniekiem ir
dzimuši Eiropas Savienības valstīs. Daudzi iedzīvotāji ir dzimuši Francijas
kādreizējās kolonijās, kā Alžīrijā, Tunisijā un Marokā.

Parīze ir muzeju un galeriju pilsēta. Viens no slavenākajiem pasaules mākslas
muzejiem ir Luvra. Tūristu iecienīts muzejs ir arī tā sauktais Tokijas muzejs
(Palais de Tokyo).

Tiem kuri vēlas ir iespēja apskatīt arī pilsētas kanalizāciju sistēmu, ko
piedāvā Parīzes mērija un pilsētas katakombas.

Parīzē divas reizes ir rīkotas Vasaras Olimpiskās spēles. Pirmās bija 1900.
gada, bet otrās - 1924. gada Vasaras Olimpiskās spēles.

Lai gan Parīze ir viena no lielākajām pilsētām Eiropā un futbols ir viens no
populārākajiem sporta veidiem Francijā, pilsētu valsts augstākajā futbola līgā
Ligue 1 pārstāv tikai viens futbola klubs. Tas ir Paris Saint-Germain, kas divas
reizes ir izcīnījis Francijas čempiona nosaukumu.

Parīzē ik gadu notiek Francijas Atklātais čempionāts tenisā, viens no četriem
Grand Slam turnīriem.



https://lv.wikipedia.org/wiki/Kur%C5%A1u_k%C4%81pas

Kuršu kāpas, arī Kuršu nērija, Kuršu strēle (lietuviešu: Kuršių nerija, krievu:
Куршская коса) ir smilšu kāpu strēle, kas atdala Kuršu jomu no Baltijas jūras.
Strēles garums ir ap 98 km, platums 0,4 — 3,8 km. Faktiski tā ir pussala, jo pie
Klaipēdas atrodas šaurums, kurā Kuršu joma savienojas ar Baltijas jūru. Daļa
Kuršu kāpu pieder Lietuvas Republikai, daļa Krievijas Federācijas Kaļiņingradas
apgabalam.

Kuršu kāpas izveidojās apmēram pirms 5000 gadiem. 13. gadsimtā apgabalā ienāca
Teitoņu bruņinieki, uzceļot pilis Mēmelē (1252., mūsdienu Klaipēda) un Rositenē
(1372., mūsdienu Ribačija).

16. gadsimtā sākās jauns kāpu veidošanās posms. Koku izzušana no strēles, ko
izraisīja pārāk intensīva lopkopība un koku izciršana laivu būvei Kēnigsbergas
1757. gada aplenkumam, noveda pie tā, ka smilšu kāpas sāka pārvietoties, aprokot
veselus ciemus. Satraukta par šīm problēmām, Prūsijas valdība 1825. gadā šeit
sāka finansēt plaša mēroga apmežošanas un apzaļumošanas projektus. Pateicoties
šiem centieniem, lielākā strēles daļa tagad ir klāta ar mežu.

Savulaik latviešu valodā runājošas zvejnieku kopienas (kurseniekus) varēja
sastapt nevien visās Kuršu kāpās, tagadējo Krievijas teritoriju ieskaitot, bet
arī Klaipēdas apkārtnē, Sembas pussalā un piekrastē līdz pat Gdaņskai. Līdz 19.
gadsimtam Kuršu kāpas apdzīvoja pamatā kursenieki, kā arī nozīmīga vācu
minoritāte dienviddaļā un lietuvieši ziemeļdaļā. Kursenieki pakāpeniski iznīka
asimilācijas un citu iemeslu dēļ. Mūsdienās to gandrīz nav atlicis. Kādreiz,
līdz Otrajam pasaules karam, kursenieku valoda bijusi ļoti izplatīta Kuršu
kāpās. Tā ir ļoti līdzīga latviešu valodai, tāpēc latvieši un kurseniski var
labi saprast viens otru. Mūsdienās palikuši tikai nedaudzi kursenieku valodas
pratēji. Liela daļa kara beigās un PSRS okupācijas laikā devušies trimdā uz
Vāciju vai tika deportēti. Kursenieku identitāte ir ļoti sarežģīta, to var pētīt
dažādos aspektos. Kursenieki bieži vien sevi apzinās kā vāciešus, jo Kuršu kāpas
bijusi Vācijas (iepriekš Prūsijas) teritorija, kura tagad pieder Lietuvai. Par
latviešiem kursenieki sevi neuzskata, jo viņi izceļojuši no Kurzemes tajā laikā,
kad latviešu tauta mūsdienu izpratnē vēl nebija izveidojusies.

Padomju Savienības laikā Kuršu kāpas bija slēgta pierobežas teritorija. Pēc PSRS
sabrukuma šeit uzplauka tūrisms. Daudz vāciešu, galvenokārt agrāko iedzīvotāju
pēcnācēji, izvēlas Kuršu kāpas par savu atpūtas vietu.

Kuršu kāpās atrodas Eiropā lielākās ceļojošās smilšu kāpas. To vidējais augstums
ir 35 m, lai gan lielākas kāpas sasniedz 60 m augstumu. Lielākā apdzīvotā vieta
šeit ir Nida, kas ir arī iecienīta kūrortvieta vācu un lietuviešu tūristiem.
Kuršu kāpās ir sekojošas apdzīvotās vietas: Smiltine, Alksnine, Jodkrante,
Pervalka, Preila, Nida, Morskoje, Ribačija, Ļesnoje. Pirmās sešas atrodas
Lietuvas pusē, pārējās Krievijā. 1961. gadā apdzīvotās vietas Alksnine,
Jodkrante, Pervalka, Preila un Nida tika apvienotas un izveidota Neringas
pilsēta. Pašreiz tajā dzīvo ap 2800 iedzīvotāji.



https://lv.wikipedia.org/wiki/Kri%C5%A1tianu_Ronaldu

Krištianu Ronaldu duš Santušs Aveiru (portugāļu: Cristiano Ronaldo dos Santos
Aveiro; dzimis 1985. gada 5. februārī) ir portugāļu futbolists, spēlē uzbrucēja
un pussarga pozīcijā, Portugāles futbola izlases dalībnieks. Pašlaik (2016)
pārstāv Spānijas klubu Madrides "Real". 2013. un 2014. gada FIFA Zelta bumbas
ieguvējs.

2009. gadā Ronaldu kļuva par spēlētāju, par kura pāreju tika samaksāta
visaugstākā transfēra maksa futbola vēsturē — 80 miljoni mārciņu, pārejot no
Mančestras "United" uz Madrides "Real". Arī spēlētāja alga "Real" klubā (12
miljoni mārciņu gadā) ir viena no augstākajām starp futbolistiem.

Dzimis un uzaudzis Madeirā. 1997. gadā pārcēlās uz kontinentu, nokļūstot
Lisabonas "Sporting" sistēmā. Tās sastāvā 2001. gadā, 16 gadu vecumā, debitēja
pieaugušo futbolā. 2003. gadā pārcēlās uz Angliju, kļūdams par pirmo Mančestras
"United" spēlējošo Portugāles futbolistu kluba vēsturē.

Kopā ar Mančestras "United" Krištianu Ronaldu ir trīs reizes izcīnījis Anglijas
Premjerlīgas čempiona titulu, vienā no sezonām atzīts par labāko spēlētāju līgā.
2008. gadā kopā ar "United" uzvarēja Čempionu līgā. 2008. gada Eiropas gada
labākais futbolists un FIFA Gada futbolists.

2009. gada 11. jūnijā tika paziņots, ka Krištianu Ronaldu par 80 miljoniem
sterliņu mārciņu transfēra maksas ir nokļuvis Madrides "Real". Tā ir visu laiku
lielākā naudas summa, kas samaksāta par futbolistu, par 24 miljoniem pārspējot
rekordu, ko tas pats "Real" uzstādīja dažas dienas iepriekš no AC Milan
iegādājoties Kaka.

2003. gadā Krištianu Ronaldu debitēja Portugāles izlasē. 2004. gada Eiropas
čempionātā viņš tika atzīts par labāko jauno spēlētāju.

2012. gada 16. oktobrī pret Ziemeļīriju Portugāles izlases sastāvā aizvadīja
100. spēli, kļūdams par trešo portugāli, kam izdevies šāds sasniegums un trešo
jaunāko Eiropas futbolistu, kas nospēlējis 100 spēles nacionālajā izlasē (aiz
Lukaša Podoļska un Kristena Vīkmē). Ar gūtiem 52 vārtiem Krištianu Ronaldu ir
visu laiku visrezultatīvākais Portugāles izlases spēlētājs.



https://lv.wikipedia.org/wiki/Gads

Gads ir laika mērvienība. To parasti izprot kā laika intervālu, kura laikā Zeme
vienu reizi apriņķo ap Sauli. Zeme apriņķo ap Sauli 365,2425 dienās, kas pēc
būtības ir gada ilgums. Mūsdienās visbiežāk tiek lietots kalendārais gads, kurā
ir 365 vai 366 dienas (precīzs dienu skaits nav tāpēc, ka Zemes apriņķojuma
periods ap Sauli nav vienāds ar veselu dienu skaitu).

Dažkārt gads tiek saistīts arī ar citām planētām, piemēram, Marss vienu reizi
apriņķo ap Sauli 686,96 dienās, un šis laika intervāls tiek saukts par Marsa
gadu.

Mūsdienās kalendārais gads tiek lietots visbiežāk. Kalendārais gads ir laika
posms, kas sākas 1.janvārī un beidzas tā paša gada 31.decembrī. Garais gads ir
tad, kad tā nosaukumā esošā skaitļa pēdējie divi cipari dalās ar četri,
piemēram, skaitļu 2004, 2008, 2012 pēdējie divi cipari dalās ar četri un tie ir
garie gadi, bet skaitļu 2014, 2018, 2022 pēdējie divi cipari nedalās ar četri un
tie nav garie gadi. Izņēmums ir gadskaitļi, kuri dalās ar 100, bet nedalās ar
400, piemēram, 1900. gads nebija garais, jo nedalās ar četrsimt, bet 2000. gads
bija garais gads.

Kalendārais gads sīkāk tiek dalīts 12 mēnešos, kuros vidēji ir apmēram 30 dienu.

Gadam nav universāla laika mērvienības apzīmējuma. Starptautiskā mērvienību
sistēma nevienu nepiedāvā. NIST SP811 un ISO 80000-3:2006 rekomendē simbolu a
(no latīņu: annus — "gads"). Lai gan "a" ir arī platības mērvienības āra
apzīmējums, konteksts parasti ir pietiekami labi atšķirams.

Mērvienību unificētais kods (Unified Code for Units of Measure) atšķir "a"
lietojumus standartos ISO 1000, ISO 2955 un ANSI X3.50 [1]:

Angļu valodas tekstos sastopami apzīmējumi y, yr (no year) vai ya (years ago).
Latviešu valodā gada apzīmējumam bieži izmanto saīsinājumu g. vai g.



https://lv.wikipedia.org/wiki/Dimants

Dimants (grieķu: αδάμας, adamas — ‘neievainojamais’) ir oglekļa alotrops (citi
oglekļa alotropi ir grafīts, fullerēns, karbīns, oglekļa nanocaurulītes, dimanta
nanostienīši, lonsdaleīts un citi), kurā oglekļa atomi ir sakārtoti izometriski
heksoktaedriskā kristāla režģī. Tā cietība un augstā gaismas dispersija padara
to par noderīgu materiālu gan rūpniecībā, gan juvelierizstrādājumos. Dimants ir
cietākais zināmais dabiskas izcelsmes minerāls, kas to padara par lielisku
abrazīvu. Lai iegūtu apslīpētus dimantus, tos vienīgi ir iespējams apstrādāt zem
augsta spiediena un augstas temperatūras ar citiem dimantiem (pazīstami kā II
tipa (Type-II) dimanti), kuri ir cietāki, vai arī ar vielām, kuras ir cietākas
par pašu dimantu. Šīs vielas var būt borazons, ultracietais fullerīts vai
dimanta nanostienīši. Tas nozīmē arī to, ka dimants lieliski saglabā virsmas
pulējumu — savu izcilo spīdumu. Dimanta kušanas temperatūra ir 3547 °C —
visaugstākā no visiem minerāliem. Dimants tradicionāli tiek uzskatīts par
visvērtīgāko dārgakmeni.

Ik gadus pasaulē iegūst ap 130 miljonus karātu (26 tonnas) dimantus ar kopējo
vērtību ap 9 miljardi ASV dolāru. Katru gadu arī mākslīgie dimanti tiek ražoti
ap 100 tonnām.

Dimants kā dārgakmens ir lietots reliģiska rakstura rituāliem Indijā jau vismaz
pirms 2 500 gadiem. Vismaz tikpat sen dimants tiek lietots kā urbšanas un
gravēšanas instruments. 19. gadsimtā dimantu popularitāte sāka pieaugt
pateicoties lielākai tā ieguvei, uzlabotai apstrādes metodikai un tehnoloģijai,
pasaules ekonomikas attīstībai un reklāmas kampaņām. No mārketinga viedokļa
dimantu vērtē pēc četrām īpašībām: karātu daudzums, dzidrums, krāsa un slīpējums
(angliski visi šie termini sākas ar «c» — tāpēc bieži saka «četru "c" likums»).
Kaut arī mākslīgo dimantu ražošanas apjoms aptuveni četras reizes pārsniedz
dabisko dimantu ieguves apjomus, absolūtais vairums mākslīgo dimantu ir ļoti
nelieli un ar nepietiekamu juvelierkvalitāti — tie izmantojami tikai tehniskām
vajadzībām.

Aptuveni 49% dimantu iegūst Āfrikas centrālajā un dienvidu daļā, kaut gan
nozīmīgas atradnes ir arī Kanādā, Indijā, Krievijā, Brazīlijā un Austrālijā.
Dimantus parasti iegūst no kimberlītu piltuvēm — īpašām ģeoloģiskām struktūrām,
kuras radušās īpaši augsta spiediena un temperatūras apstākļos, kas bijuši
piemēroti dimantu ģenēzei. Dimantu ieguve un piegāde tiek saistīta ar daudziem
politiskiem un militāriem konfliktiem, jo īpaši Āfrikā. Pastāv arī uzskats, ka
lielākais dimantu ieguvējs — «De Beers» grupa — negodīgi izmanto savas
dominējošās pozīcijas tirgū, lai to kontrolētu. Pēdējā laikā šīs kompānijas
īpatsvars tirgū gan ir krities zem 60%.

Dimants ir caurspīdīgs kristāls, kas sastāv no tetraedriski saistītiem oglekļa
atomiem. Izcilākās dimanta fizikālās īpašības ir tā cietība un augstais laušanas
koeficients, kā arī izcilā termālās vadāmības spēja.

Dimanti parasti kristalizējas malās centrētajā kubiskajā singonijā, kristāla
pamatvienība ir četru oglekļa atomu veidots tetraedrs. Šī specifiskā kristāliskā
struktūra ir galvenais dimanta izcilo fizikālo īpašību iemesls. Grafītā — citā
labi zināmā oglekļa alotropā — atomi ir izkārtoti citā struktūrā un tāpēc
grafīta fizikālās īpašības krasi atšķiras no dimanta īpašībām — grafīts ir
mīksts, tumšpelēks, necaurspīdīgs minerāls. Arī citu oglekļa grupas elementu
(piemēram silīcijs) kristāliskā struktūra var būt līdzīga.

Lonsdaleīts ir dimanta polimorfā forma un cits minerāls, kas kristalizējas
heksagonālajā singonijā. Šis minerāls dabā ir reti atrodams, taču tas bieži
rodas kā blakusprodukts, veidojot mākslīgos dimantus. Slēptkristāliskā dimanta
varietāte saucas karbonado. Bezkrāsains, pelēks vai melns dimants ar smalku
radiālu struktūru saucas sferulīts (līdzīgi dēvē arī citus minerālus un iežus ar
noapaļotām formām).

Dimants ir cietākā dabā zināmā viela. Tā cietība pēc Mosa skalas ir 10 — dimants
kalpo par šīs skalas maksimālās cietības etalonu. Instrumentāli cietības
pētījumi uzrāda, ka dimanta cietība ir 167—231 gigapaskāli. Dimanta cietība bija
pazīstama jau senos laikos un ir devusi tam vārdu. Tomēr dimanta nanostienīši —
oglekļa alotrops, kas tika sintezēts 2005. gadā — ir uzskatāms par vielu, kas ir
cietāka par dimantu.

Pasaulē cietākie dimanti atrasti Jaunajā Dienvidvelsā, Austrālijā. Šie dimanti
parasti ir mazi, ar perfektu vai gandrīz perfektu oktaedra formu un tiek
izmantoti citu dimantu slīpēšanai un pulēšanai. Šo dimantu cietība ir lielāka
pateicoties tam, ka tie ir monokristāli. Vairums pārējo pasaules dimantu ir
veidojušies daudzās augšanas fāzēs, ar ieslēgumiem, defektiem — un līdz ar to ar
mazāku cietību.

Dimantu tehniskais pielietojums vēsturiski saistāms ar to cietību — šī īpašība
padara dimantu par ideālu griešanas un pulēšanas materiālu (tai skaitā citu
dimantu apstrādei), kas padara to par vienu no vislabāk pazīstamajiem un
noderīgākajiem minerāliem. Praktiski katrā darbnīcā atrodas urbji un slīpripas
ar dimanta pārklājumu. Dimantam ir arī citi specifiski pielietojumi — atsevišķi
zilie dimanti tiek izmantoti kā dabiski pusvadītāji, kaut gan vairums dimantu ir
dabiski elektrības izolatori. Tehniskiem nolūkiem izmanto tikai tos dimantus,
kas nav izmantojami juvelierizstrādājumos.

Kaut arī dimanta cietība (izturība pret skrāpējumiem) ir ļoti augsta, tas ir
salīdzinoši trausls. Dimants ļoti viegli plīst pa skaldnības virsmām un arī
citos virzienos.

Visbiežāk dimants ir bezkrāsains. Bezkrāsas dimantiem atkarībā no to tīrības
piešķir indeksus — no 'D' (bezkrāsas) līdz 'Z' (koši dzeltens). Dimantam var būt
praktiski jebkura krāsa, taču biežāk tas iekrāsojas dzeltenā un brūnā krāsā.
Melnie dimanti nav gluži melni, taču tajos ir daudz tumšu ieslēgumu, kas padara
šādus dimanta kristālus ļoti tumšus. Visi tie dimanti, kuru krāsa atšķiras no
bezkrāsainas, dzeltenas vai brūnas, tiek saukti par «krāsainajiem dimantiem». Ja
krāsa ir pietiekami intensīva, tas piešķir dimantam papildu vērtību. Krāsainie
dimanti satur ķīmisku piejaukumu vai noteiktus kristāla defektus. Vairums
piejaukumu aizvieto oglekļa atomu dimanta kristāliskajā režģī. Visizplatītākais
dimanta piejaukums ir slāpeklis, kas dod bāli līdz koši dzeltenu krāsu.

Tāpat kā citas oglekļa formas, t. sk. ogles, dimants, ja ir pietiekami daudz
skābekļa, deg pie aptuveni 800 °C. No termodinamikas viedokļa grafīts standarta
temperatūrā un spiedienā ir stabilāka oglekļa forma nekā dimants (ΔG = −2,99 kJ
/ mol). Tomēr oglekļa atomu pārkārtošanai no dimanta struktūras uz grafīta
struktūru ir augsta kinētiskā barjera un dabā šāda pāreja no dimanta uz oglekli
praktiski nenotiek. Pastāvīgā istabas temperatūrā un spiedienā dimants spētu
pārvērsties par grafītu tikai pēc daudziem miljardiem gadu.

Dimantam piemīt augsta redzamās gaismas dispersijas spēja. Šī īpašība nosaka
dimanta kā dārgakmens lielo pievilcību — precīzi slīpēts akmens laistās visās
varavīksnes krāsās. Lielisko dimanta spīdumu savukārt izraisa tā augstais
atstarošanas indekss — 2,417 (pie 589,3 nm), kas ļauj notikt pilnīgai iekšējai
atstarošanai. Dažiem dimantiem garo viļņu ultravioletajā gaismā piemīt
fluorescence dažādās krāsās (pārsvarā zilā krāsā). Gandrīz visi dimanti rentgena
staros fluorescē zilganbaltā, dzeltenā vai zaļā krāsā. Šo dimanta īpašību bieži
izmanto dimantu ieguves procesā, lai nošķirtu dimantus no pārējā ieža, kam nav
raksturīga fluorescence.

Vairums dimantu ir lieliski elektriskie izolatori, taču zilie dimanti
pateicoties bora piejaukumam var būt pusvadītāji. Tie dimanti, kuru zilo krāsu
neizraisa bors (piem. no Argilas dimantu raktuves Austrālijā — šiem dimantiem
zilo krāsu rada ūdeņraža piejaukums), nav pusvadītāji. Dimanta pusvadītāju
iekārtas tiek izmantotas specifiskos gadījumos augstas temperatūras vidē.

Pretstatā lielākajai daļai elektrisko izolatoru dimantam piemīt labas
siltumvadāmības spējas, jo dimanta kristālā ir spēcīgas kovalentās saites. Tīram
dimantam piemīt visaugstākā siltumvadāmības spēja no visām zināmajām istabas
temperatūrā cietām vielām (2000—2500 W/(m·K)), kas ir piecas reizes labāka nekā
varam. Pateicoties šai īpašībai dimants tiek lietots pusvadītāju ražošanā, lai
pasargātu citus pusvadītāju materiālus no pārkaršanas.

Dimanti veidojas oglekli saturošam materiālam ilgstoši atrodoties ļoti augsta
spiediena un temperatūras apstākļos. Uz Zemes dimantu veidošanās ir iespējama
tikai pateicoties tam, ka Zemes dzīlēs ir šādi reģioni ar pietiekami augstu
temperatūru un spiedienu, kuros ir dimanta ģenēzei piemēroti termodinamiskie
apstākļi. Zem kontinentālā tipa Zemes garozas dimanti var veidoties vismaz 150
km dziļumā, kur spiediens ir aptuveni 5 gigapaskāli un temperatūra — aptuveni
1200 °C. Savukārt zem okeāniskās Zemes garozas dimanta veidošanās iespējama
tikai vēl lielākā dziļumā, jo šeit ir augstāka temperatūra un nepieciešams
lielāks spiediens dimanta ģenēzei labvēlīgiem apstākļiem. Ilgstoša atrašanās
šāda augsta spiediena un temperatūras apstākļos ļauj izaugt lieliem dimanta
kristāliem.

Oglekļa izotopu 12C un 13C attiecības pētījumi norāda, ka dimanti var veidoties
gan no organiskām vielām, gan arī no neorganiskām vielām. Harcburgīta tipa
dimanti veidojušies no neorganiskas izcelsmes oglekļa dziļi Zemes mantijā, tie
atrodami peridotīta iežos. Savukārt eklogīta dimanti veidojušies no organiskas
izcelsmes oglekļa, kurš nokļuvis Zemes dzīlēs subdukcijas procesā (sk. plātņu
tektonika). Šiem abiem dimanta veidiem ir atšķirīga 13C:12C izotopu attiecība.
Zemes virspusē nokļuvušie dimanti ir ļoti veci — to vecums svārstās no 1 līdz
3,3 miljardiem gadu.

Dimanti visbiežāk sastopami kā izteiktas formas vai noapaļoti oktaedri vai dvīņu
kristāli. Nereti šos kristālus klāj blāva sveķiem līdzīga masa — nifs.

Dimanti var veidoties arī citos dabiskos procesos, kuros ir augsta temperatūra
un spiediens. Vietās, kur Zemes virsma pieredzējusi meteorīta triecienu, šī
notikuma izraisītajos augstas temperatūras un spiediena apstākļos veidojas ļoti
mazi dimanti — mikrodimanti vai nanodimanti. Šie dimanti kalpo kā viens no senu
meteorītu triecienu indikatoriem.

Dimantus saturoši ieži Zemes virsmai tuvāk nokļūst vulkānu izvirdumos, kuri
ceļas no liela dziļuma. Šāda vulkāna magmai jānāk no tāda dziļuma, kādā var
veidoties dimanti — 150 kilometru dziļuma — tas ir aptuveni trīs reizes dziļāk,
kā vairumam vulkānu. Šādi vulkāni parasti ir ar maziem krāteriem, kas dziļumā
sašaurinās (vulkāniskās piltuves). Šādas piltuves arī pēc vulkānu atdzišanas
satur materiālu, kas nācis no liela dziļuma. Dimantus saturošās vulkāniskās
piltuves visbiežāk atrodas vecākajos, vēsākajos kontinentālās Zemes garozas
apvidos — kratonos. Kratoni ir ļoti biezi un mantija zem tiem var sasniegt tādu
dziļumu, kas piemērots dimantu ģenēzei. Ne visās šādās piltuvēs atrodami dimanti
un vēl retāk sastopamas tādas piltuves, kurās dimanti ir tādā daudzumā, lai to
ieguve būtu ekonomiski pamatota.

Dimantus saturošajās vulkāniskajās piltuvēs visbiežāk sastopama divu tipu magma,
kas atdziestot veido šādus iežus: kimberlītu un lamproītu. Pati magma nesatur
dimantus, taču tā kalpo par sava veida liftu, kas paceļ specifiskus Zemes dzīlēs
radušos iežus (ksenolītus), minerālus un šķīdumus. Šādi ieži parasti ir bagāti
ar olivīnu, piroksēniem un amfiboliem, kuri bieži karstuma un šķīdumu ietekmē
izvirduma laikā un pēc tā tiek pārvērsti par serpentīnu. Dimantu saturošajos
kimberlītos atrod īpašus indikatorminerālus, kurus dimantu meklētāji izmanto,
lai pamazām izpētītu, kur atrodama nereti zem vēlākiem nogulumiežiem apraktā
dimantus nesošā vulkāniskā piltuve. Šādi indikatorminerāli ir bagāti ar hromu
(Cr) vai titānu (Ti) — elementiem, kas piešķir minerāliem košas krāsas.
Parastākie indikatorminerāli ir hromu saturošie granāti — visbiežāk koši
sarkanais hroma pirops un paretam arī zaļie ugrandīta sērijas granāti, eklogītu
granāti, oranžais titāna pirops, sarkanie hromu saturošie špineļi, tumšais
hromīts un citi. Kimberlīta iezi sauc arī par zilo zemi šī ieža dziļākos slāņos
vai par dzelteno zemi tuvāk Zemes virsmai, kur notikusi kimberlīta dēdēšana.

Pēc tam, kad dimanti nonākuši uz Zemes virsmas, tos lielākā platībā var
izkliedēt erozijas procesi. Ja vulkāniskās piltuves ir dimantu primārās
atradnes, tad sekundārās atradnes ir visas pārējās vietas, kur erozijas dēļ
pārvietotie dimanti atkal akumulējušies ūdens vai vēja iedarbībā. Sekundāras
atradnes biežāk ir aluviālajos nogulumos, nogulumos gar mūsdienu un senajām
krastu līnijām. Paretam dimantus atrod arī ledāja nogulumos (Viskonsina un
Indiāna) — taču šādas dimantu atradnes nav piemērotas rūpnieciskai dimantu
ieguvei.

Lielākajai daļai cilvēku dimants pirmkārt saistās ar juvelierizstrādājumiem.
Gemoloģijas eksperti ir izstrādājuši juvelierizstrādājumos izmantojamā dimanta
kvalitātes raksturošanas un klasifikācijas metodiku. Visbiežāk dimantu
kvalitātes raksturošanai izmanto četras īpašības: karātus, dzidrību, krāsu un
slīpējumu. Speciālists, uzzinot, ka dimantam ir 1,5 karāti, VS2 dzidrība, F
krāsa un lielisks slīpējums, var noteikt šāda akmens aptuveno vērtību.
Detalizētāks katras šādas īpašības raksturojums jau dod precīzu dimanta tirgus
vērtību.

Ir arī citas īpašības, kas var ietekmēt dimanta vērtību — fluorescences esamība,
konkrētā dimanta vēsture, gemoloģiskais institūts, kurš akmeni vērtējis. Ja
karātu daudzumu un slīpējuma leņķus var noteikt ar precīzām iekārtām, dzidrības
un krāsas noteikšanai nepieciešama pieredzējuša speciālista acs — šeit
iespējamas nelielas vērtējuma variācijas atkarībā no speciālista, kurš to
veicis.

Dimanta masu mēra karātos. Viens karāts ir piektā daļa grama — 200 miligrami.
Dimanti, kuru masa mazāka par vienu karātu, tiek mērīti karāta simtdaļās.
Pieaugot karātu skaitam, pieaug arī dimanta vērtība — lielāki dimanti ir retāki
un vairāk pieprasīti. Zemāk redzama tabula, kas ataino aptuvenas apaļā
slīpējuma, G krāsas, VS2 dzidruma dimantu cenas 2005. gada septembrī.

Iknedēļas dimantu cenu apskats — Rapaporta dimantu apskats, tiek publicēts arī
Internetā, uz šo atskaiti bieži atsaucas dimantu tirgotāji, salīdzinot savas
piedāvātās cenas ar šo atskaiti.

Dzidrība raksturo iekšējo defektu daudzumu dimanta kristālā — ieslēgumu
daudzumu. Ieslēgumi var būt cits materiāls vai citi dimanta kristāli vai
struktūras nepilnības — mikroplaisiņas, kas padara kristālu bālganu vai
dūmakainu. Ir izstrādātas dažādas metodoloģijas dzidrības aprakstīšanai — tomēr
šo darbu veic profesionālis, lietojot optiku, kas palielina izšķirtspēju 10
reizes.

Ķīmiski tīrs un strukturāli perfekts dimants ir pilnīgi caurspīdīgs un
bezkrāsains bez toņa — jeb krāsas. Taču gandrīz visi lielāka izmēra dimanti nav
perfekti. Dimanta krāsu nosaka ķīmiskie piejaukumi un/vai strukturālie defekti
kristāliskajā režģī. Atkarībā no krāsas tīrības un intensitātes tā var pazemināt
vai palielināt dimanta vērtību. Piemēram, vairums iedzelteno dimantu ir ar
pazeminātu vērtību, savukārt intensīva sārta vai zila krāsa (tāda, kā, piemēram,
Houpa dimantam) var būtiski palielināt akmens vērtību.

Vairums dārgakmens kvalitātes dimantu ir bezkrāsaini vai ar vieglu nokrāsu —
baltie dimanti. Visizplatītākais piejaukums — slāpeklis — rada dzeltenīgu vai
brūnganu nokrāsu. Šāds efekts redzams lielākajā daļā dimantu — tikai ļoti retos
gadījumos nav šāda piejaukuma. Amerikas gemoloģijas institūts izstrādājis balto
dimantu krāsu gradāciju no D (bezkrāsains) līdz Z (koši dzeltens) — šī gradācija
kļuvusi vispārpieņemta, aizstājot agrākās krāsu gradācijas. Visaugstāk tiek
vērtētas krāsas, kas tuvu D, taču arī tieši Z krāsa ir ar augstu vērtību. D — F
dimanti skaitās bezkrāsaini, G — J — gandrīz bezkrāsaini, K — M — viegli
iekrāsoti, N — Y ir gaiši dzelteni vai brūni.

Ir izstrādāta matemātiski pamatota metodika pareizai dimanta slīpēšanai, kas
apraksta leņķus un šķautņu garuma attiecības — šīs metodikas mērķis ir izveidot
dimantus, kas atstaro pēc iespējas daudz gaismas. Apaļi briljanta slīpējuma
dimanti ir visizplatītākie — šādu briljantu slīpējuma metodika ir aprakstīta
visprecīzāk. Tomēr neparastākiem, jo sevišķi krāsainajiem dimantiem nākas
izstrādāt specifisku metodiku katram atsevišķajam gadījumam.

Dimantu slīpēšanas tehnoloģija attīstījusies gadsimtiem ilgi — iespējams,
lielāko ieguldījumu tajā devis matemātiķis un dārgakmeņu entuziasts Marsels
Tolkovskis 1919. gadā. Viņš izstrādāja matemātisko metodiku briljantu
slīpēšanai, aprēķinot ideālo formu, kas atgriež un izkliedē gaismu, ja uz
dimantu skatās no augšas. Mūsdienās klasiskam briljantam ir 57 šķautnes, no
kurām 33 ir augšpusē (uz kronīša) un 24 — apakšpusē (uz paviljona). Kronīša
funkcija ir sadalīt gaismu dažādās krāsās, bet paviljona funkcija — atstarot
gaismu caur dimanta virspusi.

Kulē ir slīpētā dimanta apakšējais punkts. Tam jābūt ar pēc iespējas mazāku
diametru — citādi caur šo plakni tiks zaudēta gaisma. Ir nepieciešama arī ļoti
plāna (1 — 2% no dimanta diametra) josta starp augšdaļu un apakšdaļu — tas
novērš dimanta aplūšanu ietvarā.

Dabā atrodamie dimantu kristāli neparāda materiāla patieso skaistumu — tos nākas
griezt un pulēt, lai izceltu dimanta mirdzumu un gaismas laušanas spēju. Ir
izstrādātas vairākas paraugformas šo īpašību izcelšanai. Populārākās formas, kas
neatbilst Tolkovska ideālajai dimanta formai ir baguette (iegarena forma),
marquise, princess (kvadrātiskas formas), sirds, briolette (rozes griezums) un
bumbierveida. Šīm formām matemātiskās proporcijas nav tik precīzi noteiktas, kā
Tolkovska ideālās formas dimantiem. Ar laiku dimantu formu mode mainās. Baguette
izceļ dimanta mirdzumu bet nomāc krāsu laušanas spēju — šī dimanta forma bija
populāra Art Deco periodā. Savukārt šobrīd aizvien lielāku popularitāti iegūst
princess forma, kas tieši izceļ krāsu laušanas spēju — bez tam šīs formas
iegūšanai tiek zaudēts mazāk akmens materiāla. Daudzi juvelieri cenšas reklamēt
pašizgudrotas formas, kas visbiežāk ir tikai neliela esošas formas modifikācija
bez īpašiem atšķirīgiem efektiem.

Apstrādātā dimanta virsmai ir jābūt ideāli tīrai. Netīrumi uz briljanta virsmas
gan augšpusē, gan apakšpusē ietekmēs tā optiskās īpašības. Nereti lieliski
dimanti tikuši pārdoti par ievērojami zemāku cenu tāpēc, ka vērtētājs nav
pamanījis caurspīdīgu netīrumu plēvīti uz dimanta apakšējās daļas, kura nereti
paslēpta ietvarā. Dimanta virsmas tīrības uzturēšana ir sarežģīts process tieši
ietvara dēļ — pie dimanta virsmas ļoti viegli pielīp tauki un eļļas un citi
hidrofobi materiāli. Citi tirgotāji reizē ar dimantu klientam dod arī amoniju
saturošu tīrīšanas līdzekli. Dimantus bieži tīra ar ultraskaņu. Juvelieri nereti
pat neoficiāli vērtē attiecības ģimenē pēc laulības gredzenā iestrādāta dimanta
tīrības.

Pastāv iespēja, ka dimants izmantots ceremoniālu akmens cirvju pulēšanai Ķīnā
jau 4000 g. p. m. ē. taču šīm ziņām nepieciešami papildu pierādījumi. Uzskata,
ka dimantus sāka iegūt Indijā — senāk šeit bija ar dimantiem samērā bagātas
aluviālās iegulas. Pirmie rakstītie avoti par dimantu ieguvi ir sanskrita
teksti, kas sastādīti 296. gadus p. m. ē. Dimanti tika saistīti ar dievišķām
īpašībām, ar tiem izrotāja relikvijas un jau sen parādījās uzskats, ka dimanti
nes laimi to nēsātājiem. Senajā Indijā dimantu nēsāšanu reglamentēja — katrai
kastai bija ļauts nēsāt noteiktas krāsas dimantus, tikai karaļi varēja nēsāt
visu krāsu dimantus.

Indija tirgojās ar dimantiem gan austrumu, gan arī rietumu virzienā. Senās Romas
rakstnieks Plīnijs Vecākais savā darbā «Naturalis Historia» ir pieminējis
dimanta dekoratīvās un fizikālās īpašības, ar dimantu saistītos ticējumus. Ķīnā
dimantus galvenokārt izmantoja nefrīta apstrādei un pērlīšu urbšanai.

Līdz ar kristietības uzplaukumu dimants Eiropā kļuva par retumu gandrīz 1000
gadus ilgi, jo kristieši dimantus uzskatīja par agrāko reliģiju relikvijām,
savukārt arābu tirgotāji centās ierobežot tirdzniecību starp Eiropu un Indiju.

Līdz vēlajiem viduslaikiem visaugstāk tika vērtēti dabiski oktaedriski dimanta
kristāli, kuriem tika pulētas dabiskās šķautnes. Dimantu piegāde Eiropai pieauga
ap 1300. gadu, kad attīstījās Venēcijas tirdzniecības sakari. Lielākā daļa
dimantu nokļuva tagadējās Beļģijas un Nīderlandes ostās — Brigē, Antverpenē un
Amsterdamā. Šajā laikā tika atmests Indijā radies aizliegums sadalīt dimantu un
sākās dimanta apstrādes ēra. 1375. gadā Nirnbergā izveidojās pat dimanta
slīpētāju ģilde. Nākamajos gadsimtos meistari pakāpeniski apguva aizvien
efektīgākus dimanta slīpējumus, līdz 17. gadsimta vidū tapa pirmais briljants —
Mazarin slīpējums.

Dimantu tirgus pasaulē ir ļoti aktīvs, taču tas koncentrējas noteiktos apstrādes
un tirdzniecības centros, no kuriem svarīgākie ir Antverpene, Ņujorka, Londona,
Telaviva, Amsterdama un Surata (Indija). Attīstās arī jauni centri Taizemē,
Ķīnā. Pēdējos gados Indija kļūst par lielāko dimantu apstrādes centru — šeit
tiek apstrādāti 90% visu apstrādāto dimantu skaita ziņā un 55% vērtības ziņā.
Lētais darbaspēks ļauj apstrādāt tik mazus dimantus kādus līdz šim neslīpēja.
Tomēr lielākie un vērtīgākie dimanti tradicionāli tiek apstrādāti un tirgoti
Eiropā un Ziemeļamerikā.

Johannesburgā (Dienvidāfrika) un Londonā bāzētā kompānija «De Beers» jau kopš
1888. gada kontrolē lielu daļu pasaules tirgus. Kompānijai «De Beers» daudzviet
pasaulē pieder dimanta raktuves un dimantu izplatīšanas tīkls. Reklāmas uzņēmuma
«N. W. Ayer & Son» 1938. gadā uzsāktā «De Beers» reklāmas kampaņa tiek uzskatīta
par vienu no veiksmīgākajām un inovācijām bagātāko reklāmas industrijas
vēsturē — šī reklāmas kampaņa izstrādāja pilnu aktivitāšu spektru, tai skaitā
īpašu dimantu izvietojumu tirdzniecības centros, dimantu asociēšanu ar
slavenībām un karaliskajiem namiem, vairāk uzmanības pievēršot pašu dimantu
reklamēšanai un reti pieminot «De Beers». Šī kampaņa ilgst joprojām.

Dimantus tirgo īpašās dimantu biržās — pašlaik reģistrētas 24 šādas biržas. Šeit
tirdzniecības process tiek rūpīgi regulēts, lai novērstu lielāka dimantu skaita
nokļūšanu vienās rokās. Aizvien populārāka kļūst apstrādātu bet
juvelierizstrādājumos neiekļautu dimantu tirdzniecība. 2002. gadā tika iegūti
juvelierkvalitātes dimanti par 9 miljardiem ASV dolāru — to vērtība pēc
apstrādes pieauga līdz 14 miljardiem dolāru, pēc iekļaušanas
juvelierizstrādājumos to vērtība bija 28 miljardi dolāru, bet pēc vairum un
mazumtirdzniecības uzcenojuma kopējā vērtība sasniedza 57 miljardus ASV dolāru.

Tehniskos dimantus vērtē galvenokārt pēc to cietības un siltumvadīšanas spējas,
īpaši nerēķinoties ar dzidrību un krāsu. Šos dimantus dēvē par bortu. Ik gadus
dabā iegūst ap 20 000 tonnu tehnisko dimantu, bet mākslīgi tiek ražoti vēl ap 80
000 tonnu gadā. Šādus dimantus izmanto galvenokārt griešanai, urbšanai,
smalcināšanai un pulēšanai. Šādiem nolūkiem izmanto mazus dimantus, kurus
iestiprina instrumenta darbvirsmā. Dimantiem ir arī specifisks pielietojums
laboratorijās — tos izmanto kā ietvaru eksperimentos augsta spiediena apstākļos
(dimanta laktas), atsevišķos specifiskos gadījumos no dimanta izgatavo arī
logus.

Attīstoties mākslīgo dimantu ieguves tehnoloģijām tie kļūst lētāki un parādās
jaunas iespējas to pielietojumam. Daudzsološs dimanta izmantošanas veids ir
dimanta mikročipu ražošana un dimanta kā dzesētāja pielietojums elektronikā.

Senajā pasaulē bija pazīstamas tikai aluviālās dimanta atradnes Indijas dienvidu
daļā. Indija bija galvenā dimantu piegādātāja līdz 18. gadsimta vidum, kad
atradnes jau bija lielā mērā izsmeltas. Pirmās atklātās dimanta atradnes ārpus
Indijas — Brazīlijā (1725. gads). Mūsdienās komerciāli izdevīgākās atradnes
atrodas Āfrikā, no tām vislabākās atradnes ir Dienvidāfrikā, Namībijā, Botsvanā,
Kongo Demokrātiskajā Republikā, Angolā, Tanzānijā un Sjerraleonē. Komerciāli
izmanto arī dimantu atradnes Kanādas Ziemeļrietumu teritorijās, Sibīrijā
(pārsvarā Sahas republikā), Brazīlijā un Austrālijas ziemeļu un rietumu daļās.
Joprojām visā pasaulē notiek aktīvi jaunu dimantu atradņu — kimberlīta un
lamproīta piltuvju meklējumi.

Vairākās politiski nestabilās Āfrikas centrālās un rietumu daļas valstīs
nemiernieku grupas ir pārņēmušas kontroli pār dimanta atradnēm un izmanto peļņu
no dimantu pārdošanas savu aktivitāšu finansēšanai. Šādā veidā iegūtos dimantus
dēvē par konfliktu dimantiem jeb asins dimantiem. 2002. gadā valstis, kas
tirgojas ar dimantiem, uzsāka Kimberlijas procesu, kura mērķis ir nodrošināt, ka
konfliktu dimanti nenokļūst pārējo dimantu tirdzniecības plūsmā. Kimberlijas
procesa ietvaros tiek dokumentēta un sertificēta dimantu izcelsme, nodrošinot,
lai netiktu tiešā veidā finansētas kriminālas un politiski destabilizējošas
aktivitātes. Kimberlijas procesam ir zināmi panākumi tomēr asins dimanti
joprojām nonāk tirgū.

Ir zināmi arī vairāki materiāli, kuru īpašības daļēji līdzinās dimanta
īpašībām — dimanta atdarinātāji. Vispazīstamākais dimanta atdarinātājs ir
«kubiskais cirkonijs» — ar itriju stabilizēts cirkonija oksīds (bieži lieto
saīsinājumu CZ). Pēdējā laikā (kopš 1997. gada) arī moisanīts — (SiC) kļuvis par
populāru dimanta atdarinātāju. Abus šos materiālus ražo mākslīgi.

Pateicoties savām ārkārtējām fizikālajām īpašībām dimanti ieguva īpašu
simbolisko nozīmi jau senos laikos. Iespējams, senākais dimantu pielietojums ir
to ievietošana hinduistu dievību statuju acīs. Dimantus uzskatīja par dievu
velti un tāpēc tiem piešķīra īpašu reliģisku nozīmi. Senie grieķi ticēja, ka
dimanti ir dievu asaras, senie romieši — ka dimanti ir zvaigžņu atlūzas.

Tibetas budismā, ka spazīstams arī kā Vādžrajāna (Dimanta ritenis), dimantiem ir
īpaši nozīmīga simboliskā nozīme — Dimanta sūtra ir viens no populārākajiem šīs
reliģijas tekstiem.

Rietumu kultūrā dimantus tradicionāli saista ar bezbailību, taču bieži arī ar
varu, bagātību, noziegumiem un neveiksmēm. Mūsdienās ar dimantiem simbolizē
mūžību un mīlestību — ar tiem mēdz izrotāt saderināšanās gredzenus un bieži arī
laulības gredzenus. Šādi uzskati un tradīcijas saistāmi ar «De Beers» īstenoto
reklāmas kampaņu, kas tika uzsākta 1938. gadā. Pirms tam saderināšanās
gredzeniem reti tika izmantoti akmeņi. Pirmais saderināšanās gredzens ar dimantu
minēts saistībā ar Maksimiliāna I — Austrijas erchercoga laulībām ar Burgundijas
Mariju 1477. gadā. Lielākajai daļai sabiedrības dimanti tai laikā nebija
pieejami.

Uzņēmums LifeGem papildina moderno dimanta simboliku, piedāvājot pārvērst
kremētas cilvēka atliekas «memoriālajā dimantā». Šāds pakalpojums negūst lielu
atsaucību, jo vairums cilvēku nejūtas komfortabli nēsājot šādi pārvērstas sava
tuvinieka atliekas.

Dimants ir aprīlī dzimušo horoskopa akmens. Dimanta kāzas ir 60 gadu kopdzīves
jubileja.



https://lv.wikipedia.org/wiki/%C5%85ujorka

Ņujorka (angļu: New York City) ir pilsēta Ņujorkas štatā, ASV, tā ir
visapdzīvotāka pilsēta ASV un Ņujorkas Metropoles centrs, kas ir viena no
apdzīvotākajām metropolēm pasaulē. Ņujorkai ir liela nozīme vairākos sektoros —
sakaros, finansēs, medijos, mākslā, modē, zinātnē, tehnoloģijās, izglītībā un
izklaidē. Ņujorkā arī atrodas Apvienoto Nāciju galvenā mītne, kas Ņujorku padara
par nozīmīgu ārvalstu darījumu vietu. Ņujorku bieži vien dēvē arī par Ņujorkas
pilsētu (New York City), lai to nesajauktu ar Ņujorkas štatu.

Ņujorka ir iedalīta piecos rajonos — Bronksā, Bruklinā, Manhetenā, Kvīnsā un
Steitenailendā. Pamatojoties uz 2010. gada ASV tautas skaitīšanas datiem,
Ņujorkā dzīvo 8 175 133 cilvēki, tādējādi tā ir apdzīvotākā pilsēta valstī.
Ņujorkā runā aptuveni 800 valodās, kas to padara par pilsētu, kurā tiek runāts
visvairāk valodās. Ņujorkas metropoles zonā dzīvo 18,9 miljoni iedzīvotāju.

Ņujorkas vēsture sniedzas līdz pat 1624. gadam, kad to atklāja Holandes
Republikas kolonisti, un tika nosaukta par Jauno Amsterdamu (New Amsterdam).
Pilsēta un tās apkārtne angļu kontrolē nonāca 1664. gadā un tika pārdēvēta par
Ņujorku. Ņujorka bija ASV galvaspilsēta no 1785. gada līdz 1790. gadam. Tā ir
bijusi valsts lielākā pilsēta kopš 1790. gada. Brīvības statuja sveicināja
miljoniem imigrantu, kas iebrauca Amerikā ar kuģiem 19. un 20. gadsimtā.

Daudzas apkārtnes un objekti Ņujorkā ir kļuvuši par ļoti atpazīstamiem visā
pasaulē. Taimskvērs (Times Square) ir atpazīstams ar savu Brodvejas teātri,
viena no iedzīvotāju aizņemtākajām Ņujorkas vietām, liels pasaules izklaides
centrs. Pilsētā atrodas daudzi pasaulē atpazīstami tilti, debesskrāpji un parki.
Ņujorkas finanšu rajons, kur atrodas Volstrīta (Wall Street), kalpo par finanšu
galvaspilsētu visā pasaulē un Volstrītā atrodas Ņujorkas akciju tirgus, kas ir
lielākais akciju tirgus pasaulē. Atšķirībā no citām pasaules vietām Ņujorkas
metro savus pasažierus pārvadā 24 stundas dienā un 7 dienas nedēļā. Ņujorkā
atrodas vairākas koledžas un universitātes — Kolumbijas universitāte, Ņujorkas
universitāte un Rokfellera universitāte, kuras visas ietilpst 50 pasaules labāko
universitāšu sarakstā.

Ņujorkas mūsdienu teritorijā dzīvoja lenapu indiāņi, kad itāliešu jūrasbraucējs
Džovanni da Veracano (Giovanni da Verrazano) 1524.—1525. gadā atklāja Ņujorkas
piekrasti.

Pilsētu 1613. gadā dibināja holandieši, nosaucot par Jauno Amsterdamu (New
Amsterdam). 1652. gadā tai tika piešķirtas pašpārvaldes tiesības. 1664. gadā
pilsētu ieņēma briti un nosauca Jorkas hercoga vārdā par Ņujorku.

Amerikas neatkarības kara laikā Ņujorka bija angļu okupācijā līdz pat kara
beigām, un 1783. gadā Ņujorka bija pēdējā osta, no kuras evakuējās angļu spēki.
No 1788. līdz 1790. gadam Ņujorka bija ASV galvaspilsēta. XIX gadsimtā Eri
kanāla atklāšana ļāva izkonkurēt Bostonu un Filadelfiju, un Ņujorka kļuva par
ASV rietumu piekrastes galveno ostu. Amerikas pilsoņu kara laikā 1863. gadā
Ņujorkā notika Iesaukšanas nemieri.

XX gadsimta sākumā Ņujorka piedzīvoja imigrācijas maksimumu no Eiropas, bet XX
gadsimta divdesmitajos gados — melnādaino iedzīvotāju ieceļošanu no ASV dienvidu
štatiem.

Pēc Otrā pasaules kara Ņujorka ieguva globālas pilsētas nozīmi, bet abstraktais
ekspresionisms radīja Ņujorkas kā pasaules mākslas centra tēlu.

2001. gada 11. septembrī Ņujorka piedzīvoja teroristisku uzbrukumu Pasaules
tirdzniecības centram. Gāja bojā vairāk kā 3000 cilvēku. Tā vietā ir atklāts
jauns ēku komplekss (1 WTC, One World Trade Center), Pasaules tirdzniecības
centra piemiņas vieta, un trīs citi biroju torņi.

Manhetenas horizonts ar saviem daudzajiem debesskrāpjiem ir pazīstams visā
pasaulē un Ņujorka ir arī mājas dažiem no lielākajiem debesskrāpjiem pasaulē,
piemēram, One World Trade Centre, kura kopējais augstums sasniedz 541,33 m
atzīmi. Kopš 2008. gada augusta Ņujorkā ir 5538 augstceltnes, no kurām 50
pārsniedz 200 m augstumu. Tas ir vairāk nekā jebkurā citā ASV pilsētā,
atpaliekot tikai no Honkongas.

Ņujorkai ir vairāk par 110 km2 parku teritorijas un 23 km ar publiskajām
pludmalēm.



https://lv.wikipedia.org/wiki/Londona

Londona (angļu: London) ir Apvienotās Karalistes galvaspilsēta pie Temzas upes
Anglijas dienvidaustrumos. Ar vairāk kā astoņiem miljoniem iedzīvotāju tā ir
lielākā pilsēta Lielbritānijā un trešā lielākā pilsēta Eiropā aiz Maskavas un
Stambulas. Iedzīvotāju ziņā Londona ir 19. lielākā pilsēta pasaulē pēc
iedzīvotāju skaita. Londona ir 4. vietā pasaulē pēc pilsētā dzīvojošajiem
miljardieriem un 2012. gadā ir atzīta par desmito dārgāko pilsētu pasaulē.

Jau vairākus gadsimtus Londona ir viens no svarīgākajiem pasaules tirdzniecības,
finanšu, politikas,kultūras un tūrisma centriem. Londona tiek uzskatīta par
pasaules kultūras galvaspilsētu. Tā ir pasaulē visvairāk tūristu apmeklētā
pilsēta pasaulē (mērot pēc tūristu skaita), un ar pasaulē lielāko lidostu
sistēmu (mērot pēc pasažieru skaita). 2012. gadā Londona kļuva par pirmo pilsētu
pasaulē, kurā norisinājās trešo reizi vasaras Olimpiskās spēles. Londonā saražo
17% no Apvienotās Karalistes IKP.[nepieciešama atsauce]

Londonu ir dibinājuši romieši ap 43. gadu, kad imperators Klaudijs iebruka
Britānijas salā. Pilsētas romiešu nosaukums bija Londinium, un nosaukuma
izcelsme ir neskaidra. Pēc kāda laika Londona kļuva par romiešu Britānijas
provinces galvaspilsētu (pirmā galvaspilsēta bija Kolčestera). Ap 410. gadu
romiešu vara beidzās, jo leģioni tika evakuēti no Britānijas, un pilsoņiem
pašiem bija jāaizstāvas pret iebrucējiem. Ap 5. gadsimta vidu Londona faktiski
beidza pastāvēt, jo to bija pametuši iedzīvotāji.

Pēc 150 gadiem iedzīvotāji atgriezās, šoreiz tie bija anglosakši, kuri bija
sapratuši pilsētas novietojuma izdevīgumu. Tomēr līdz pat 12. gadsimtam Londona
nebija Anglijas galvaspilsēta (tā bija - Vinčestera), kaut arī Londona kopā ar
Vestminsteru veidoja Anglijas lielāko pilsētu.

Drīz pēc tam, kad Viljams Iekarotājs pakļāva Angliju, Londona kļuva par Anglijas
galvaspilsētu, un pilsēta sāka attīstīties visai strauji. 1381. gadā Vota
Tailera sacelšanās dalībnieki ieņēma pilsētu.

Tjudoru laikā pilsēta vienmērīgi attīstījās, kļūstot par ievērojamu
tirdzniecības centru ar Levanti un Krieviju. Reformācija Londonā pagāja
salīdzinoši mierīgi, karalim izdodot rīkojumu, ka visa katoļu baznīcas manta
pieder karalim (tajā laikā vairāk kā puse no Londonas ēkām bija klosteri,
baznīcas un citas reliģiskas celtnes). 16. gadsimta beigās Londonā darbojās
Viljams Šekspīrs.

1642. gadā, sākoties Anglijas pilsoņu karam, Londonas pilsēta bija parlamenta
aizstāvju pusē. 1666. gadā notika Londonas Lielais ugunsgrēks, kurš nopostīja
60% no pilsētas.[nepieciešama atsauce] Turpmāko 10 gadu laikā pilsēta tika
atjaunota Kristofera Rena vadībā, un šis arhitekts lielā mēra nosaka pilsētas
vecās daļas "seju" arī mūsdienās.

17. gadsimta beigās Londona kļūst par pasaules finanšu centru, nodibinoties Bank
of England, Lloyd's of London un British East India Company.

Londonai kļūstot par Britu impērijas centru, tās lielums un ietekme pieauga
vairākkārt, 19. gadsimta sākuma Londona kļūst par lielāko pilsētu pasaulē.
Rūpniecības revolūcija vēl vairāk paātrināja pilsētas izaugsmi. 1863. gadā
Londonā tika atklāts pasaulē pirmais metro.

1939. gadā Londonas iedzīvotāju skaits sasniedza 8,6
miljonus[nepieciešama atsauce] (mūsdienās tas ir mazāks). Tā kā dzīvokļu apkurei
izmantoja akmeņogles, viena no pilsētas vizītkartēm bija Londonas migla,
īstenībā - smogs.

Otrā pasaules kara laikā Londonu bombardēja vācu aviācija, un bojā gāja ap 35
000 iedzīvotāju.[nepieciešama atsauce] 1948. gadā Londonā notika Vasaras
Olimpiskās spēles.

No 1970. līdz 1990. gadiem Londonā notika vairāki Īru republikāņu armijas
kaujinieku terorisma akti, bet 2005. gada 7. jūlijā notika vairāki islāmistu
terorakti Londonas metro un autobusā.

Londona ir Lielbritānijas lielākā pilsēta pēc teritorijas un Anglijas
galvaspilsēta. Londonas platība ir 1 570 km2 ar vairāk kā astoņiem miljoniem
iedzīvotāju. Cauri pilsētai plūst Temza, kurai vēsturiski ir bijusi liela
ietekme uz pilsētas attīstību. Daudzus gadsimtus vienīgais tilts pār Temzu
netālu no pilsētas bija Londonas tilts, tāpēc lielākoties galvenā apbūve bija
netālu no tilta.

Londona ir sadalīta 32 administratīvajos rajonos, ko sauc par Londonas rajoniem
(angļu: London borough), un Londonas Sitijā. 21 no Londonas rajoniem un Londonas
Sitija ietilpst tā saucamajā "Iekšējā Londonā" (angļu: Inner London),
teritorijā, kas veidoja Londonu līdz 1965. gadām, bet pārējie — "Ārējā Londonā"
(angļu: Outer London).

Londonas Sitija jeb vienkārši Sitija ir rajons ar īpašu statusu, kas ietver sevī
agrāko viduslaiku Londonu (nosaukums "Sitija" (angļu: City) nozīmē "pilsēta",
tātad pati Londonas pilsēta). Londonai vistuvākā apdzīvotā vieta tolaik bija
Vestminsteras pilsēta, kas ar laiku saplūda ar pašu Londonu un tagad veido
Londonas rajonu ar šādu pašu nosaukumu (angļu: City of Westmister). Gadsimtu
gaitā, Londonai izplešoties, arvien vairāk apdzīvotu vietu tika iekļautas
pilsētā.

19. gs. un 20.gs. pieaugot industrializācijai strauji sāka pieaugt Londonas
iedzīvotāju skaits. 1925. gadā Londona pārspēja Ņujorku pēc iedzīvotāju skaita.
Pirms Otrā pasaules kara iedzīvotāju skaits bija pieaudzis līdz gandrīz deviņiem
miljoniem. Pēc Otrā pasaules kara iedzīvotāju skaits samazinājās līdz septiņiem
miljoniem. Londona ir visvairāk apdzīvotā pilsēta Eiropas savienībā un otrā
visblīvāk apdzīvotā pilsēta Eiropā, neskaitot Stambulu. Laika posmā no 1991-2001
gadam pilsētā ieradās vairāk kā 726 000 imigrantu.

Iedzīvotāju ziņā Londona ir 19. lielākā pilsēta pasaulē pēc iedzīvotāju skaita.
Londona ir 4. vietā pasaulē pēc pilsētā dzīvojošajiem miljardieriem un 2012.
gadā ir atzīta par desmito dārgāko pilsētu pasaulē. Londonas pilsētas teritorijā
runā vairāk kā 300 valodās, pārsniedzot vismaz 10 000 iedzīvotājus no katras
valodas saimes.

Londonā četras reizes ir norisinājies Eirovīzijas dziesmu konkurss 1960., 1963.,
1968. un 1977. gadā.

Londonā ir norisinājušās trīs Olimpiskās spēles- 1908., 1948. un 2012. gadā.
2005. gada vasarā Londona tika izvēlēta par 2012. gada Vasaras Olimpisko spēļu
norises vietu, kļūstot par pirmo pilsētu, kas Olimpiskās spēles rīkojusi trīs
reizes.

Kopumā 2012. gada Olimpiskajās spēlēs izcīnīja 962 medaļas no tām 302 zelta
medaļas un 304 sudraba medaļas, 356 bronzas medaļas. Visvairāk medaļas izcīnīja
ASV(104 medaļas), Ķīna(88 medaļas) un Lielbritānija(65 medaļas).

Londonā viennozīmīgi populārākais sporta veids ir futbols. Premjerlīgā piedalās
5 futbola klubi no Londonas: Arsenal FC, Chelsea, Crystal Palace F.C., Tottenham
Hotspur un West Ham United. Zemākajās līgās spēlē vēl seši futbola klubi:
Barnet, Brentford, Fulham, Leyton Orient, Millwall F.C., Charlton Athletic, un
Queens Park Rangers. Ir arī vairāki futbola klubi, kuri nespēlē Anglijas
augstākajās futbola divīzijās.

Londonā ir pasaulē lielākā un vecākā metro sistēma - tā tika atklāta 1863. gadā.
Pašlaik Londonas metro sistēmā ir 270 stacijas. Londonas metro sistēmā ir 11
līnijas, kuru kopgarums ir 402 kilometri. Šis ir iespējams vieglākais un
ātrākais veids kā pārvietoties pa Londonas centru.

Londonā ir aptuveni 700 autobusu maršruti, kuri katru dienu apkalpo aptuveni 6
miljonus[nepieciešama atsauce] pasažieru. Senāk par Londonas simbolu bija kļuvis
Routemaster autobuss, bet laika gaitā no 2003. līdz 2005. gadam to no aprites
izņēma un pašlaik Londonā šādi autobusi kursē tikai 9. un 15. maršrutā.

Londonā ir 6 lidostas, no kurām lielākā ir Hītrovas lidosta, tā ir arī lielākā
lidosta Eiropā. Vēl Londonā ir Getvikas lidosta, Stanstedas lidosta, Lutonas
lidosta, Pilsētas lidosta un Biginhilas lidosta, kura gan pagaidām pasažieru
pārvadājumus neveic. Pilsētai tuvākā ir Pilsētas Lidosta, kura no pilsētas
centra atrodas aptuveni 10 kilometru attālumā.



https://lv.wikipedia.org/wiki/Gr%C4%81matved%C4%ABba

Latvijā grāmatvedību regulē Likums "Par grāmatvedību", kurš tika pieņemts 1992.
gada 14. novembrī un ir piedzīvojis grozījumus.

Pēc ASV grāmatvežu asociācijas definīcijas, grāmatvedība ir: "process, kas
nosaka, mēra un dara zināmu finansiālo informāciju, lai dotu iespēju šīs
informācijas lietotājiem pieņemt lēmumus un spriedumus".

Finanšu grāmatvedības galvenais uzdevums ir sagatavot finanšu pārskatus un
sniegt finanšu informāciju cilvēkiem, kas atrodas ārpus uzņēmuma, piemēram,
auditam. Šī informācija sniedz vispārēju pārskatu par uzņēmuma finansiālo
stāvokli, tā nav tik detalizēta kā tā, ko sagatavo uzņēmuma vadība. Šī
informācija ir publiski pieejama.

3. Ilgtermiņa finanšu ieguldījumi - līdzekļu ieguldījumi citu uzņēmumu kapitālā
un tiem izsniegtie aizdevumi ar nolūku gūt peļņu vai iegūt kontroli pār citu
uzņēmumu (akciju, līdzdalības daļu iegāde).

Dokumentācija- nosacījums, ka jebkuram uzņēmuma darījumam ir jābūt dokumentētam
ar atbilstošu dokumentu. Dokumentu obligātās sastāvdaļas ir rekvizīti, uzņēmuma
nosaukums un reģistrācijas numurs - bez tiem dokumentam nav juridiska spēka.

Inventarizācija - uzņēmuma īpašumā un lietojumā esošo materiālo vērtību un
norēķinu apsekošana, reģistrācija Inventarizācijas sarakstos un salīdzināšana ar
grāmatvedības datiem. Inventarizācijas veidošanas kārtību nosaka LR likums "Par
grāmatvedību" un FM izdotie "Norādījumi par inventarizācijām".

Novērtēšana - finansu grāmatvedībā atspoguļota tikai tā informācija, kurai var
noteikt vērtību naudas vērtībā. Finansu uzskaites tiek apkopotas nacionālajā
valūtā.

Konts - ir grāmatvedības tabula, kurā tiek reģistrēti saimnieciskie darījumi.
Tabulai ir divas puses - debets un kredīts

Divkāršais ieraksts - ir saimnieciskā darījuma summas ierakstīšana divos
savstarpēji saistītos kontos: viena konta kreisajā pusē - debetā, otra konta
labajā pusē - kredītā. Divkāršs ieraksts ir grāmatojums.

Bilance - ir pārskata perioda beigās kontu formā sastādīts uzņēmuma valdījumā
esošā īpašuma (aktīvu) un kapitāla (pasīvu) pretstatījums. Bilances shēma
noteikta LR likumā "par uzņēmumu gada pārskatiem"

Pārskats - ir apkopota rādītāju sistēma, kas sniedz informāciju uzņēmuma
vadībai, dalībniekiem, akcionāriem, valsts institūcijām par uzņēmuma resursiem,
saistībām, finansu stāvokli, peļņu un zaudējumiem.

Saimniecisko darījumu reģistrēšanai starpposmā starp bilanču sastādīšanu izmanto
īpašas tabulas - kontus. Atkarībā no atspoguļojamo uzskaites objektu veida,
kontus iedala aktīva, pasīva, operāciju ieņēmumu un operāciju izdevumu kontos.
Konta kreiso pusi sauc par debetu, bet labo par kredītu.

Grāmatvedības konts ir īpašs grāmatvedības paņēmiens uzskaites datu grupēšanai,
tekošai uzskaitei un kontrolei.

Gada pārskata sastāvu un stādīšanas kārtību regulē likums „Par uzņēmumu gada
pārskatiem”. Gada pārskatam jāsniedz patiess un skaidrs priekšstats par uzņēmuma
resursiem, saistībām, finansiālo stāvokli, peļņu vai zaudējumiem.

Visi gada pārskati pakļauti obligātai revidentu pārbaudei, ko veic izvēlēt
revidents vai zvērināts revidents.



https://lv.wikipedia.org/wiki/Anda_%C4%8Cak%C5%A1a

Anda Čakša (dzimusi 1974. gada 11. jūlijā) ir latviešu ārste un uzņēmēja.
Pašreizējā Latvijas veselības ministre.

1999. gadā absolvējusi Latvijas Medicīnas akadēmiju, iegūstot ārsta grādu. 2007.
gadā Rīgas Starptautiskajā ekonomikas un biznesa administrācijas augstskolā
ieguvusi maģistra grādu biznesa vadībā.

Pēc Latvijas Medicīnas akadēmijas absolvēšanas līdz 2002. gadam tur strādājusi
Pediatrijas katedrā par vecāko laboranti. No 2001. līdz 2005. gadam strādājusi
par ārsti pediatri Bērnu klīniskās universitātes slimnīcas bērnu intensīvās
terapijas nodaļā. Strādājusi arī farmācijas biznesā.

Kopš 2011. gada jūlija bija Bērnu klīniskās universitātes slimnīcas valdes
priekšsēdētāja. No 2014. gada marta līdz 2016. gada janvārim bijusi Paula
Stradiņa klīniskās universitātes slimnīcas valdes locekle.

2016. gadā no marta A. Čakša bija veselības ministra Gunta Belēviča padomniece
ārstniecības jautājumos līdz ministra demisijai jūnijā. 2016. gada 16. jūnijā
apstiprināta veselības ministres amatā kā bezpartijiska Zaļo un Zemnieku
savienības virzīta kandidāte Māra Kučinska valdībā.



https://lv.wikipedia.org/wiki/Roma

Roma (itāļu: Roma, izrunā: [ˈroːma]) ir vēsturiska pilsēta, Itālijas valsts
galvaspilsēta, kā arī Lacio reģiona un Romas provinces administratīvais centrs.
Roma atrodas Apenīnu pussalas centrālajā daļā, Tibras upes krastos, aptuveni
24 km attālumā no Tirēnu jūras. Roma bija senās Romas Republikas un Romas
impērijas galvaspilsēta. Tā ir arī garīgais un fiziskais Romas Katoļu baznīcas
centrs. Bieži vien Roma tiek saukta par "Mūžīgo pilsētu". Roma ir Itālijas
politiskais centrs un nozīmīgs tautsaimniecības centrs. Regulāri no visas
pasaules tūristi dodas uz Romu, lai to apskatītu. Patiesībā, Roma ir viena no
tūristu apmeklētākajām pilsētām pasaulē. Uz Romu dodas ne tikai tūristi, bet arī
svētceļotāji, zinātnieki un mākslas mīļotāji.

Vairāk nekā 3000 gadu ilgā laika periodā Roma vairākas reizes ir bijusi iekarota
un izpostīta. Roma ir viens no Rietumu civilizācijas "šūpuļiem", jo antīkajā
pasaulē bija Senās Romas galvenais centrs. Pilsētas centrā atrodas Vatikāns —
suverēna valsts, pāvesta rezidence. Līdz ar to Roma ir visas katoļu pasaules
centrs.

Pilsētai ir apmēram 2500 gadu gara vēsture, un tā ir bijusi Romas karalistes,
Romas republikas un Romas impērijas, Pāvesta valsts un Itālijas centrs.

Pēc leģendas Romu 753. gadā p.m.ē. dibinājis Romuls - viens no dvīņubrāļiem.
Romuls pēc tradīcijas tiek uzskatīts par pirmo Romas karali (ķēniņu). Pilsēta
tiek dibināta uz viena no septiņiem Romas pakalniem — Palatīna (Palatinus)
(pārējie pakalni ir Aventīns (Aventinus), Eskvilīns (Esquilinus), Kapitolijs
(Capitolinus), Kelijs (Collis Caelius), Kvirināls (Quirinalis) un Vimināls
(Viminalis)).

Tiek lēsts, ka pēc 650. g. p.m.ē. Roma nokļūst etrusku varā, tomēr ap 500. g.
latīņi saceļas pret tiem un 509. g. nodibina Romas republiku.

390. gadā p.m.ē. galli izlaupa Romu. 246.-146. g. norisinājās Romai ļoti grūtie
Pūniešu kari ar Kartāgu, pēc kuriem Romas republika kļuva Vidusjūras lielvalsti.

146.-44. g. p.m.ē. - nemieru un pilsoņu karu laiks (Sulla, Pompejs, Jūlijs
Cēzars).

284.-337. g. - Diokletiāna un Konstantīna valdīšana. Pirmās kristiešu bazilikas.
Kauja pie Milviāna tilta. 313. gadā kriestietība kļūst par legālu Romas
impērijas reliģiju (Milānas edikts). Romā ir vairāk kā miljons iedzīvotāju, bet
tā vairs nav impērijas galvaspilsēta, tomēr saglabā ietekmi un kļūst par
baznīcas centru. 395. gadā notiek Rietumromas impērijas un Austrumromas
impērijas (Bizantijas) atdalīšanās.

410. gadā vestgoti Alarika vadībā ieņem Romu, bet 45. gadā vandaļi otrreiz ieņem
un izposta Romu, no kurienes vandalisma apzīmējums.

880. gadā Kārlis Lielais Romā, Sv.Pētera katedrālē kronē sevi par Svētās Romas
impērijas imperatoru.

836. gadā musulmaņi izlaupa Sv. Pētera katedrāli, bet 1000. gadā Romu izlaupa
vikingi. 114. gadā nodibinās Romas komūna.

1303. gadā nodibina Romas universitāti, bet 1309. gadā pāvests Klements V pārceļ
savu rezidenci uz Avinjonu. 1347. gadā Kola di Rienco pārņem varu Romā, bet
1377. gadā pāvests Gregors XI atgriežas Romā.

No 1420.-1519. gadam Roma kļūst par Itālijas renesanses centru. Tiek uzcelta
jaunā Sv. Pētera katedrāle un Siksta kapella.

1638. g. - 1667. g. - Baroka laiks. Romā darbojas Bernīni un Boromīni. Romā ir
120 000 iedzīvotāju.

1848. g.-1849. g. - Romas republika Mazīni un Garibaldi vadībā. 1870. gadā Romā
ienāk itāļu karaspēks.

1922. gada oktobrī - Musolīni vadītais maršs uz Romu, pēc kura Itālijā varu
iegūst fašisti. 1929. gadā Laterāna pilī tiek noslēgts Laterāna pakts.

1978. gadā Sarkanās brigādes Romā nolaupa, bet pēc tam nogalina Itālijas
premjerministru Aldo Moro, 1981. gadā turku terorists Mehmeds Ali Agdža veic
atentātu pret pāvestu Jāni Pāvilu II.

1960. gadā Romā notiek vasaras Olimpiskās spēles, bet 1990. gadā Pasaules
čempionāts futbolā.

Roma atrodas Tibras upes krastos Itālijas centrālās daļas rietumos, aptuveni
24 km no Tirēnu jūras, kur atradās senā ostas pilsēta Ostija. Roma ir uzcelta
piekrastes zemienē, kuras augsni veido vulkāniskie ieži un māls. Šī zemiene
austrumos robežojas ar Apenīnu kalniem. Dienvidaustrumos Romu ieskauj Albani
pakalni (Colli Albani), austrumos — Prenestīni pakalni (Monti Prenestini),
ziemeļaustrumos — Sabīni pakalni, bet ziemeļrietumos — Sabatīni pakalni (Monti
Sabatini).

Pilsētas ziemeļu nomalē Tibrā ietek Anjēnes upe. Tibra plūst uz dienvidiem caur
ieleju, kuras vidējais platums ir aptuveni 120 metri. Tādējādi gadsimtiem ilgā
laika periodā ir attīstījusies salīdzinoši vienkārša tiltu būvniecība. Upe nekad
nav bijusi nozīmīgs traucēklis pilsētas attīstībai, vēl jo vairāk tāpēc, ka upes
vidū atrodas Tiberinas sala (Isola Tiberina), kas kalpojusi kā dabiska upes
šķērsošanas vieta.

Roma ir sadalīta 19 administratīvās vienības, kuras itāliski sauc par municipi.
Tās tika izveidotas 1972. gadā. Nav īpašu nosaukumu katrai administratīvajai
vienībai. Tās itāliski tiek sauktas par Municipio I, Municipio II, Municipio III
un tā tālāk. Ikdienā iedzīvotāji izmanto vēsturiskos pilsētas daļu nosaukumus,
kā Monti, Trevi, Colonna, Campo Marzio un tā tālāk.

Roma ir ārkārtīgi bagāta ar dažādu laiku arhitektūras pieminekļiem. Būtiskāki no
tiem saistās ar Senās Romas un baroka attīstību. Daži no tiem:

Mūsu ēras 75.—80. gadā celtā Kolizeja augstums sasniedza 49 metrus. Šīs ēkas
centrālo daļu aizņēma arēna, kuras grīda bija paceļama un nolaižama. Šeit notika
gladiatoru cīņas un dažādi citi pasākumi.

Senie romieši bija ļoti iecienījuši termas. Tās atvēra pēcpusdienā, un to
izziņoja ar zvanu, kuru dzirdēja visā pilsētā. Dažas no šīm termām bija
milzīgas. Tās varēja uzņemt līdz pat 3000 apmeklētāju. Tajās atradās siltā un
aukstā ūdens baseini, sporta telpas, pirtis ar silto ūdeni, bibliotēka un
lasītava u.c.

Romiešu ģimenē jeb famīlijā visa vara piederēja tēvam. Kad bērns piedzima tēvs
varēja izlemt viņa likteni. To varēja pieņemt vai arī izlikt. Visbiežāk
izlikšanas gadījumā bērns mira. Dēli nedrīkstēja pirkt zemi bez tēva atļaujas.
Dēli, viņu sievas ar bērniem dzīvoja vienā mājā ar ģimenes galvu. Ļoti tika
godināti senči. Goda istabā atradās senču krūšu tēli un portreti.

2. gadsimtā p.m.ē parādījās liels daudzums vidēja lieluma muižu. Muiža bija
samērā grezna savrupmāja, kurā vasarās dzīvoja muižas īpašnieks, jo pilsētā bija
neciešami karsts. Aiz kunga mājās atradās arī virtuve, pirts un kūts. Tālāk
saimnieciskās telpas, piemēram, dzirnavas. Muižās arī audzēja labību, olīves,
vīnogulājus u.c. Vēl dārzos auga ābeles, bumbieres, vīģes un citi augļu koki.
Kūtīs galvenokārt atradās zirgi, govis, aitas un vistas. Muižu pārvaldīja
pārvaldnieks, kuram bija jāseko līdzi vergu darbam un kārtībai muižā. Visbiežāk
arī viņš bija vergs. Muižā izaudzētos produktus veda pārdot uz Romu.

Romā ir notikušas 1960. gada Vasaras Olimpiskās spēles, un tā kandidē arī uz
2020. gada Vasaras Olimpisko spēļu rīkošanu.

Tāpat kā visā Itālijā, Romā populārākais sporta veids ir futbols. 1934. gada un
1990. gada FIFA Pasaules kausa finālspēles ir norisinājušās Romā. Pilsētas
labākajā stadionā "Stadio Olimpico" mājas spēles aizvada divi Itālijas augstākās
futbola līgas Serie A futbola klubi "Lazio" un "Roma". Šo divu klubu derbijs ir
kļuvis par Romas ikgadējo sporta centrālo notikumu. Augstā cieņā ir tie
futbolisti, kuri ir dzimuši Romā un spēlē šajos divos klubos, piemēram,
Frančesko Toti un Daniels De Rossi.

Plašs skatītāju loks ir arī regbijā. Itālijas regbija izlase mājas spēlēs
aizvada "Stadio Flaminio" stadionā. Labākās Romas regbija komandas ir Unione
Rugby Capitolina, Rugby Roma un S.S. Lazio.

Katru gadu maijā Romā, Foro Italico kortos, notiek viens no deviņiem ATP Masters
Series tenisa turnīriem. Romā ir populāri arī citi sporta veidi. Basketbolā
labākā komanda ir Virtus Roma.



https://lv.wikipedia.org/wiki/Roka

Roka ir cilvēka un dažu dzīvnieku augšējā brīvā ekstremitāte no pleca līdz
plaukstai. Parasti cilvēkam ir divas rokas, kuras tiek izmantotas manipulācijai
ar dažādiem priekšmetiem.

Cilvēka rokas ir pārveidojušās priekšējās ekstremitātes, kas, pateicoties tam,
ka cilvēki stāv vertikāli, ir kļuvušas par savdabīgiem tveršanas orgāniem un ir
pielāgojušās izpildīt dažādas, darbam nepieciešamas smalkas kustības - tāpēc
rokas kauli ir smalkāki un vieglāki kā apakšējās ekstremitātes kauli un arī
savienojas savā starpā ar kustīgākiem savienojumiem. Īpaša ir arī supinācija un
pronācija (spieķa kaula griešanās ap elkoņa kaulu, kā rezultātā tiek mainīts
plaukstas novietojums augšup vai lejup). Bez kustīguma locītavās, rokas kustības
brīvība ir atkarīga arī no plecu joslas - atslēgas kaula un lāpstiņas.

Cilvēka roka sastāv no 30 kauliem, locītavām, muskuļiem, nerviem un asinsvadiem.
Roku veido:

Augšdelma muskuļus iedala priekšējās un mugurējās grupas muskuļos, no kuriem
nozīmīgākie ir bicepss un tricepss, apakšdelma muskuļus iedala priekšējā,
mugurējā un laterālajā grupā, bet plaukstai ir tikai priekšējās grupas muskuļi.



https://lv.wikipedia.org/wiki/Latvie%C5%A1u_personv%C4%81rdi

Latviešu personvārdus veido viens vai vairāki vārdi, kam seko uzvārds.
Atsevišķos gadījumos sastopami dubultuzvārdi, kuru daļas savieno ar defisi.
Latviešu uzvārdu raksturīga īpatnība ir galotņu maiņa atbilstoši uzvārda
īpašnieka dzimumam. Vīriešu dzimtes lokāmās galotnes parasti ir -s, -š, -is, bet
sieviešu dzimtes lokāmās galotnes parasti ir -a, -e. Citvalodu personvārdus
latviešu valodā atveido atbilstoši to izrunai oriģinālvalodā un iekļauj latviešu
valodas gramatiskajā sistēmā.

Latvijā biežāk lietojamie personu vārdi ir apkopoti latviešu vārda dienu
kalendārā. Par to izcelsmi un nozīmes skaidrojumu izdoti gan zinātniski, gan uz
subjektīviem novērojumiem balstīti apcerējumi. Vārda dienas svinēšana Latvijā
tradicionāli ir tikpat populāra kā dzimšanas dienas svinēšana.

No viduslaiku dokumentiem un hronikām zināma atsevišķu senlatviešu vārdu
transkripcija latīņu valodā — Meluke, Paike, Russinus, Talibaldus, Vesthardus,
Vester, Utile, Dravestove, Vesdots, Waridote, Darbeslave, Kaire, Rameke,
Waribule un Drivinalde. Indriķa hronika piemin arī šādus līvu vārdus: Ilo (Ylo),
Kulevenes tēvs (Kulewene), Vieco (Viezo, Vietzo), Alo tēvs, Viliendi, Uldenago,
Vade, Valdeko, Gerveders, Kaupo, Anno, Imauts jeb Imants, Kirjāns, Lajāns, Aso,
Ako, Dabrelis, Vane, Vesiķis, Ase, Uldevene, Vievaldis. Daļa no šiem vārdiem ir
baltu cilmes, piemēram, Gerveders vai Dabrelis. Līvu pārlatviskošanās rezultātā
daļa no līvu personvārdiem kļuva par latviešu vārdiem, piemēram, Imants vai
Uldis.

Rakstos minēti arī tādi 13. un 14. gadsimtā muižu apsaimniekojušo senlatviešu
vasaļi vārdi kā Manegints, Radiķis, Tontegode, Tots, Aulis, brāļi Mažeiki,
Grimeķis, Sirkants, Gaiža, Duvkants, Dumpjāts, Treinis, Gribonis, Mēlvaldis,
Kantebute, Stegebute, Taites, Angutis, Poja, Krūms, Pitkejānis, Tautenis,
Sentots, Cielava, Karīds u.c.

Senlatviešu ciltis, tāpat kā visas citas Eiropas tautas, nav lietojušas uzvārdus
jeb ģimenes vārdus. Tā vietā lietoti pievārdi, kas norādīja tā īpašnieka statusu
un izcelsmes vietu. Indriķa hronikas latīņu valodā rakstītajā tekstā pieminēti
šādi personvārdi: ķēniņš Viesceķis no Kokneses (rex Vetseke de Kukonoyse),
ķēniņš Visvaldis no Jersikas (Vissewalde rex de Gerzika), savukārt Kaupo saukts
par ķēniņu un Turaidas līvu vecāko (Caupo quasi rex et senior Lyvonum de
Thoreida). Livonijas feodālie seniori savu vasaļu vārdiem mēdza pievienot arī
viņu etniskās izcelsmes pievārdu, piemēram, Gerhards Līvs (Gerardus Livo) vai
lēņa vārdu — Varidots no Autīnes (Waridote de Antine) vai Ikšķiles Konrāds
(Conradus de Ykescole). Ar laiku šie pievārdi kļuva par dižciltīgo vācbaltiešu
dzimtu uzvārdiem, piemēram, fon Līveni (von Lieven) vai fon Ikskili (von
Uexküll).

Pēc senlatviešu kristīšanas vai pāriešanas katoļu ticībā lielākā daļa zemnieku
saglabāja senos vārdus, bieži vien vienlaikus ar kristībās piešķirtajiem
baznīcas vārdiem jeb „krustavārdiem”. Vienlaikus pastāvēja arī pavārdi jeb
iesaukas, kas varēja mainīties dzīves laikā un nepārgāja uz citiem ģimenes
locekļiem. Palaikam tika lietoti arī tēva vai mātes vārdi, piemēram, Teņa tēvs,
Marijas Juris. Pirmie lībiešu un senlatviešu cilmes uzvārdi avotos sastopami
Livonijas Konfederācijas pilsētās pastāvīgi dzīvojošajiem līvu un latviešu ģilžu
amatniekiem 14. gadsimtā, senākos personvārdus Latvijā pētījis un apkopojis
Ernests Blese (1929).

Pēc Vidzemes un Kurzemes zemes kungu pāriešanas luterticībā 16.—18. gadsimtā ar
lielāku dedzību tika veidotas kristīgās draudzes un luterāņu mācītāji lielāku
uzmanību pievērsa zemnieku apgaismošanai un asimilētu svešcilmes kristīgo
personvārdu došanai. Tā 1638. gadā izdotajā Georga Manceļa vācu-latviešu
vārdnīcas Lettus frazeoloģijas un sarunu daļā atrodami ap trīsdesmit latviešu
vārdu, piemēram, Antiņš (vācu: Anton), Bērtulis (Barthold), Ģederts (Gotthard),
Jānis (Johannes). Arī 1789. gadā publicētajā Sunākstes mācītāja Gotharda
Frīdriha Stendera izdotajā vārdnīcā Lettisches Lexikon minēts vairāk kā 100
latviešu personvārdu, piemēram, Balcers, Biernis, Jēcis, Kaspers, Lapiņš, Birre,
Nēze, Dārta, Ķērsta, Kača, Bille, Sape, Zuze, kas galvenokārt bija kristīgo
personvārdu latviskojumi.

Tomēr Rubenes mācītāja Kristofa Hardera 1781.—1790. gadā izdotajā „Vidzemes
kalendārā” blakus citās Eiropas valstīs izplatītajiem vārdiem vēl arvien bija
atrodami arī apmēram 70 latviskas cilmes vārdi, piemēram, Mīliņš, Mieriņš,
Laimīts, Gudriņš, Gaišuls, Glābiņš, Labdars, Taisniņš, Strāduls, Bezbailis,
Lēnprātulis, Dāvātiņš, Dievbītiņš, Dievkāriņš, Dievdots, Labklājīte, Mēlvaldīte,
Pastāvule, Dievklausīte, Klusīte, Žēlīte, Dārdzīte, Šķīstula, Varenīte,
Skaidrīte. Domājams, ka šie vārdi raksturo vārdu došanas modi brāļu draudžu
novados Vidzemē.

Rakstītajos avotos atrodami vairāku Rīgas pārcēlāju dzimtu uzvārdi — Raņķi,
Muižeļi, Dumpji, Ozoliņi, Kalniņi, Sēļi, Kreši, Dāles, Rungaiņi, kas darbojās
šajā nozarē vairākās paaudzēs. Darbojoties vāciskajā saimnieciskajā vidē, Rīgas
latvieši vāciskoja kristīšanas dokumentos fiksētos vienkāršos latviskos vārdus —
Jānis (Janne), Līze, Ede u.tml., sākās arī uzvārdu vāciskošana, piemēram, Jānis
Reņģītis parakstījās kā Johann Rengiet, Sīmanis Raņķis kā Simon Ranck. Lielākā
daļa šajā laika posmā radušos latviešu uzvārdu bija vāciskas, zviedriskas vai
poliskas cilmes, piemēram, Jānis Šteinhauers (vācu: Steinhauer — 'akmeņkalis').

Pēc dzimtbūšanas atcelšanas Kurzemes guberņas (1818) un Vidzemes guberņas (1819)
zemnieki drīkstēja brīvi pārcelties no vienas muižas uz citu, tāpēc radās
nepieciešamība veikt precīzāku personas identificēšanu baznīcu grāmatās.
Latviešu uzvārdu došanas process Vidzemes guberņā sākās 1822. gadā. Lai
sakārtotu iedzīvotāju reģistrēšanu, 1826. gadā Vidzemes guberņā veica tā saukto
„dvēseļu revīziju”. Līdzīgu revīziju veica 1834. gadā arī Kurzemes guberņā un
uzvārdu došana bijušajiem Kurzemes, Zemgales un Sēlijas dzimtcilvēkiem noslēdzās
1835. gadā. Dzimtcilvēku brīvlaišana un uzvārdu došana notika pakāpeniski —
pirmie uzvārdus izvēlējās saimnieki, pēc tam muižu kalpi un visbeidzot zemnieku
saimniecību kalpi. Uzvārdu drīkstēja pieņemt dzimtas vecākais, un tas pats
uzvārds bija jāpieņem arī viņa dēliem un mazdēliem. Ja kāds no dēliem bija
uzsācis patstāvīgu dzīvi, tad viņš varēja pieņemt arī atšķirīgu uzvārdu. Ja
dzimtas vecākais bija miris, tad viņa dēli drīkstēja pieņemt katrs savu uzvārdu.

Pārraudzību pār uzvārdu izvēles gaitu veica zemnieku pagasttiesas un muižnieki.
Zemnieki tika pēc kārtas izsaukti uz pagasta tiesu un paziņoja savu izvēlēto
uzvārdu. Vidzemes un Kurzemes guberņās uzvārdu rakstība tolaik atbilda vācu
valodas grafētikai un ortogrāfijai, piemēram, Anna Kahrkling vai Anna Kārkliņ.
Pagasta tiesu protokolos bija jāmin gan zemnieku vecie vārdi, gan arī viņu
jaunie uzvārdi, bet diemžēl ir saglabājušies tikai nedaudzi no šiem protokoliem.

Latgalē kā Vitebskas guberņas daļā dzimtbūšanas atcelšana notika tikai 1866.
gadā, bieži vien visi viena ciema iedzīvotāji ieguva vienu uzvārdu.

Ap 1850. gadu Jelgavas luterāņu mācītājs Rūdolfs Šulcs rakstīja, ka nelatviešu
cilmes personvārdi ir atveidojami latviešu ortogrāfijā, piemēram, nevis grahmata
sarakſtita no Carl Becker, bet gan no Kahrļa Beķķera. Viņš piedāvāja arī
atveidot latviešu pārņemtos vācu personvārdus pēc īpašas metodes, svešos burtus
(f, h, ch u. c.) aizstājot ar latviešu valodas burtiem, piemēram, Pricis jeb
Spricis (vācu: Fritz), Vīlips (Philipp), Bukults (Buchholtz). Tomēr latviešu
valodā rakstošie vācu autori un konservatīvie latvieši vēl samērā ilgi turpināja
turēties pie veclatviešu perioda nekonsekventajām tradīcijām. Tā Latviešu Avīzes
visumā centās saglabāt 19. gadsimta sākuma tradīcijas: vācu personvārdus
rakstīja oriģinālformā, bet krievu personvārdus transliterēja bez
gramatizācijas. 1871. gadā Kārlis Kundziņš Baltijas Vēstnesī vērsās pret šo
tradīciju:

Pēc Latvijas Republikas nodibināšanas latviešu personvārdi tika apspriesti
Valodniecības komisijas sēdēs. Tika izstrādāti noteikumi par uzvārdu pareizu
rakstību Latvijas dokumentos. 1927. gada Saeima pieņēma „Likumu par vārdu un
uzvārdu rakstīšanu Latvijas pasēs”; publicēti divi valdības lēmumi (Likumu un
valdības rīkojumu krājums. Rīgā, 1920, Nr. 209; Likumu un Ministru kabineta
noteikumu krājums. Rīgā, 1939, Nr. 221), pēc kuriem uzvārdus sāka lietot
atbilstoši vienotām latviešu valodas pareizrakstības prasībām. Kaut arī latviešu
uzvārdi bijuši pakļauti pārmaiņām, to lietošanas mūsdienu normas pamatos
izveidotas jau 20. gadsimta 30. gados. Ar nolūku veicināt to uzvārdu maiņu, kas
bija ar nievājamu, neglītu vai piedauzīgu nozīmi vai arī ja uzvārdi nebija
daiļskanīgi, neatbilda attiecīgas personas tautībai, sastāvēja no vairākiem
vārdiem vai bija pārāk plaši izplatīti, 1939. gada 21. decembrī Ministru
kabinets pieņēma „Likumu par uzvārdu maiņu”, kura 2. pantā bija minēts, ka pie
uzvārdu maiņas „Latviešu tautības pilsoņiem jāizvēlas vienīgi latviski uzvārdi.
Nelatvieši nevar izvēlēties latviskus uzvārdus.” Pirmo trīs mēnešu laikā
iesniegumus par uzvārda maiņu bija uzrakstījuši ap 4800 cilvēku. Tā daudzi
latvieši savus vāciskos uzvārdus nomainīja pret latviešu cilmes uzvārdiem, bieži
tos burtiski pārtulkojot, piemēram:

1930. gados strauji pieauga arī latviskas cilmes vārdu došana jaundzimušajiem.
Kā patstāvīgi personvārdi kļuva vārdi, kas agrāk bija tikai saīsinājumi,
piemēram, Valdis (no Valdemārs), daudzi personvārdi saglabāja divējādu lietojumu
— cilvēki, kuru oficiālie vārdi ir Andrejs, Valdemārs, Gustavs, ģimenes un
draugu lokā tika saukti par Andri, Valdi vai Gustu. Šī tendence saglabājās arī
pēc Otrā Pasaules kara, kad no 1945. līdz 1971. gadam piecdesmit populārāko
vīriešu personvārdu vidū bija desmit latviskas cilmes vārdi — Valdis, Guntis,
Dainis, Vilnis, Agris, Dzintars, Modris, Viesturs, Laimon(i)s, Ziedonis.
Turpretī 15 no piecdesmit populārākajiem sieviešu personvārdiem bija latviskas
cilmes — Dzintra, Gunta, Aija, Sarmīte, Līga, Aina, Skaidrīte, Ilga, Valda,
Velta, Daiga, Indra, Rasma, Austra, Rudīte. Vēlāk latviskas cilmes personvārdu
popularitāte samazinājās. 1980. gados biežāk doto vīriešu personvārdu pirmajā
pussimtā bija tikai pieci latviskās cilmes vārdi — Dainis, Agris, Guntis, Valdis
un Dzintars, populāro sieviešu personvārdu piecdesmitniekā latviskas izcelsmes
personvārdi bija palikuši tikai astoņi — Līga, Aija, Daiga, Gunita, Gunta,
Indra, Daina un Sarmīte. Pēc Latvijas Republikas neatkarības atjaunošanas 1997.
gadā latviskas cilmes latviešu personvārdi pazuda no biežāk lietojamo vārdu
saraksta. Populārākais vīriešu Ritvars ieņēma tikai piecdesmit sesto vietu, bet
sieviešu personvārdi Madara, Līga, Lāsma un Lelde bija vienīgie latviskie vārdi,
kas iekļuva populārāko 50 sieviešu vārdu sarakstā.

Pēc Latvijas valsts neatkarības atjaunošanas un pasu izniegšanas atsākās
diskusijas par nelatviskas cilmes personvārdu atveidošanu latviešu valodā.
Atsevišķi Latvijas pilsoņi un pastāvīgie iedzīvotāji uzskatīja, ka viņu vārdu un
uzvārdu atveide pēc latviešu valodā pieņemtiem noteikumiem ir rupja iejaukšanās
viņu privātajā dzīvē. Vairākas prasības tika iesniegtas Eiropas Cilvēktiesību
tiesā (ECT): 1998. gadā Latvijas Republikas Pilsonības un migrācijas lietu
pārvalde (PMLP) izsniedza Tatjanai Šiškinai un Dmitrijam Šiškinam nepilsoņu
pases, kurās bija ierakstīti uzvārdi Šiškins un Šiškina, bet automātiskās
nolasīšanas zonā viņu vārdi parādījās kā Siskins un Siskina. Ģimene vērsās no
sākuma Latvijas tiesās, norādot, ka uzvārds Šiškins ir atvasināts no krievu
valodas lietvārda, kas nozīmē čiekurs, bet jaunajā rakstībā viņu uzvārda sakne
iegūst nozīmi krūts vai pups. ECT Šiškinu prasību noraidīja. 1998. gadā arī
Lidija Kuhareca atteicās saņemt Latvijas nepilsoņa pasi, jo viņas uzvārda
rakstība ukraiņu valodā ir Kuharec. Šajā laikā prasību Eiropas Cilvēktiesību
tiesā iesniedza Juta Mencena, kas bija noslēgusi laulību ar Vācijas pilsoni un
pieņēmusi vīra uzvārdu Mentzen. PMLP viņai 1998. gadā izdeva Latvijas pasi ar
uzvārdu Mencena. Iesniedzēja apstrīdēja sava uzvārda jauno rakstību, taču arī
zaudēja procesu visās tiesu instancēs. Ruslans Pankratovs nodibināja sabiedrisku
organizāciju "Atdodiet mūsu vārdus" (krievu: Верните наши имена).

Pēc 2000. gada populārākais latviešu vārds Jānis zaudēja savas vadošās pozīcijas
kā jaundzimušajiem zēniem dotais vārds, sākotnēji tās atdodot Robertam un vēlāk
Artūram. Pieauga to zēnu skaits, kuriem vecāki izraudzījās personvārdus Markuss,
Ralfs, Daniels. Popularitāti saglabāja vārdi Mārtiņš, Ričards, Kārlis un Emīls.
Savukārt 2016. gadā populārākie zēnu jaundzimušo vārdi Latvijas
valstspiederīgajiem bija Roberts, Gustavs, Daniels, Olivers, Marks un Kārlis.

Gadsimtu mijā nemainīgs līderis sieviešu personvārdu vidū bija Laura, kura
tuvākie sekotāji bija Elīna, Anna un Samanta. Madara bija vienīgais populārākais
latviešu cilmes sieviešu vārds, strauji pieauga meiteņu skaits, kam dots vārds
Katrīna. 2016. gadā populārākie jaundzimušo meiteņu vārdi Latvijas
valstspiederīgajiem bija Sofija, Emīlija, Alise, Marta, Anna un Elza.



https://lv.wikipedia.org/wiki/2016._gada_laikapst%C4%81k%C4%BCi_Latvij%C4%81

Šajā rakstā ir apkopoti 2016. gada laikapstākļi Latvijā. 2016. gada vidējā gaisa
temperatūra bija +7,1°C, kas ir par 1,5°C virs klimatiskās references perioda
vidējās gaisa temperatūras, kļūstot par 11. siltāko gadu ilggadīgo datu rindā un
6. siltāko gadu 21. gadsimtā. Piemēram, 2014. gada vidējā gaisa temperatūra bija
+7,4°C, bet 2015.gada vidējā gaisa temperatūra Latvijā sasniedza +7,8°C un bija
augstākā kopš meteoroloģisko novērojumu sākuma 1923.gadā. Gada vidējās gaisa
temperatūras norma jeb ilggadējais vidējais rādītājs ir +5,9 grādi. Pēdējais
vēsais gads bija 2010.gads - tā vidējā gaisa temperatūra Latvijā bija +5,6
grādi. Nokrišņu summa Latvijā vidēji 2016.gadā sasniegusi aptuveni 740
milimetru, kas ir vairāk par normu (667 milimetri) un krietni vairāk nekā 2015.
gadā (600 milimetru). 2014. gadā nokrišņu daudzums Latvijā vidēji bija 725
milimetri. Starp pēdējiem gadiem mitrākais bijis 2010. gads (855 milimetri),
sausākais - 2006. gads (530 milimetru). 2016. gada pavasaris bija viens no
siltākajiem novērojumu vēsturē, vasaras vidējā gaisa temperatūra bija tuvu
normai, savukārt rudens bija vēsākais kopš 2010. gada. Zemākā gaisa temperatūra
bija -30,6 grādi 8. janvārī Rūjienā, savukārt augstākā gaisa temperatūra
reģistrēta 25. jūnijā Jelgavā: +32,8 grādi.

Ar vidējo gaisa temperatūru -7,1°C 2016. gada janvāris ir par 3,9°C aukstāks par
ilggadīgo normu. 2016. gada janvāris ilggadīgajā gada pirmo mēnešu datu rindā ir
ierindojies aukstāko 23. vietā. Janvāris Latvijā iesākas ar stabilu salu un
ziemas apstākļiem. Kopumā bija 25 dienas ar vidējo gaisa temperatūru zemāku par
0°C un 11 dienas ar vidējo temperatūru zemāku par -10°C. Turklāt 8. janvārī
Rūjienas novērojumu stacijā tika uzstādīts arī jauns minimālais temperatūras
rekords: -30,6°C. Janvāra trešās dekādes izskaņā, Latvijā ieplūstot siltāka
gaisa masām, vairākās novērojumu stacijās tika pārspēti 28. janvāra maksimālās
temperatūras rekordi. Kopumā mēnesis bija salīdzinoši saulains, jo saules
spīdēšanas ilgums bija 53,7 % augstāks par normu. Kopējais nokrišņu daudzums
janvārī vidēji bija 52,1 mm, kas ir par 4% vairāk par ilggadīgo normu. Pēc
nokrišņu teritoriālā sadalījuma, vairāk nokrišņu bija valsts austrumu daļā un
Kurzemes ziemeļrietumu piekrastē. Mēneša izskaņā sniegu nomainīja slapjš sniegs
un lietus. Janvārī sniega sega tika konstatēta visās novērojumu stacijās.
Visbiezākā sniega sega 51 cm - tika novērota mēneša otrajā dekādē Vičakos,
Ventspils novadā.Intensīva un ilgstoša snigšana sākās mēneša pirmajā dekādē, kad
virs akvatorijas veidojas gubu-lietus mākoņi, ko veicināja vēji no Baltijas
jūras puses un auksta gaisa masas ieplūde. Vienmērīga sniega sega turpināja
veidoties līdz pat 28. janvārim. Visintensīvākā puteņošana novērota Salacgrīvā
un Kolkā. Mēneša izskaņā, gaisa temperatūrai paaugstinoties, sniegs bija nokusis
gandrīz visā valstī. Vidējais vēja ātrums janvārī bija pārsvarā lēns: 4,1 m/s,
kas ir par 1,1 m/s mazāks par normu. Janvāra trešajā dekādē Latvijas teritoriju
šķērsoja vairāki cikloni, kas daudzviet sasniedza arī vētras spēku. Līdz ar
brāzmainajiem rietumu puses vējiem, 28. janvārī maksimālās vēja brāzmas tika
novērotas Daugavgrīvā un Liepājas ostā 25 m/s. Kopumā visās novērojumu stacijās
mēneša gaitā tika fiksēta migla. Visvairāk dienas ar miglu bija Rucavā, kur tā
tika novērota 5 dienas. Sarma bijusi Kurzemes dienvidrietumu piekrastē, valsts
centrālajā daļā. Visvairāk dienu ar apledojumu bijis valsts centrālajā daļā, kur
tas novērotas 2 dienas. Apledojums bijis arī Ziemeļvidzemes piekrastē un valsts
austrumu, dienvidaustrumu daļā.

Ar vidējo gaisa temperatūru +1,1°C 2016. gada februāris ir par 4,8°C siltāks par
ilggadīgo normu. Kopumā februāris bijis silts un nokrišņiem bagāts mēnesis, 5 no
mēneša 29 dienām Latvijā bija uzstadīti vairāki siltuma rekordi. Sevišķi
rekordiem bagāta diena bijusi 10. februāris, kad 11 novērojumu stacijās bija
uzstadīti maksimālās gaisa temperatūras rekordi (to skaitā Ventspils, Pāvilosta,
Liepāja, Stende, Dobele, Bauska, Rīga, Skulte, Ainaži un Rūjiena). Februāra 1.
dekāde kļuva par 4. siltāko Latvijas novērojumu vēsturē. Vidēja gaisa
temperatūra kopumā Latvijā februāra 1. dekādē bija +2,5°C, kas ir par 6,5°C virs
normas. Saules spīdēšanas ilgums bija par 17% virs normas, bet vidējais vēja
ātrums bija par 0,8 m/s mazāks par normu. Arī februāra 2. dekāde un 3. dekāde
bija siltāks par normu un nokrišņu daudzums bijis krietni virs normas. Kopumā
februāris Latvijā bijis nokrišņiem bagāts mēnesis, vidējais nokrišņu daudzums
valstī ir 66 mm, kas ir lielāks par ilggadīgo normu (175% no normas). Nokrišņu
norma februārī ir aptuveni 37 mm. Vismazāk nokrišņu februārī bija Kuldīgā, kur
ir tikai 12 mm nokrišņu, savukārt vislielākais nokrišņu daudzums fiksēts
Salacgrīvā: 187 mm. Rīgā februārī bija 47 mm nokrišņu. Biežāk februārī pūta
brāzmaini vēji, visstiprākais vējš Latvijā fiksēts 2. februārī Liepājā (23 m/s).

Ar vidējo gaisa temperatūru +1°C 2016. gada marts ir par 1,3°C virs ilggadīgo
normas. Kopumā Latvijā marts bijis siltāks un sausāks par normu. Marta 1. dekāde
bija kopumā siltāks par normu, vairāk nokrišņu 1. dekādē bija Vidzemē un
Latgalē, sausākais laiks bija valsts centrālajos rajonos un Kurzemē. Vēji 1.
dekādē bija mierīgi (vējš ne pūta ātrak par 12 m/s). Marta 2. dekāde gaisa
temperatūra jau bijusi tuvu normai, bet vietām Vidzemē pat zem normas. Nokrišņu
daudzums bijis liels Latgalē un vietām Vidzemē, mazāk nokrišņu 2. dekādē bija
valsts centrālajā daļā (tostarp Rīgā). Vējš 2. dekādē kļūva nedaudz stiprāks,
visspēcīgak vējš pūta 18. martā Ventspilī un Rīgas ziemeļu daļā (Daugavgrīvā),
kad vēja brāzmas sasniedza 21 m/s. Marta 3. dekāde Latvijā bija kopumā silta,
visvēsāks bija Latgalē. Marta nogalē vietām Latvijā bija pārspēti siltuma
rekordi. 29. martā bija uzstadīti siltuma rekordi 3 novērojumu stacijās
(Ventspils, Skultes un Ainažu novērojumu stacijās), kad daudzviet gaisa
temperatūra paaugstinājās virs +10 grādiem. Savukārt 30. martā Rīgā un vietām
Zemgalē fiksēts pērkona negaiss, kas kļuva par pirmo negaisu 2016. gadā. Kopumā
marts sausāks par normu, vidējais nokrišņu daudzums sasniedza gandrīz 26 mm
(mēneša norma 40,6 mm).

Ar vidējo gaisa temperatūru +6,2°C 2016. gada aprīlis ir par 0,5°C virs
ilggadīgo normas. Kopumā aprīlis Latvijā bijis silts un vietām nokrišņu bagāts
mēnesis. Aprīļa 1. dekāde Latvijā bija silta, no 4. līdz 8. aprīlim katru
diennakti vismaz vienā novērojumu stacijā tika uzstadīti siltuma rekordi, bet 6.
aprīlī pat 12 novērojumu stacijās. Savukārt 2. un 3. dekāde Latvijā bija vēsāka
par normu, mēneša beigās daudzviet Latvijā reģistrēts pat slapjš sniegs, 24.
aprīlī daudzviet Kurzemē un vietām valsts centrālajos rajonos un Zemgālē
izveidojās neliela, īslaicīga sniega kārta. Aprīļa mēnesī nolija vidēji 54,1 mm,
kas ir 156% no mēneša normas (34,7 mm). Visvairāk nokrišņu bija Latvijas
centrālajos un austrumu rajonos, kur dažviet nolija virs 200% no mēneša normas.

Ar vidējo gaisa temperatūru +13,7°C 2016. gada maijs ir par 2,3°C virs ilggadīgo
normas. Maija mēnesī laika apstākļi bija diezgan kontrastaini. Mēneša 1. dekāde
bija sausa un silta, vidēja gaisa temperatūra Latvijā vidēji bija 3,4°C virs
normas, Rūjienā pat 4,5°C. Dekādes beigās tika pārspēti arī divi diennakts
maksimālās temperatūras rekordi. Nokrišņi bija tikai valsts austrumu daļā, bet
lielākoties nolija tikai 15-20% no dekādes normas, izņemot Lubānu, kurā nolija
50% no dekādes normas. Maija 2. dekāde pretstatā pirmājai bija vēsāka mitrāka.
Vidējā diennakts gaisa temperatūra Latvijā bija 0,1°C virs normas, atsevišķās
stacijās novirzes bija no -0,8°C līdz +0,8°C. Dekādes otrājā daļā Rēzeknē tika
pārspēts arī diennakts minimālās gaisa temperatūras rekords. Ja valsts austrumu
daļā nokrišņu bija apmēram tikpat cik pirmājā dekādē, tad rietumu daļā nokrišņu
daudzums bija līdz pat 485% no dekādes normas. 3. dekāde bija līdzīga pirmājai.
Diennakts vidējā gaisa temperatūra Latvijā bija 3,6°C virs normas, bet Ventspilī
pat 5°C virs normas. Mēneša pēdējās dienās bija vērojams vasarīgs karstums un
30. un 31. maijā tika pārspēti ne tikai maksimālās gaisa temperatūras rekordi
konkrētās stacijām, bet arī Latvijai. Nokrišņu bija maz, un tie lielākoties bija
lokāli. Ilgstoša sausuma rezultātā visā valstī bija augsta ugunsbīstamība, bet
Vidzemē, pat sevišķi augsta ugunsbīstamība. Svārīgākie skaitļi par maija mēnesi:
visaugstākā gaisa temperatūra bija Ventspilī (+31,0°C); viszemākā temperatūra
Vičākos (-2,5°C); vislielākais nokrišņu daudzums bija Rucavā (63,2 mm);
vismazākais nokrišņu daudzums fiksēts Alūksnē (6 mm).

Ar vidējo gaisa temperatūru +16,2°C 2016. gada jūnijs ir par 1,5°C virs
ilggadīgo normas. Jūnija mēnesis iesākās ar karstumu, un pirmajās mēneša dienās
tika pārspēti vairāki maksimālās gaisa temperatūras rekordi. Mēneša pirmās
dekādes vidū kļuva vēsāks un līdz mēneša vidum vidējā gaisa temperatūra bija zem
normas un dažviet Latvijā gaisa temperatūra noslīdēja līdz 0...+3°C, un bija
novērojamas salnas. Mēneša otrajā pusē gaisa temperatūra bija virs normas, bet
no 23. jūnija līdz 26. jūnijam Latvijā valdīja karstums, kura laikā tika
pārspēti vairāki maksimālās gaisa temperatūras rekordi. Kopējais nokrišņu
daudzums jūnijā bija aptuveni tikpat cik mēneša norma. Visstiprākie nokrišņi
bija 10. jūnijā, kad dažviet Kurzemē nolija gandrīz puse no mēnešu normas, 21.
jūnijā, kad visstiprākie nokrišņi bija valsts centrālajos rajonos un Rīgā, kā
arī naktī uz 27. jūniju dažviet Vidzemē nolija virs 30 mm nokrišņu, Priekuļos
pat 63 mm. Visstiprākās vēja brāzmas jūnijā saistāmas ar negaisiem, kuru laikā
vairākas reizes vēja brāzmas pārsniegušas 20 m/s. Visspēcīgākās vēja brāzmas (23
m/s) bija novērotas 18. jūnijā Rūjienā un 26. jūnijā Priekuļos. Jūnijs skaitļos:
mēneša vidējā gaisa temperatūra: +16,2°C (1,5°C virs normas); mēneša kopējais
nokrišņu daudzums: 78,4 mm (102% no normas); mēneša maksimālā temperatūra:
+32,8°C (25.06. Jelgavā); mēneša minimālā temperatūra: 0,0°C (06.06. Zosēnos);
atkārtoti 2 diennakts maksimālās gaisa temperatūras rekordi un viens minimālās
gaisa temperatūras rekords, kopumā pārspēti 46 diennakts maksimālās gaisa
temperatūras un 6 minimālās gaisa temperatūras rekordi, kā arī pārspēti 14
dekādes un 4 mēneša maksimālās gaisa temperatūras rekordi.

Ar vidējo gaisa temperatūru +18,1°C 2016. gada jūlijs ir par 0,7°C virs
ilggadīgo normas. Mēneša maksimālā gaisa temperatūra +29,9°C 2. jūlijā tika
novērota Daugavpilī un Jelgavā, bet minimālā gaisa temperatūra +7,2°C – 20.
jūlijā Stendē. Jūlija sākumā turpinājās karstums, kas Latvijā bija jau no jūnija
trešās dekādes sākuma, un 2. jūlijā 4 novērojumu stacijās tika pārspēti
maksimālās gaisa temperatūras rekordi - Bauskā: +29,0°C, Jelgavā: +29,9°C,
Liepājā: +29,5°C un Saldū: +28,2°C. Atlikušajā mēneša daļā gaisa temperatūra
bija tuvu normai. Jūlijs bijis nokrišņiem bagāts un nebija neviena diena, kad
kaut kur Latvijā nebūtu lijis. Kopējais nokrišņu daudzums Latvijā sasniedzis
105,2 mm, kas ir 37% virs mēneša normas (76,9 mm). Visvairāk nolija Sīļos 226,1
mm, kur 7. jūlijā nolija 81 mm, kas ir jauns šīs novērojumu stacijas diennakts
maksimālā nokrišņu daudzuma rekords, bet vismazāk nokrišņu bija Salacgrīvā –
24,4 mm. Bieži tika novēroti arī pērkona negaisi, kuru laikā bija stipri
nokrišņi un arī krusa. Savukārt visstiprākās vēja brāzmas (19 m/s) tika
novērotas 28. jūlijā Rēzeknē. Jūlija 1. dekādē vidējā gaisa temperatūra Latvijā
bija 17.2°C, kas ir 0.3°C virs dekādes normas. Dekādes maksimālā gaisa
temperatūra 29.9°C 2. jūlijā tika novērota Daugavpilī un Jelgavā, bet minimālā
gaisa temperatūra 9.0°C – 10. jūlijā Ainažos. Kopējais nokrišņu daudzums Latvijā
jūlija 1. dekādē bija 47.5 mm, kas ir 233% no dekādes normas (20.4 mm).
Visvairāk nolija Sīļos, kur 7. jūlijā nolija 81 mm un dekādē kopumā 148.3 mm,
bet vismazāk nokrišņu bija Pāvilostā – 10.5 mm. Visstiprākās vēja brāzmas (18
m/s) tika novērotas 2. jūlijā Liepājā un 7. jūlijā Saldū. Jūlija 2. dekādē
vidējā gaisa temperatūra Latvijā bija 17.4°C, kas ir 0.2°C zem dekādes normas.
Dekādes maksimālā gaisa temperatūra 24.9°C 11. jūlijā tika novērota Jelgavā un
Mērsragā, bet minimālā gaisa temperatūra 7.2°C – 20. jūlijā Stendē. Kopējais
nokrišņu daudzums Latvijā jūlija 2. dekādē bija 24.8 mm, kas ir 90% no dekādes
normas (27.6 mm). Visvairāk nolija Priekuļos 55.6 mm, bet vismazāk nokrišņu bija
Sīļos: 9.6 mm. Visstiprākās vēja brāzmas (18 m/s) tika novērotas 15. jūlijā
Kolkā un 19. jūlijā Saldū. Jūlija 3. dekādē vidējā gaisa temperatūra Latvijā
bija +19,3°C, kas ir 1,7°C virs dekādes normas. Dekādes maksimālā gaisa
temperatūra +28,9°C 26. jūlijā tika novērota Bauskā un Dobelē, bet minimālā
gaisa temperatūra +9,4°C – 31. jūlijā Mērsragā. Kopējais nokrišņu daudzums
Latvijā jūlija 3. dekādē bija 32,9 mm, kas ir 14% virs dekādes normas (28,9 mm).
Visvairāk nolija Daugavpilī 92,0 mm, bet vismazāk nokrišņu bija Salacgrīvā, kur
novērotas tikai nokrišņu pēdas, jeb mazāk par 0,1 mm. Visstiprākās vēja brāzmas
(19 m/s) tika novērotas 28. jūlijā Rēzeknē.

Ar vidējo gaisa temperatūru +16,5°C 2016. gada augusts ir tikpat ka mēneša
norma. Mēneša maksimālā gaisa temperatūra +28,6°C 21. augustā tika novērota
Bauskā, bet minimālā gaisa temperatūra +4,7°C – 12. augustā Mērsragā. Augusta
pirmajās divās dekādēs vidējā gaisa temperatūra bija aptuveni grādu līdz divus
zemāka par normu un tika pārspēti vai atkārtoti pāris minimālās temperatūras
rekordi - 11.augustā Mērsragā: +6,3°C, 12. augustā Alūksnē un Rūjienā bija
+5,8°C, kas Alūksnē ir jauns, bet Rūjienā atkārtots rekords. Augusta trešajā
dekādē gaisa temperatūra Latvijā paaugstinājās un bija vidēji 2,4°C virs dekādes
normas, kā arī tika pārspēti 3 maksimālās temperatūras rekordi - 21. augustā
Ainažos: +27,8°C, 26. augustā Kolkā un Mērsragā, attiecīgi +27,5°C un +27,7°C.
Augusts līdzīgi jūlijam bija nokrišņiem bagāts un kopš 23. jūnija nav vēl bijusi
neviena diena, kad Latvijā nebūtu bijuši nokrišņi, bet 24. augusts bija pirmā
sausā diena (diena, kad nevienā novērojumu stacijā nokrišņu daudzums nepārsniedz
1 mm) kopš 28. jūnija. Kopējais nokrišņu daudzums augustā Latvijā sasniedza
128,5 mm, kas ir 67% virs mēneša normas (77,1 mm), tādējādi šī gada augusts ir
kļuvis par 10. nokrišņiem bagātāko augustu ilggadīgo datu rindā. Visvairāk
nokrišņu nolija Skultē 250,7 mm, bet vismazāk nokrišņu bija Rēzeknē – 49,9 mm.
Visstiprākās vēja brāzmas (18 m/s) tika novērotas 15. augustā Pāvilostā. Augusta
1. dekādē vidējā gaisa temperatūra Latvijā bija 17.0°C, kas ir 0.8°C zem dekādes
normas. Dekādes maksimālā gaisa temperatūra 28.5°C 5. augustā tika novērota
Daugavpilī, bet minimālā gaisa temperatūra 7.7°C – 1. augustā Mērsragā. Kopējais
nokrišņu daudzums Latvijā augusta 1. dekādē bija 56.0 mm, kas ir 159% virs
dekādes normas (21.6 mm). Visvairāk nolija Rūjienā, kur naktī uz 6. augustu
nolija 94.5 mm un dekādē kopumā 139.9 mm, bet vismazāk nokrišņu bija Ventspilī –
13.7 mm. Visstiprākās vēja brāzmas (17 m/s) tika novērotas 8. un 9. augustā
Ventspilī. Augusta 2. dekādē vidējā gaisa temperatūra Latvijā bija 14,8°C, kas
ir 1,8°C zem dekādes normas. Dekādes maksimālā gaisa temperatūra 26,0°C 20.
augustā tika novērota Daugavpilī, bet minimālā gaisa temperatūra 4,7°C – 12.
augustā Mērsragā. Dekādes sākuma tika pārspēti pāris minimālās diennakts gaisa
temperatūras rekordi - 11. augustā Mērsragā: 6,3°C, 12. augustā Alūksnē un
Rūjienā bija 5,8°C, kas Alūksnē ir jauns, bet Rūjienā atkārtots rekords.
Kopējais nokrišņu daudzums Latvijā augusta 2. dekādē bija 55,0 mm, kas ir 126%
virs dekādes normas (24,3 mm). Visvairāk nolija Skultē 118,6 mm, bet vismazāk
nokrišņu bija Rēzeknē – 19,2 mm. Visstiprākās vēja brāzmas (18 m/s) tika
novērotas 15. augustā Pāvilostā. Augusta 3. dekādē vidējā gaisa temperatūra
Latvijā bija +17,6°C, kas ir 2,4°C virs dekādes normas. Dekādes maksimālā gaisa
temperatūra +28,6°C 21. augustā tika novērota Bauskā, bet minimālā gaisa
temperatūra +6,9°C – 28. augustā Daugavpilī. Dekādes sākumā un vidū tika
pārspēti 3 maksimālās diennakts gaisa temperatūras rekordi - 21. augustā
Ainažos: +27,8°C, 26. augustā Kolkā un Mērsragā, attiecīgi +27,5°C un +27,7°C.
Kopējais nokrišņu daudzums Latvijā augusta 3. dekādē bija 17,5 mm, kas ir 44%
zem dekādes normas (31,3 mm). Visvairāk nolija Priekuļos 48,6 mm, bet vismazāk
nokrišņu bija Rēzeknē – 3,9 mm. Visstiprākās vēja brāzmas (16 m/s) tika
novērotas Ventspilī 27., 29. un 30. augustā.

Ar vidējo gaisa temperatūru +13,2°C 2016. gada septembris ir par 1,4°C virs
ilggadīgo normas. Mēneša maksimālā un minimālā gaisa temperatūra tika novērota
Daugavpilī, attiecīgi, +26,0°C 11. septembrī un -0,1°C – 26. septembrī. Kopējais
nokrišņu daudzums septembrī Latvijā sasniedza 21,5 mm, kas ir 68% zem mēneša
normas (66,3 mm), tādējādi šī gada septembris ir kļuvis par 2. sausāko septembri
ilggadīgo datu rindā, sausāk ir bijis tikai 1949. gadā, kad vidēji Latvijā
nolija 9,2 mm. Visvairāk nokrišņu nolija Gulbenē 41,5 mm, bet vismazāk nokrišņu
bija Ainažos – 4,2 mm. Visstiprākās vēja brāzmas (21,2 m/s) tika novērotas 30.
septembrī Ventspilī. Septembra 1. dekādē vidējā gaisa temperatūra Latvijā bija
+15,4°C, kas ir 2,1°C virs dekādes normas. Dekādes maksimālā gaisa temperatūra
+25,9°C 9. septembrī tika novērota Dobelē, bet minimālā gaisa temperatūra +3,5°C
– 9. septembrī Zosēnos. Kopējais nokrišņu daudzums Latvijā septembra 1. dekādē
bija 8,8 mm, kas ir 64% zem dekādes normas (24,2 mm). Visvairāk nolija Gulbenē
20,5 mm, bet vismazāk nokrišņu bija Lubānā – 3,7 mm. Visstiprākās vēja brāzmas
(15,6 m/s) tika novērotas 7. septembrī Kolkā. Septembra 2. dekādē vidējā gaisa
temperatūra Latvijā bija +12,6°C, kas ir 1,2°C virs dekādes normas. Dekādes
maksimālā gaisa temperatūra +26,0°C 11. septembrī tika novērota Daugavpilī, bet
minimālā gaisa temperatūra +1,3°C – 15. septembrī Rūjienā un 20. septembrī
Zosēnos. Kopējais nokrišņu daudzums Latvijā septembra 2. dekādē bija 0,6 mm, kas
ir 97% zem dekādes normas (20,0 mm). Visvairāk nolija Pāvilostā 4,1 mm, bet 13
novērojumu stacijās nokrišņi netika novēroti vai arī tie bija mazāk nekā 0,1 mm.
Visstiprākās vēja brāzmas (10,4 m/s) tika novērotas 12. septembrī Kolkā un 16.
septembrī Kolkā un Dobelē. Septembra 3. dekādē vidējā gaisa temperatūra Latvijā
bija +11,2°C, kas ir 0,7°C virs dekādes normas. Dekādes maksimālā gaisa
temperatūra +18,7°C 27. septembrī tika novērota Dobelē, bet minimālā gaisa
temperatūra -0,1°C – 26. septembrī Daugavpilī. Kopējais nokrišņu daudzums
Latvijā septembra 3. dekādē bija 12,2 mm, kas ir 45% zem dekādes normas (22,1
mm). Visvairāk nolija Liepājā 23,2 mm, bet vismazāk nokrišņu bija Ainažos, kur
septembra 3. dekādē nokrišņi netika novēroti. Visstiprākās vēja brāzmas (21,2
m/s) tika novērotas 30. septembrī Ventspilī.

Ar vidējo gaisa temperatūru +4,9°C 2016. gada oktobris ir par 1,9°C zem
ilggadīgo normas. Mēneša maksimālā gaisa temperatūra +19,7°C 2. oktobrī tika
novērota Daugavpilī, bet minimālā gaisa temperatūra -6,2°C tika novērota 13.
oktobrī Daugavpilī un Zosēnos. Mēneša vidū tika uzstādīti divi jauni diennakts
minimālās gaisa temperatūras rekordi: 13. oktobrī Mērsragā bija -5,0°C, bet 17.
oktobrī Kolkā bija -2,5°C. Kopējais nokrišņu daudzums oktobrī Latvijā sasniedza
59,0 mm, kas ir 18% zem ilggadīgās mēneša normas (72,2 mm). Visvairāk nokrišņu
nolija Gulbenē - 95,0 mm, bet vismazāk nokrišņu bija Salacgrīvā – 20,2 mm.
Visstiprākās vēja brāzmas (21 m/s) tika novērotas 4. oktobrī Kolkā un 5. oktobrī
Mērsragā. Oktobra 1. dekādē vidējā gaisa temperatūra Latvijā bija +8,3°C, kas ir
0,6°C zem dekādes normas. Dekādes maksimālā gaisa temperatūra +19,7°C 2. oktobrī
tika novērota Daugavpilī, bet minimālā gaisa temperatūra -0,5°C – 10. oktobrī
Zosēnos. Kopējais nokrišņu daudzums Latvijā oktobra 1. dekādē bija 26 mm, kas ir
9% virs dekādes normas (24,2 mm). Visvairāk nolija Bauskā 55,3 mm, bet vismazāk
nokrišņu bija Salacgrīvā – 3,4 mm. Visstiprākās vēja brāzmas (21 m/s) tika
novērotas 4. oktobrī Kolkā un 5. oktobrī Mērsragā. Oktobra 2. dekādē vidējā
gaisa temperatūra Latvijā bija +2,6°C, kas ir 4,1°C zem dekādes normas. Dekādes
maksimālā gaisa temperatūra +10,8°C 17. oktobrī tika novērota Ventspilī, bet
minimālā gaisa temperatūra -6,2°C – 13. oktobrī Daugavpilī un Zosēnos. Kopējais
nokrišņu daudzums Latvijā oktobra 2. dekādē bija 0,1 mm, kas ir 99% zem dekādes
normas (22,6 mm). Visvairāk nolija Alūksnē un Ventspilī 0,3 mm, bet 20
novērojumu stacijās nokrišņi netika novēroti vai arī tie bija mazāk nekā 0,1 mm.
Visstiprākās vēja brāzmas (15 m/s) tika novērotas 15. oktobrī Kolkā. Oktobra 3.
dekādē vidējā gaisa temperatūra Latvijā bija +3,8°C, kas ir 1,2°C zem dekādes
normas. Dekādes maksimālā gaisa temperatūra +11,3°C 28. oktobrī tika novērota
Mērsragā, bet minimālā gaisa temperatūra -4,2°C – 21. oktobrī Rēzeknē. Kopējais
nokrišņu daudzums Latvijā oktobra 3. dekādē bija 32,9 mm, kas ir 28% virs
dekādes normas (22,1 mm). Visvairāk nolija Gulbenē 58,6 mm, bet vismazāk
nokrišņu bija Ainažos, kur oktobra 3. dekādē nokrišņi netika novēroti.
Visstiprākās vēja brāzmas (20 m/s) tika novērotas 23., 24. oktobrī Kolkā.

Ar vidējo gaisa temperatūru +0,6°C 2016. gada novembris ir par 0,8°C zem
ilggadīgo normas. Mēneša maksimālā gaisa temperatūra +10,6°C 21. novembrī tika
novērota Ventspilī, bet minimālā gaisa temperatūra -16,8°C tika novērota 29.
oktobrī Jelgavā. Mēneša laikā tika atkārtots viens un uzstādīti desmit jauni
diennakts minimālās gaisa temperatūras rekordi, kā arī jauns diennakts un 3.
dekādes maksimālās gaisa temperatūras rekords 21. novembrī Ventspilī. Kopējais
nokrišņu daudzums oktobrī Latvijā sasniedza 77,9 mm, kas ir 27% virs mēneša
normas (61,3 mm). Visvairāk nokrišņu nolija Siguldā - 109,4 mm, bet vismazāk
nokrišņu bija Rēzeknē – 44,3 mm. Visstiprākās vēja brāzmas (21,3 m/s) tika
novērotas 28. novembrī Kolkā. Novembra 1. dekādē vidējā gaisa temperatūra
Latvijā bija -1,6°C, kas ir 4,8°C zem dekādes normas. Dekādes maksimālā gaisa
temperatūra +8,0oC 1. novembrī tika novērota Liepājā, bet minimālā gaisa
temperatūra -14,3°C – 10. novembrī Ainažos, kas ir arī jauns šīs diennakts
minimālās gaisa temperatūras rekords Ainažu novērojumu stacijā. Kopumā šajā
dekādē tika pārspēti 7 diennakts minimālās gaisa temperatūras rekordi. Kopējais
nokrišņu daudzums Latvijā novembra 1. dekādē bija 22,1 mm, kas ir 6% virs
dekādes normas (20,9 mm). Visvairāk nokrišņu bija Ventspilī – 45,2 mm, bet
vismazāk nokrišņu - Rēzeknē (9,2 mm). Visbiezākā sniega sega (25 cm) šajā dekādē
tika novērota 6. novembrī Rīgā. Visstiprākās vēja brāzmas (23 m/s) tika
novērotas 1. novembrī Kolkā. Novembra 2. dekādē vidējā gaisa temperatūra Latvijā
bija +2,1°C, kas ir 0,7°C virs dekādes normas. Dekādes maksimālā gaisa
temperatūra +9,6°C 18. novembrī tika novērota Pāvilostā, bet minimālā gaisa
temperatūra -13,2°C – 12. novembrī Ainažos, kas ir arī jauns šīs diennakts
minimālās gaisa temperatūras rekords Ainažu novērojumu stacijā. Kopumā šajā
dekādē tika pārspēti 2 diennakts minimālās gaisa temperatūras rekordi. Kopējais
nokrišņu daudzums Latvijā novembra 2. dekādē bija 37,7 mm, kas ir 84% virs
dekādes normas (20,5 mm). Visvairāk nokrišņu bija Lubānā – 66,5 mm, bet vismazāk
nokrišņu - Piedrujā (11,2 mm). Visbiezākā sniega sega (22 cm) šajā dekādē tika
novērota 16. novembrī Alūksnē. Visstiprākās vēja brāzmas (17,7 m/s) tika
novērotas 18. novembrī Liepājā. Novembra 3. dekādē vidējā gaisa temperatūra
Latvijā bija +1,8°C, kas ir 1,6°C virs dekādes normas. Dekādes maksimālā gaisa
temperatūra +10,6°C 21. novembrī tika novērota Ventspilī, bet minimālā gaisa
temperatūra -16,8°C – 29. novembrī Jelgavā, kas ir atkārtots šīs diennakts
minimālās gaisa temperatūras rekords Jelgavas novērojumu stacijā. Šajā dekādē
tika pārspēts arī 1 diennakts minimālās gaisa temperatūras rekords un 1 dekādes
un 1 diennakts maksimālās gaisa temperatūras rekords. Kopējais nokrišņu daudzums
Latvijā novembra 3. dekādē bija 18,2 mm, kas ir 9% zem dekādes normas (19,9 mm).
Visvairāk nokrišņu bija Siguldā – 36,8 mm, bet vismazāk nokrišņu - Saldū (9,2
mm). Visbiezākā sniega sega (17 cm) šajā dekādē tika novērota 29. novembrī
Kalnciemā. Visstiprākās vēja brāzmas (21,3 m/s) tika novērotas 28. novembrī
Kolkā.

Ar vidējo gaisa temperatūru +1,0°C 2016. gada decembris ir par 3,0°C virs mēneša
normas. Decembra maksimālā gaisa temperatūra +10,3°C 26. decembrī tika novērota
Kolkā, savukārt minimālā gaisa temperatūra -18,4°C – 4. decembrī Jelgavā. Kopumā
decembrī tika pārspēti 17 diennakts maksimālās gaisa temperatūras rekordi, no
kuriem 26. un 31. decembrī Kolkā sasniegtie rekordi ir arī visas Latvijas
attiecīgo diennakšu maksimālās gaisa temperatūras rekordi, bet atkārtoti tika 3
maksimālās gaisa temperatūras rekordi un 1 diennakts minimālās gaisa
temperatūras rekords. Kopējais nokrišņu daudzums Latvijā decembrī bija 42,8 mm,
kas ir 21% zem mēneša normas (54,5 mm). Visvairāk nokrišņu bija Siguldā – 78,7
mm, bet vismazāk nokrišņu - Dobelē (18,8 mm). Visbiezākā sniega sega (18 cm)
šajā mēnesī tika novērota 2. decembrī Siguldā. Visstiprākās vēja brāzmas (22,9
m/s) tika novērotas 26. decembrī Kolkā. Decembra 1. dekādē vidējā gaisa
temperatūra Latvijā bija 0,0°C, kas ir 0,6°C virs dekādes normas. Dekādes
maksimālā gaisa temperatūra +9,5°C 8. decembrī tika novērota Mērsragā, kas ir
arī jauns šīs diennakts maksimālās gaisa temperatūras rekords, savukārt minimālā
gaisa temperatūra -18,4°C – 4. decembrī Jelgavā. Kopumā šajā dekādē tika
pārspēti 5 diennakts maksimālās gaisa temperatūras rekordi (visi 8. decembrī) un
atkārtots 1 minimālās gaisa temperatūras rekords (4. decembrī Stendē). Kopējais
nokrišņu daudzums Latvijā decembra 1. dekādē bija 20,3 mm, kas ir 22% virs
dekādes normas (16,7 mm). Visvairāk nokrišņu bija Siguldā – 39,7 mm, bet
vismazāk nokrišņu - Stendē (6,9 mm). Visbiezākā sniega sega (18 cm) šajā dekādē
tika novērota 2. decembrī Siguldā. Visstiprākās vēja brāzmas (18,6 m/s) tika
novērotas 5. decembrī Rēzeknē. Decembra 2. dekādē vidējā gaisa temperatūra
Latvijā bija +0,1°C, kas ir 2,5°C virs dekādes normas. Dekādes maksimālā gaisa
temperatūra +5,2°C 19. decembrī tika novērota Dobelē, savukārt minimālā gaisa
temperatūra -12,3°C – 15. decembrī Rēzeknē. Kopējais nokrišņu daudzums Latvijā
decembra 2. dekādē bija 7,5 mm, kas ir 57% zem dekādes normas (17,4 mm).
Visvairāk nokrišņu bija Rucavā – 14,6 mm, bet vismazāk nokrišņu - Dobelē (2,3
mm). Visbiezākā sniega sega (6 cm) šajā dekādē tika novērota 14. decembrī
Lielpečos. Visstiprākās vēja brāzmas (15,5 m/s) tika novērotas 16. decembrī
Kolkā. Decembra 3. dekādē vidējā gaisa temperatūra Latvijā bija +2,8°C, kas ir
5,7°C virs dekādes normas. Dekādes maksimālā gaisa temperatūra +10,3°C 26.
decembrī tika novērota Kolkā, kas ir šīs diennakts Latvijas maksimālās gaisa
temperatūras rekords, savukārt minimālā gaisa temperatūra -4,6°C – 29. decembrī
Zosēnos. Kopumā šajā dekādē tika pārspēti 12 diennakts maksimālās gaisa
temperatūras rekordi, no kuriem 26. un 31. decembrī Kolkā sasniegtie rekordi ir
arī visas Latvijas attiecīgo diennakšu maksimālās gaisa temperatūras rekordi,
bet atkārtoti tika 2 maksimālās gaisa temperatūras rekordi. Kopējais nokrišņu
daudzums Latvijā decembra 3. dekādē bija 14,9 mm, kas ir 27% zem dekādes normas
(20,4 mm). Visvairāk nokrišņu bija Rūjienā – 31,9 mm, bet vismazāk nokrišņu -
Mērsragā (6,9 mm). Visbiezākā sniega sega (5 cm) šajā dekādē tika novērota 27.
decembrī Piedrujā un no 27.decembra līdz 29. decembrim Skrīveros. Visstiprākās
vēja brāzmas (22,9 m/s) tika novērotas 26. decembrī Kolkā.



https://lv.wikipedia.org/wiki/Slov%C4%93nija

Slovēnija (slovēņu: Slovenija), oficiāli Slovēnijas Republika (Republika
Slovenija), ir valsts Centrāleiropas dienvidu daļā. Tā robežojas ar Austriju
ziemeļos, Ungāriju ziemeļaustrumos, Horvātiju austrumos un dienvidos, kā arī ar
Itāliju rietumos. Tās teritoriju dienvidrietumos apskalo Adrijas jūra. Lielāko
daļu valsts ziemeļu teritorijas aizņem Alpi. Slovēnijas kopējā platība ir 20 273
km2, valstī dzīvo aptuveni 2 miljoni iedzīvotāju. Galvaspilsēta un lielākā
pilsēta ir Ļubļana.

Eiropas Savienības, Eirozonas, Šengenas līguma, NATO un OECD dalībvalsts. Pēc
datiem par Iekšzemes kopproduktu uz vienu iedzīvotāju, tā ir visattīstītākā no
bijušās Dienvidslāvijas valstīm.

Kulturāli Slovēnija vienmēr bijusi kā robeža starp dažādām citām Eiropas
kontinenta tautām. Tās teritorijā saskaras četrās lingvistiski atšķirīgās valodu
saimēs – slāvu, ģermāņu, romāņu un somugru – ietilpstošo tautu intereses. Pēdējo
desmitgažu laikā iedzīvotāju nacionālais sastāvs ir kļuvis daudzveidīgāks. 2002.
gadā aptuveni 83% valsts iedzīvotāju bija slovēņi, pārējie – imigranti no
bijušās Dienvidslāvijas valstīm.

Lai arī Slovēnija ir sekulāra valsts, visizplatītākā reliģija valstī ir
katolicisms, kas ir atstājis būtisku ietekmi uz mūsdienu Slovēnijas kultūru un
identitāti. Otra izplatītākā reliģija ir islāms, kam ir pievērsušies 2,4% valsts
iedzīvotāju.

Vēsturiski mūsdienu Slovēnijas teritorija ietilpusi dažādu valstisku veidojumu
sastāvā, ieskaitot Romas impēriju, Svēto Romas impēriju, kā arī Habsburgu
valdījumus. 1918. gadā, piedaloties starptautiski neatzītās Slovēņu, horvātu un
serbu valsts dibināšanā, slovēņi pirmoreiz vēsturē ieguva pašnoteikšanās
tiesības. Otrā pasaules kara laikā Slovēnijas teritoriju okupēja un anektēja
vairākas valstis - Vācija, Itālija, Ungārija un Horvātija. 1943. gadā tika
dibināta Dienvidslāvijas Sociālistiskā Federatīvā Republika, tās sastāvā ietilpa
arī Slovēnija, kas 1991. gada 25. jūnijā pasludināja neatkarību no
Dienvidslāvijas. Latvijas valdība Slovēnijas neatkarību atzina 1991. gada 29.
augustā. Šajā pašā dienā Slovēnija atzina Latvijas neatkarību. Diplomātiskās
attiecības nodibinātas 1991.gada 30.septembrī.

Slovēnija ir vienīgā Dienvidslāvijas valsts, kas atdalījusies no šīs valstu
savienības bez liela kara. Tas varēja notikt tikai tāpēc, ka slovēņi jau
Dienvidslāvijas laikā jutās samērā neatkarīgi. Viņiem ir sava kultūra un labi
attīstīta saimniecība. Slovēnijā dzīvoja tikai 7% no Dienvidslāvijas
iedzīvotājiem, toties lielvalsts budžetā tā ienesa ¼ daļu no ienākumiem.



https://lv.wikipedia.org/wiki/Moldova

Moldova (rumāņu: Republica Moldova), oficiāli Moldovas Republika ir valsts
Austrumeiropā. Tā atrodas starp Rumāniju un Ukrainu.

Moldova ir parlamentāra republika. Moldovas valsts valoda ir rumāņu valoda.
Valsts ir ANO un NVS locekle. Valsts ārpolitikā izvirzīti mērķi par
pievienošanos ES. Moldova piedalās Austrumu partnerības programmā ar Eiropas
Savienības valstīm. 2013. gada Austrumu partnerības Viļņas samita laikā Moldova
parafēja ar Eiropas Savienību asociācijas un tirdzniecības līgumu.

Valsts nosaukums cēlies no vēsturiskās Moldāvijas kņazistes, kuras teritorijas
austrumu daļu aizņem mūsdienu Moldova. Kā Besarābiju to 1812. gadā iekļāva
Krievijas impērijas sastāvā. Impērijai sabrūkot, 1918. gadā Besarābijas guberņā
tika pasludināta Moldāvijas Demokrātiskā Republika, kas pievienojas Rumānijas
karalistei. 1940. gada vasarā provinci okupēja Sarkanā armija un tās teritorijā
tika izveidota Moldāvijas Padomju Sociālistiskā Republika, kas bija PSRS sastāvā
līdz 1991. gadam. Pēc neilga pilsoņu kara, 1992. gadā no valsts atšķēlās
Piedņestras Moldāvu Republika.

Moldova atrodas Austrumeiropas līdzenuma dienvidrietumos, otrajā laika joslā.
Kaut arī Moldovai nav pieejas jūrai, to tomēr var uzskatīt par Melnās jūras
piekrastes valsti. Cauri Moldovai ļoti īsā posmā tek Donavas upe (950 m).

Ziemeļos, austrumos un dienvidos Moldova robežojas ar Ukrainu, rietumos ar
Rumāniju. Valsts platība ir 33 843 km2. Moldovas teritorija ir izstiepta
ziemeļu-dienvidu virzienā 350 km garumā, bet platums rietumu-austrumu virzienā
ir 150 km.

Moldovas galvaspilsēta un lielākā pilsēta ir Kišiņeva, kas atrodas valsts
vidusdaļā. Otra lielākā pilsēta ir Tiraspole, kas atrodas Dņestras krastā.
Valsts ir sadalīta 32 rajonos, 5 municipalitātēs un 1 autonomā Gagauzijas
republikā. Moldovā ir 60 pilsētu un 917 ciematu.

Moldovas klimats ir mēreni kontinentāls. Ziema ir maiga, īsa, bet vasara karsta
un gara. Gada vidējā gaisa temperatra ir no +7,5 °C ziemeļos līdz +10 °C
dienvidos. Janvārī temperatūra ir ap -4 °C, jūlijā +21 °C. Absolūtais minimums
ir -36 °C, bet maksimums +41 °C. Gada nokrišņu daudzums nav liels - 380—550 mm.

Moldovas ekonomika lielā mērā ir atkarīga no ārzemēs dzīvojošo iedzīvotāju
investīcijām un atbalsta, 2014. gadā šie emigrantu naudas pārvedumi veidoja
26,2% no IKP, šis rādītājs bija piektais augstākais no visām valstīm.

Pēc tautas skaitīšanas datiem 2014. gadā Moldovā (bez Piedņestras) bija 2 913
281 iedzīvotāju. 76.51% no iedzīvotājiem kā pirmo ģimenē lietoto valodu minēja
moldāvu/rumāņu valodu (60.00% moldāvu un 16.51% rumāņu), 11.26% krievu, 5.51% –
ukraiņu, bet 4.07% – gagauzu valodu.



https://lv.wikipedia.org/wiki/Latvijas_augstskolu_reitingi

Latvijas augstskolu reitingi ir Latvijas augstākās izglītības iestāžu
sarindošana pēc dažādiem akadēmiskajiem kritērijiem. Reitings nav vienīgais
augstskolu kvalitātes mērs.

Kopš 2013. gada QS pasaules universitāšu reitingā atrodas Latvijas Universitāte
(LU), kas starp Eiropas augstskolām tur ir 701 + pozīcijā. Tā sauktajā pasaules
universitāšu webometrics reitinga 2016. gada izdevumā LU ierindota 902. vietā,
Rīgas Tehniskā universitāte (RTU) 1657. vietā, Latvijas Lauksaimniecības
universitāte 3158. vietā, bet Rīgas Stradiņa universitāte — 3398. vietā.

2015. gada QS Austrumeiropas un Centrālāzijas (Emerging Europe and Central Asia,
EECA) universitāšu reitingā LU bija 46. vietā, RTU ieņēma 65. vietu, bet RSU —
101. — 110. vietu. Tartu Universitāte šajā reitingā bija 4. vietā, Viļņas
Universitāte 19. vietā, Tallinas Tehnoloģiju Universitāte 27. vietā, Viļņas
Ģedimina Tehniskā Universitāte 45. vietā, Kauņas Tehnoloģiju Universitāte 50.
vietā, Vītauta Dižā Universitāte 77. vietā, Tallinas Universitāte — 101. — 110.
vietā. Novērtējumā tika ņemti vērā deviņi kritēriji: akadēmiskā reputācija
(30%), darbadevēju reputācija (20%), docētāju/studentu attiecība (15%), Scopus
publikāciju skaits uz vienu docētāju (10%), webometrics reitings (10%), docētāju
īpatsvars var doktora (PhD) grādu (5%), citēšanas skaits uz publikāciju (5%),
ārzemju docētāju (2,5%) un ārzemju studentu (2,5%) īpatsvars.

Reitings vairākkārt saņēma kritiku, pārsvarā no citu augstskolu pārstāvju puses.
Pirmo 2008. gada reitingu kritizēja Rīgas Ekonomikas augstskolas docents
Vjačeslavs Dombrovskis.

Arī laikraksts "Latvijas Avīze" katru gadu publicē savu augstskolu reitingu.
Reitinga veidošanā izmantoti statistikas dati, ko augstskolas pašas iesniegušas
Izglītības un zinātnes ministrijai par studentu, pasniedzēju, absolventu skaitu
u. tml. Publikāciju skaita aprēķināšanai izmantoti tikai dati no prestižākās un
apjomīgākās zinātnisko publikāciju datu bāzes “Web of Science” sadaļas “TM Core
Collection”. Reitingā vērā ņemtas vien tā sauktās vērtīgākās publikācijas –
Articles un Proceedings papers.



https://lv.wikipedia.org/wiki/L%C4%ABbekas_tilts

Lībekas tilts bija koka tilts pār Daugavu Rīgā. Par tilta eksistēšanu liecina
Linarda Laicena dzejolis Uz lielā Lībekas tilta krājumā "Ho-Taī" (1922). Tilts
pastāvēja septiņus gadus.

Tas bija režģotu koka konstrukciju tilts un balstījās uz koka pāļiem. Garums —
540 metri. Tilta celtniecībai izmantoja daļu no kāda cita frontes vajadzībām
celta tilta. Kopne bija ar mazu nestspēju, tāpēc pa tiltu nekursēja autobusi un
tramvaji. Tilts bija paredzēts arī kuģu caurbraukšanai. Tilta vārds bija
saistīts ar Hanzas savienības faktiskās galvaspilsētas vārdu. Tilts savienoja
Grēcinieku ielu Vecrīgā ar Akmens ielu Pārdaugavā.

1917. gada rudenī, kad krievu armija Pirmā pasaules kara laikā atkāpās no Rīgas,
tika uzspridzināts Zemgales tilts un Dzelzceļa tilts. Lai nodrošinātu frontes
apgādi un satiksmi starp Daugavas abiem krastiem, Vācu okupācijas vara uz
Pērnavu evakuētā Pontonu tilta vietā lika uzbūvēt divos mēnešos — septembrī un
oktobrī — uzbūvēja koka tiltu uz pāļiem pār Daugavu.

Pavasara palos 1924. gadā, Daugavā bija radies liels sastrēgums starp Marušku un
Salaspili. Ap 10 kilometru lielo ledus masu 5. aprīlī izkustināja armijas
sapieri, uzspridzinot vienlaikus četras mīnas, tāpēc milzīgs upes vilnis kopā ar
ledu vēlās pa Daugavu uz Lībekas tiltu. Tā kā tilts bija celts steigā,
piemirstot par upes hidroloģisko apstākļu izpēti, ledus lauzēji bija novietoti
nepareizā leņķī. Straume tos salauza citu pēc cita, aiznesot Daugavas labajā
pusē tilta pirmo posmu. Stundas laikā uz jūru aizpeldēja 7 kopņu laidumi — divi
no tiem nosēdās pretī Baltajai baznīcai, pārējie klejoja starp Carnikavu un
Mērsragu, traucējot zvejot un kuģot. No tilta saglabājās tika daži tilta posmi
kreisajā Daugavas krastā. Reizē ar tiltu tika sarauti arī telefona, telegrāfa un
elektrības augstsprieguma vadi Pārdaugavā, kurus salaboja vienas dienas laikā.
1924. gadā Lībekas tilta vietā tika uzcelts Rīgas Pontonu tilts.



https://lv.wikipedia.org/wiki/ISO_3166-1

Standarts ISO 3166-1, kas ir daļa no ISO 3166 standarta, nodrošina valstu un
teritoriju nosaukumu kodus un to izplata Starptautiskā standartu organizācija
(ISO). Standarta oficiālais nosaukums ir "Kodi valstu un to iedalījumu nosaukumu
attēlošanai - 1.daļa: Valstu kodi" Šis standarts nosaka trīs valstu kodu kopas:

Burtu kodi ir iekļauti ISO 3166 standartā no tā pirmās redakcijas 1974.g.,
numeriskie kodi no otrā izdevuma 1981.g. Valstu kodi kā ISO 3166-1 pirmoreiz
tika publiskoti 1997.g. piektajā redakcijā, kad ISO 3166 tika sadalīts trijās
atsevišķās daļās.

Šobrīd oficiāli ISO 3166-1 kodi ir piešķirti 246 valstīm un teritorijām. Pēc ISO
3166 Uzturēšanas Aģentūras (ISO 3166/MA) kritērijiem vienīgais veids, kā iekļaut
jaunu valsts nosaukumu ISO 3166-1, ir to reģistrēt vienā no sekojošajiem
avotiem:

Papildus oficiāli piešķirtajiem kodiem saraksts var tikt paplašināts uz
rezervēto kodu vai lietotāja piešķiramo kodu rēķina.

Valstij vai teritorijai var tikt piešķirts jauns kods, ja mainās tās nosaukums
vai robežas. Valstīm parasti piešķir jaunu burtu kodu, kad mainās tās nosaukums,
bet numeriskais kods tiek asociēts ar robežu izmaiņām. ISO 3166-1 izmaiņas tiek
izziņotas ISO 3166/MA biļetenos (Newsletter).

Informācija par rezervētajiem kodiem iegūta no "ISO 3166-1 rezervētie kodu
elementi", ko publiskojis ISO 3166/MA ISO/TC 46 sekretariāts 13.02.2001.



https://lv.wikipedia.org/wiki/Ekonomisk%C4%81s_sadarb%C4%ABbas_un_att%C4%ABst%C4%ABbas_organiz%C4%81cija

Ekonomiskās sadarbības un attīstības organizācija jeb ESAO (OECD, Organisation
for Economic Co-operation and Development) ir starptautiska attīstīto valstu
ekonomikas organizācija, kura atzīst demokrātiskas un brīvā tirgus ekonomikas
principus. Organizācijas galvenā mītne atrodas Parīzē (Château de la Muette).

Organizācija izveidota atbilstoši Māršala plānam 1948. gadā ar nosaukumu Eiropas
ekonomiskās sadarbības organizācija (OEEC, Organisation for European Economic
Co-operation). Tās sastāvā sākotnēji bija 16 Eiropas dalībvalstis (ieskaitot
Turciju), vēlāk pievienojās VFR (1949) un Spānija (1958).

1961. gadā tika nolemts OEEC reformēt par OECD un uzņemt tajā arī ārpus Eiropas
esošās ASV un Kanādu. Vēlāk par dalībvalstīm kļuva Itālija (1962), Japāna
(1964), Somija (1969), Austrālija (1971) un Jaunzēlande (1973).

Pēc Aukstā kara beigām OECD pievienojās arī Meksika (1994), Čehija (1995),
Ungārija (1996), Dienvidkoreja (1996), Polija (1996), Slovākija (2000), Čīle
(2010), Slovēnija (2010), Izraēla (2010), Igaunija (2010) un Latvija (2016).

No 28 Eiropas Savienības valstīm sarunas par iestāšanos OECD nav sāktas ar
Bulgāriju, Horvātiju, Kipru, Maltu un Rumāniju.



https://lv.wikipedia.org/wiki/Dace_Ruk%C5%A1%C4%81ne

Dace Rukšāne-Ščipčinska (dzimusi 1969. gada 7. augustā) ir latviešu rakstniece
un publiciste.

Ir pazīstamā selekcionāra un Atmodas laika aktīvista Jāņa Rukšāna meita. Pēc
Rīgas 50. vidusskolas absolvēšanas (1987) studējusi Latvijas Universitātes
Bioloģijas fakultātē un Latvijas Medicīnas akadēmijā. Papildu izglītību guvusi
Kinoscenāriju attīstības meistardarbnīcā SOURCES 2 Vīnē (2003).

D. Rukšāne kļuva pazīstama 2002. gadā kā romāna "Romāniņš" autore. Grāmata
atklāti iztirzāja sievietes seksualitātes jautājumus un kļuva ļoti populāra.
Vēlāk tai sekoja nākamās — "Beatrises gultas stāsti" un "Kāpēc tu raudāji?", kā
arī laikrakstā "Diena" publicēto seksam un attiecībām veltīto sleju apkopojumi
grāmatās.

90. gados Rukšāne rakstījusi dzejoļus. 2001. gadā Dailes teātrī iestudēta viņas
luga "Rīt atbrauks Florinda", 2003. gadā Limbažu teātrī — luga "Es tev nepateicu
visu" (2003). Tulkojusi Ī. Ensleres lugu "Vagīnas monologi" (Dailes teātrī,
2003), kā arī H. Millera lugu "Tas trakais, trakais Henrijs" (Dailes teātrī,
2008). Romāns "Kāpēc tu raudāji?" tulkots un izdots Vācijā (2007), savukārt
"Romāniņš" nācis klajā Dānijā (2007).

Rakstījusi scenārijus vairākām spēlfilmām. 2002. gadā sāk rakstīt iknedēļas
slejas laikrakstā „Sestdiena”. 2004. gadā kļūst par žurnāla "Lilit" galveno
redaktori; amatā līdz 2012. gadam.



https://lv.wikipedia.org/wiki/Baltimora

Baltimora (angļu: Baltimore) ir pilsēta Mērilendas štatā, ASV. Baltimora ir
lielākā pilsēta Mērilendas štatā un 24. lielākā pilsēta ASV. Pilsēta ir dibināta
1729. gadā un tā ir Vidusatlantijas štata otrā lielākā ostas pilsēta aiz
Ņujorkas. Agrāk Baltimoras osta bija otrā populārākā imigrantu ieceļošanas vieta
ASV aiz Ņujorkas un viens no galvenajiem ražošanas centriem ASV.

Viena no Baltimoras pazīstamākajām augstskolām ir Džonsa Hopkinsa universitāte.
Baltimorā 1849. gada 7. oktobrī, 40 gadu vecumā nomira viens no visu laiku
labākajiem amerikāņu rakstniekiem, dzejniekiem un prozaiķiem Edgars Alans Po.

Zemākā gaisa temperatūra, kas ir reģistrēta Baltimorā ir -7°C, tā bija 1934.
gada 9. februārī un 1899. gada 10. februārī. Augstākā reģistrētā temperatūra
sasniedza 42°C, tā notika 2011. gada 22. jūlijā un 2012. gada 7. jūlijā.

Pilsēta ir NFL līgas (amerikāņu futbols) komandas Baltimoras "Ravens" un MLB
(beisbols) līgas komandas Baltimoras "Orioles" mājvieta.



https://lv.wikipedia.org/wiki/Valmiera

Valmiera ir viena no senākajām Latvijas pilsētām, Hanzas savienības locekle,
šobrīd Vidzemes plānošanas reģiona lielākā pilsēta. Tajā atrodas Valmieras Svētā
Sīmaņa baznīca un Livonijas ordeņa Valmieras viduslaiku pils drupas.

Ģeogrāfiskās informācijas sistēmas lietojumprogrammas QGIS 2.2 versija tika
nosaukta Valmieras vārdā.

Valmiera ir Latvijas republikas nozīmes pilsēta, bijušā Valmieras rajona centrs.
Platība 19,35 km2. Valmiera atrodas 107 km no Rīgas un 50 km no Igaunijas
robežas. Valmiera robežojas ziemeļos un ziemeļaustrumos ar Burtnieku novadu,
rietumos ar Valmieras novadu, bet dienvidos un austrumos ar Beverīnas novadu.
Valmieru divās daļās sadala viena no lielākajām Latvijas upēm- Gauja.

2011. gadā Valmierā dzīvoja 25 130 iedzīvotāji (pēc tautas skaitīšanas datiem).
No tiem 21 026 latvieši, 2908 krievi, 415 baltkrievi, 224 poļi un 557 citu
tautību pārstāvji. No 2000. gada sākuma dzimstība Valmierā pārsniedz mirstību.

Lielākais iedzīvotāju skaits Valmierā bija 1989. gadā, kad tas sasniedza gandrīz
30 tūkstošus. Salīdzinājumam: 1939. gadā pilsētā bija 8 300 iedzīvotāji, bet
1959. gadā 11 452 iedzīvotāji .

Dažādos laikos pilsētai ir bijuši dažādi vārdi — Waldemer, Wolmaria, Wolmahr,
Vladimirec, Wolmar, Valmiera, kas visi atvasināti no vikingu — rūsu personvārda
"Valdemārs" jeb "Vladimirs". Populārākā versija ir par Pleskavas kņazu Vladimiru
Mstislaviču, kas šeit ievāca meslus un sprieda tiesu pēc padzīšanas no Pleskavas
1214. gadā. Otra versija pieņem, ka pils ir nosaukta Dānijas karaļa Valdemāra II
vārdā, kas 1221. gadā uz īsu laiku kļuva ne tikai Igaunijas, bet arī Livonijas
feodālo senioru. Šai versijai par labu runā fakts, ka Zobenbrāļu ordenis, kam
piederēja Valmieras apkārtne, tajā laikā kļuva par Dānijas karaļa sabiedroto.
Maz ticams, ka sav jauno pili ordenis būtu nosaucis sava ienaidnieka vārdā, bet
pilnīgi iespējams, ka abu feodālo senioru vārdi ar laiku vienkārši saplūda vienā
valdnieka Valdemāra personvārdā.

Valmieras novads ir viens no vissenāk apdzīvotajiem Latvijas reģioniem.
Arheoloģiskie pētījumi liecina, ka cilvēki te ir dzīvojuši jau pirms 9000
gadiem. Apmetne tagadējās Valmieras vietā pastāvējusi jau 11. gadsimtā un
ietilpa seno latgaļu apdzīvotās Tālavas teritorijā. Pilsēta atradās pie lielā
tirdzniecības ceļa, kas latīņu tekstos saukts par via Ruthenorum un gāja gar
Gauju uz rūsu pārvaldīto Pleskavu un Novgorodu. Aiz Valmieras tas sadalījās
divos virzienos - uz Pleskavu un Tērbatu. 1214.gadā Metimnes pilskalnā apmetās
no Pleskavas padzītais kņazs Vladimirs Mstislavičs ar kura vārdu, iespējams,
saistīta vēlākā Valmieras nosaukuma izcelsme. 1224. gadā Tālavas dalīšanas
līguma rezultātā Gaujas tirdzniecības ceļš (t.s. "Gaujas koridors") nonāca
Zobenbrāļu ordeņa kontrolē, kas šeit lika pamatus ordeņa pilij. Pēc Zobenbrāļu
ordeņa sagrāves 1237. gadā Valmieru pārņēma Livonijas ordenis. 1283. gadā
Livonijas ordeņa mestrs Villekens fon Endorps veica Valmieras pils (Wolmar) un
Sv. Sīmaņa baznīcas celtniecību Gaujas krastos.

1323. gadā Valmiera pirmo reizi pieminēta kā "Valdemāra pilsēta", bet,
iespējams, faktiskā pilsētas dibināšana bijusi vismaz 40 gadu pirms tam, ap
1283. gadu.

14. gs. tā kļuva par Hanzas savienības locekli. Izdevīgā atrašanās vieta seno
tirdzniecības ceļu tuvumā veicināja pilsētas attīstību un tirdzniecības
pieaugumu. 1413. gadā Žilbērs de Lanuā Valmieru aprakstīja kā nocietinātu
pilsētu: "No turienes [Siguldas] uz priekšu es vienmēr devos pa minēto Livonijas
zemi no vienas pilsētas uz otru, pa starpām arī pa pilīm, nocietinātām vietām un
komandantūrām, kas piederēja minētā ordeņa mestram, un es nonācu kādā lielā
nocietinātā pilsētā, vārdā Cēsis, un arī Valmierā (Weldemaer), kas ir
nocietināta pilsēta un komandantūra (ville fermée et commanderie)." 14.-16. gs.
te sanāca vairākas landtāgu un pilsētu pārstāvju sapulces. 1583. gadā pēc
Livonijas kara beigām izpostītā Valmiera tiek iekļauta Polijas-Lietuvas
kopvalstij piederošajā Cēsu vaivadijā. 1622. gadā pēc Poļu-zviedru kara Valmiera
nonāca Zviedrijas valsts kanclera Aksels Oksenšernas pārvaldījumā, viņa dzimtas
ģerboņa vērša piere joprojām rotā pilsētas ģerboni. Valmieru postīja Otrais
Ziemeļu karš, Lielais Ziemeļu karš, mēra epidēmija, kā rezultātā pilsēta panīka.
1738. gadā M.E. fon Hallarte Valmierā atvēra brāļu draudžu skolotāju semināru,
kas kļuva par jaunās atmodas kustības viduspunktu. 1785. gadā Valmiera ieguva
apriņķa pilsētas tiesības. Saimniecisko uzplaukumu veicināja pirmais koka tilts
pār Gauju 1865. gadā, kā arī Rīgas-Pēterburgas dzelzceļa (1899) un
Ainažu-Valmieras-Smiltenes dzelzceļa (1911-1912) izveide. Tika dibinātas pirmās
rūpnīcas, abos Gaujas krastos attīstījās jaunas pilsētas daļas. 1906. gadā
notikušajās pilsētas domes vēlēšanās pārsvaru guva latvieši (no 24 domniekiem 18
bija latvieši, 5 vācieši un viens krievs), kas par Valmieras pilsētas galvu
ievēlēja Valmieras pilsētas ārstu Georgu Apini.

19. gs. beigās un 20. gs. sākumā Valmierā tika nodibinātas vairākas mācību
iestādes, piemēram, Valkas-Valmieras skolotāju seminārs, sieviešu ģimnāzija
(tagadējā Valmieras pamatskola), tirdzniecības skola, kas Valmieru padarīja par
Vidzemes izglītības centru. Starpkaru periodā lielākais uzņēmums pilsētā bija
"Bekona eksporta" fabrika. Darbojās Ziemeļlatvijas teātris, notika dažādi
kultūras un sporta pasākumi, arī soļošanas sacensības, kurās piedalījās pasaules
rekordists soļošanā Jānis Daliņš.

Otrā pasaules kara laikā 1944.gadā 1/3 pilsētas tika pilnībā nopostīta, pilsētas
centrs izdega un pēckara gados to būvēja no jauna. Ir saglabājusies vecākā koka
ēka Valmierā - Vecā aptieka.

No 1996. gada Valmieru par studentu pilsētu veidojusi Vidzemes Augstskola, kur
iespējams iegūt bakalaura, maģistra un doktora grādu piecās fakultātēs: Tūrisma
vadības un viesmīlības, Politoloģijas, Biznesa vadības un ekonomikas,
Inženierzinātņu un Sociālo zinātņu fakultātē. Vidzemes Augstskolai ir īpaša loma
reģionālās attīstības veicināšanā - augstskola attīstās kā inovatīvs reģionāls
akadēmiskās un profesionālās augstākās izglītības un pētniecības centrs.
Vidzemes Augstskolā darbojas: Valodu studiju un eksaminācijas centrs, Vidzemes
Mūžizglītības centrs un Sociotehnisku sistēmu inženierijas institūts.

Valmierā ir 11 vispārējās izglītības skolas (Valmieras sākumskola, Valmieras
Pārgaujas sākumskola, Valmieras Valsts ģimnāzija, Valmieras Pārgaujas ģimnāzija,
Valmieras 5. vidusskola, Valmieras 2. vidusskola, Valmieras Viestura vidusskola,
Valmieras Zaļā skola, Valmieras vakara - maiņu vidusskola, Valmieras Kristīgā
pamatskola - Universum, Valmieras vājdzirdīgo bērnu
internātvidusskola-attīstības centrs). No tām viena ir vecāku veidota privātā
sākumskola (Valmieras Zaļā skola), viena mazākumtautību izglītības programmu
(Valmieras 2. vidusskola), viena kristīgā skola (Universum) un viena ar
izglītības programmu bērniem ar dzirdes traucējumiem (Valmieras vājdzirdīgo
bērnu internātvidusskola - attīstības centrs).

Valmieras Kultūras centrs dibināts 1966. gadā kā Valmieras rajona kultūras nams,
no 1989. gada - Valmieras pilsētas kultūras nams, bet no 2004. gada - Valmieras
Kultūras centrs. Pirmā direktore bija Inta Rasa, no 1964. līdz 1968. gadam. Tad
no Valmieras Drāmas teātra par kultūras nama direktoru tika pārcelts Balfurs
Ferbers, kurš kultūras namu vadīja līdz 1970. gadam. Pēc tam 1971. gadā par
vadītāju tika pieņemts Visvaldis Tilibs, kurš darba saistības kultūras namā
beidza 1973. gadā. Viņam sekoja Antonija Šmite, kura par kultūras nama vadītāju
nostrādāju divus gadus no 1973. līdz 1975. gadam. Uz diviem gadiem no 1976. līdz
1977. gadam kultūras nama vadītājs bija Valts Bermaks. No 1977. līdz pat 1982.
gadam kultūras nama vadītāja bija Ieva Gaide, no 1982. līdz 1984. gadam - Dzidra
Grase, no 1984. līdz pat 2000. gadam - Pēteris Dundurs un visbeidzot no 2000.
gada Valmieras Kultūras centra vadītāja ir Vaira Dundure.

Citas pilsētā nozīmīgas kultūras iestādes ir Valmieras drāmas teātris, Valmieras
integrētā bibliotēka, Valmieras Novadpētniecības muzejs, mākslas galerija
"Laipa" un kinoteātris "Gaisma". Klasiskās mūzikas koncerti norisinās arī Sv.
Sīmaņa baznīcā un Valmieras 5. vidusskolas zālē. Lieli pasākumi tiek organizēti
arī Vidzemes Olimpiskajā centrā, vasarā - brīvdabas pasākumi pilsētas
vēsturiskajā centrā un citur pilsētā.

Kultūras pasākumiem un atpūtai iecienīta vieta ir Vecpuišu parks. Tas atrodas
Valmieras pilsētas centrā blakus kinoteātrim "Gaisma" un Valmieras Jaunatnes
centram "Vinda". Vecpuišu parks tika ierīkots 20. gs. sākumā pēc dr. med. Georga
Apiņa ierosinājuma. Parka ierīkošanai Georgs Apinis nodibināja "Septiņu vecpuišu
biedrību’’. 1913. gadā Georgs Apinis un pārējie septiņi līdzīpašnieki nopirka
Valmieras pilsētas vidū esošo "Lilijas dārzu", kur arī tapa Vecpuišu parks.
Paviljona ēka Vecpuišu parkā tika uzcelta 1914. gadā. Vecpuišu parku Valmieras
pilsētai pilnībā savā īpašumā izdevās iegūt tikai trīsdesmito gadu beigās. Pirmā
pasaules kara laikā paviljona zālē bija izveidota lazarete. Dažādos laikos
Vecpuišu parku dēvēja par Kultūras parku, Komjauniešu un Vidus parku.

Kopumā pilsētā ir 40 sporta organizācijas vairāk kā 30 sporta veidos. Bērnu
sporta skolā darbojas vairāk kā 500 audzēkņu. Liela nozīmē sporta attīstībai
Valmierā un apkārtnē ir Vidzemes Olimpiskajam centram, kas savu darbību sāka
2005. gadā ļaujot attīstīt tādus sporta veidus kā basketbols (basketbola klubs
"Valmiera", dibināts 2001. gadā), volejbols, florbols, hokejs un futbols
(Valmieras futbola klubs, dibināts 1996. gadā). Iecienīts ir arī orientēšanās
sports. Bez jau pieminētajiem sporta klubiem darbojas vēl daudzi citi sporta
klubi, no kuriem nozīmīgākie ir Valmieras regbija klubs "Fēnikss", Valmieras BMX
sporta klubs "Tālava", airēšanas klubs "Straume", Valmieras Vieglatlētikas
klubs, Valmieras pauerliftinga klubs "Spēka Pasaule". Valmieras BMX sportisti
regulāri piedalās starptautiskās sacensībās, šādas sacensības tiek rīkotas arī
Valmierā SCO centra BMX velotrasē.

Vieglatlētikai un dažādām sacensībām nozīmīgs ir Jāņa Daliņa stadions. Airēšanas
treniņi un sacensības notiek airēšanas trasē Kazu krāces jeb Krācītes.

2002. gadā Valmiera bija 2. vietā aiz Rīgas ekonomiski aktīvo uzņēmumu skaita uz
1000 iedzīvotājiem ziņā. Gandrīz pusi no Valmieras uzņēmumiem veido
vairumtirdzniecības, mazumtirdzniecības, transporta līdzekļu un iekārtu,
sadzīves tehnikas remonta jomā strādājošie uzņēmumi. Apmēram trešdaļu veido
valsts un pašvaldību iestādes, izglītības un medicīnas iestādes, dažādu
pakalpojumu sniedzēji.

Bezdarba līmenis 2006. gadā pilsētā bija zem 5%. Lielākie darba devēji:
Valmieras pilsētas pašvaldība (tai skaitā arī izglītības iestādes), AS
"Valmieras stikla šķiedra", SIA "VALPRO", SIA "Vidzemes slimnīca".

Valmieras pilsētai ir 7 oficiālas sadraudzības pilsētas un sadarbība ar
Novgorodu un Sibīriju, Norvēģiju.

Ja kādreiz tūristi apmeklēja Valmieru un apkārtni, veltot ceļojumam tikai vienu
dienu, tad tagad paradumi ir mainījušies un tie, plānojot atpūtu, šeit pavada
visu nedēļas nogali.[nepieciešama atsauce] Galvenās valstis no kurām ārvalstu
tūristi ieceļo Valmierā ir Igaunija, Vācija, Somija un Krievija. Liela daļa
apmeklētāju pilsētā ierodas arī biznesa darīšanās.

Pilsētā nav viena izteikta tūristu piesaiste, taču tas netraucē pilsētā
attīstīties darījumu, gardēžu, kultūras pasākumu un sporta tūrismam. Populārākie
tūrisma objekti ir Valmieras vecpilsēta, Valmieras Sv.Sīmaņa baznīca, Valmieras
muzejs, Valmieras Drāmas teātris, Mākslas "Galerija Laipa", Gaujas Stāvo krastu
Sajūtu parks, Gaujas Stāvie krasti un citi kultūrvēsturiskie objektu, ziemā —
slēpošanas centru "Baiļi", kā arī iespēja slidot Vidzemes Olimpiskajā centrā un
izmantot centra plašās aktīvās atpūtas iespējas. Izveidoti dažādi maršruti
aktīvās atpūtas cienītājiem pa Valmieru un apkārtni, ko iespējams veikt gan ar
velosipēdu, gan kājām. Plašs piedāvājums ģimenēm ar bērniem, ceļotāju un skolēnu
grupām, kāzām, bērnu svētkiem un kristībām, makšķerniekiem un medniekiem,
izklaides un aktīvās atpūtas cienītājiem. Katrā gadalaikā tiek veidots īpašais
piedāvājums sadarbojoties ar vietējiem uzņēmējiem un tūrisma pakalpojumu
sniedzējiem.



https://lv.wikipedia.org/wiki/Suns

Suns jeb mājas suns (Canis lupus familiaris) ir suņu dzimtas (Canidae) suņu
ģints (Canis) plēsējs, kas ir viena no pasugām pelēkā vilka (Canis lupus) sugā.

Cilvēks pieradināja vienu no pelēkā vilka pasugām apmēram pirms 15 000 gadiem
Centrālāzijā. Mājas suns ir kļuvis par vienu no populārākajiem un visvairāk
izmantotajiem mājdzīvniekiem cilvēces vēsturē. Pieradinātais dzīvnieks ātri
kļuva par nozīmīgu daļu no cilvēka dzīves visā pasaulē. Piemēram, zinātnieki
uzskata, ka bez suņa palīdzības, kas vilka nartas, cilvēki nebūtu šķērsojuši
Beringa jūras šaurumu. Ilgo gadu laikā, ko suns ir pavadījis kopā ar cilvēku,
tas ir attīstījis izcilas prāta spējas un spēju interaktīvi komunicēt ar
cilvēku. Suņa sociālais raksturs un inteliģence ļauj to izmantot gan medībām,
gan citu mājdzīvnieku ganīšanai, gan aizsardzībai, gan cilvēku-invalīdu
apkalpošanai, gan vienkārši priekam, gan visdažādākajiem darbiem, kur
nepieciešamas suņa iedzimtās spējas. Šobrīd pasaulē ir apmēram 400 miljoni suņu.

Suņiem ir ļoti daudz un dažādas šķirnes, un visas šodien zināmās suņu šķirnes,
lai gan tās atšķiras izmēros, apspalvojumā un raksturā, netiek uzskatītas par
atsevišķām sugām vai pasugām. Tās visas ir Canis lupus familiaris. Šķirnes ir
sāktas veidot relatīvi nesen, tikai pirms dažiem simtiem gadu, salīdzinot ar
tūkstošiem gadu, ko abi - cilvēks un suns pavada kopā. Iesākumos suņu veidošanās
un attīstība bija pašu suņu un nejaušības "rokās".

Par suni vienkāršotā veidā tiek saukti visi mājas suņi (Canis lupus familiaris).
"Suns" latīņu valodā ir "canis", un tas ir devis vārdu visai suņu dzimtai
(Canidae), kurā atrodas visi vilki, lapsas, koijoti un citi suņu dzimtas
dzīvnieki. Vārdu suns lieto arī suņu ģints (Canis) apzīmējumam, kas ietver
vilkus, koijotus un šakāļus. Vārds "suns" tiek lietots, lai apzīmētu dažādus
savvaļas suņus, kuri nekad nav bijuši mājas suņi, piemēram hiēnsuns, sarkanais
suns vai jenotsuns.

Latviešu valodā mājas suņa tēviņu sauc par suni, mātīti par kuci, bet mazuli un
jaunu suni līdz gada vecumam par kucēnu.

Iesākumā mājas suns tika klasificēts kā Canis familiaris un Canis familiaris
domesticus (Linnejs, 1758.), tomēr mūsdienās, izmantojot ģenētiskos, ieradumu un
rakstura pētījumus, zinātnieki ir secinājuši, ka suns ir pelēkā vilka pasuga
(Canis lupus familiaris).

Zinātnieki no dažādām valstīm ir nonākuši pie vienota slēdziena, ka neviens
šobrīd nevar pateikt, kad tieši suns tika pieradināts. Ģenētiskie pētījumi
liecina, ka suns ir atdalījies no vilku saimes pirms apmēram 15 000 gadiem,
tomēr ir zinātnieki, kas uzskata, ka suns ir dzīvojis kopā ar cilvēku arī agrāk.
Skaitlis 15 000 ir ticams arī tādēļ, ka DNS pētījumi saskan ar arheoloģisko
izrakumu liecībām. Tomēr atšķirīgu versiju zinātniekiem ir savi apsvērumi un
fakti, kādēļ viņi domā citādi.

Šajā diskusijā liela nozīme ir Arheoloģijai. Zinātnieku grupa no Beļģijas 2008.
gadā publiskoja zinātniskos pētījumus, kuri tika veikti Beļģijā atrastiem
fosiliem, liela izmēra suņa kauliem, kas ir 37 000 gadus veci. Tika noskaidrots,
ka dzīvnieks barojies ar zirga, staltbrieža un ziemeļbrieža gaļu. Skeleta izpēte
un kaulu atrašanās konteksts lika zinātnieku grupai izvirzīt hipotēzi, ka kauli
piederējuši pieradinātam sunim. Pirms beļģu zinātnieku atklājuma vecākie fosilie
kauli - liela izmēra suņu galvaskausi bija Krievijā un Vācijā, kas tika datēti
kā 14 000 gadus veci. Mazāka izmēra, 12 000 gadus veci suņa kauli tika atrasti
Tuvajos Austrumos. Suņa kauli, kas ir 8000 - 10 000 gadus veci, ir atrasti
daudzās vietās Eiropā un Āzijā; Vācijā, Francijā un Irākā, un alu gleznojumi ar
suņiem Turcijā.

Mūsdienās mājas sunim ir vislielākā dažādība izskatā, izmērā un raksturā,
salīdzinot ar pārējiem mājdzīvniekiem, tomēr ģenētiski tie visi ir radinieki
pelēkajam vilkam. Suns, lai arī ir draudzīgs mājdzīvnieks, joprojām ir plēsējs
un maitēdējs, tam ir labi attīstīta muskulatūra, spēcīgi kauli, un tā
fizioloģiskā uzbūve ļauj sunim būt gan sprinterim, gan maratona skrējējam, tā
zobi ir piemēroti kampšanai un plēšanai. Ja suns netiek pareizi audzināts, tas
var kļūt sabiedrībai bīstams dzīvnieks'.

Sunim ir ļoti lielas variācijas izmērā. Vismazākais zināmais suns ir Jorkšīras
terjers, kura augstums skaustā ir 6,3 cm, ķermeņa garums 9,5 cm, svars 113 g,
vismasīvākais suns ir angļu mastifs, kurš sver 155,6 kg, ķermeņa garums,
ieskaitot astes garumu, ir 250 cm, bet vislielākais augumā ir vācu dogs, kura
augstums skaustā sasniedz 106,7 cm.

Ja salīdzina suni ar atbilstoša izmēra pelēko vilku, tad sunim ir par 20% mazāks
galvaskauss, par 10% mazākas smadzenes un proporcionāli mazāki zobi. Sunim
pietiek ar mazāk kalorijām nekā vilkam. Tā kā vilkam, lai medītu, ir vajadzīgi
lieli žokļi un žokļu muskuļi, tad sunim dzīvojot kopā ar cilvēku, ir
samazinājies galvaskauss, žokļi un attiecīgi ir notikusi žokļu muskuļu atrofija,
kas sunim radījusi nokareno ausu formu.

Suņa redze ir veidota tā, lai kalpotu sunim kā medniekam. Suņa redze nosacīti ir
slikta, tās asums ir vājāks kā cilvēkam, toties spēja saskatīt kustīgu objektu
ir ļoti augsta. Ir pierādīts, ka suņi spēj saskatīt un identificēt savu
saimnieku no 1,6 kilometru attāluma (vienas jūdzes attāluma). Kā krēslas stundu
mednieki suņi spēj balstīties uz savu redzi slikta apgaismojuma situācijā, tiem
ir lielas acu zīlītes, kas uztver visniecīgāko gaismu. Kā lielākā daļa zīdītāju
suns redz tikai divas krāsas, tā redze ir līdzīga cilvēkam — daltoniķim, kurš
neredz visas krāsas.

Dažādām šķirnēm ir dažādas formas acis, un to redzes leņķis ir atšķirīgs.
Šķirnēm ar garu purnu parasti ir ļoti plašs redzes leņķis, to acis ir novietotas
abās galvas pusēs, un tie var pārskatīt lielu teritoriju. Dažiem dzinējsuņiem
redzes leņķis sasniedz 270° (cilvēkam redzes leņķis ir 180°). Suņiem ar īsu
purnu redzes leņķis ir šaurāks, bet to redze paliek centrāla, līdz ar to redzes
asums uzlabojas, un to var salīdzināt ar cilvēka redzes asumu. Dažām plato galvu
šķirnēm ar īsu purnu redzes leņķis ir tāds pats kā cilvēkam.

Suņa dzirde spēj uztvert skaņas 40 Hz - 60,000 Hz diapazonā, tas nozīmē, ka suns
spēj sadzirdēt daudz augstākas frekvences skaņas nekā cilvēks. Sunim ausis ir
kustīgas, līdz ar to tas spēj, pagriežot ausi skaņas virzienā, precīzi noteikt
skaņas avotu. Suņa ausi vada 18 vai vairāk muskuļi, kas spēj ausi pacelt,
pagriezt, sašķiebt, nolaist. Suns ātrāk par cilvēku nosaka skaņas avotu, kā arī
spēja sadzirdēt skaņu no tāluma tam ir 4x labāka kā cilvēkam.

Suņiem kažoks mēdz būt divējāds; dubultais kažoks, ko veido mīksta un bieza
pavilna, kas nosegta ar stingru, gludu akotspalvu (tāds kažoks ir vilkam);
vienas kārtas kažoks, ko veido tikai akotspalva. Suņu šķirnēm, kas veidojušās
aukstajā klimata zonā, parasti ir dubultais kažoks. Suņu apspalvojums var būt
īss, tādus suņus sauc par īsspalvainiem, vai garš, tādus suņus sauc par
garspalvainiem. Ir šķirnes, kurām gandrīz vispār nav apspalvojuma, tikai nedaudz
uz galvas, kājām un astes, piemēram, Ķīnas cekulainais suns.

Mājas suņu kažoka krāsa var būt ļoti dažāda, ieskaitot kontragaismas kamuflāžas
krāsojumu, kas raksturīgs savvaļas dzīvniekiem. Tādam krāsojumam ir raksturīgi,
ka mugura ir tumšāka, bet pavēdere gaišāka. Tādā veidā dzīvnieka krāsojums dzēš
dabīgā apgaismojuma efektu un vizuāli noslēpj dzīvnieka auguma aprises, jo, ja
dzīvnieks būtu viscauri vienkrāsains, mugura izskatītos gaišāka, jo būtu
apgaismota ar dienas gaismu, bet pavēdere tumšāka, jo atrastos ķermeņa pašēnā.
Bieži gaišāko pavēderi papildina izteikti gaišas krūtis, pazode, svītras uz
sāniem.

Suņiem ir dažādu formu astes: taisnas, taisnas un izslietas augšup, sirpjveida,
sagrieztas ritenī un sagrieztas ritenī vairākas reizes. Ir suņu šķirnes, kurām
astes tiek apgrieztas, visbiežāk medību suņiem. Astes tiek grieztas, lai
pasargātu suni no "darba" ievainojumiem, lai gan palielinoties suņu īpatsvaram,
kas tiek turēti kā mājas mīluļi, mainās attieksme pret astes griešanas
nepieciešamību. Mūsdienās daudzām šķirnēm astes drīkst negriezt, un tas
neskaitās šķirnes standarta pārkāpums. Ir šķirnes, kurām kucēni var piedzimt ar
ļoti mazām astītēm vai vispār bez astes, tas ir novērojams šķirnēm, kurām
ilgstoši astes ir tikušas apcirptas.

Lai arī suņi ir cēlušies no pelēkā vilka, tie ir visēdāji. Tiem ir garāks zarnu
trakts kā kaķiem, kas ir izteikti gaļēdāji, kā arī barībai nav obligāti jābūt
bagātai ar olbaltumvielām, lai saņemtu ikdienā nepieciešamo. Suns var sagremot
ne tikai gaļu, bet arī dažādus dārzeņus un graudus, savvaļā suņi bieži ēd
dažādus augus un augļus.

Suņa abi dzimumi sasniedz dzimumbriedumu laikā no 6 - 12 mēnešiem, lai gan daži
indivīdi nobriest vēlāk - līdz 2 gadu vecumam. Kuces meklējas 2x gadā, un tās
var pāroties ar vairākiem suņiem. Grūsnības periods ilgst 56 - 72 dienas, vidēji
63 dienas. Vidējais kucēnu skaits metienā ir 6 kucēni, bet to skaits variē
atkarībā no šķirnes. Mazām šķirnēm kucēnu ir mazāk, kas var būt 1 - 4, bet
lielajām vairāk, kas var sasniegt pat 12 kucēnus metienā. Ir šķirnes, kuru
tēviņu seksuālā aktivitāte ir ļoti zema, un, lai pavairotu šķirni, tiek
izmantota mākslīgā apsēklošana. Pie mazaktīvajām šķirnēm varētu pieskaitīt čau
čau suņus, franču buldogus.

Lai kontrolētu suņu vairošanos, kuces tiek sterilizētas, bet suņi kastrēti.
Daudzās valstīs suņu ir vairāk, nekā tiem ir saimnieku, katru gadu tiek
iemidzināti simtiem un tūkstošiem suņu. Saskaņā ar ASV statistikas datiem, katru
gadu tiek iemidzināti 3 - 4 miljoni klaiņojošu suņu un kaķu tikai šajā valstī
vien. Nav datu par to, cik klaiņojoši suņi gada laikā tiek iemidzināti Latvijā,
bet vidēji mēnesī Liepājas pilsētā tiek noķerti 18 klaiņojoši suņi, no kuriem
apmēram 11 tiek atrasti jauni saimnieki, bet pārējie tiek iemidzināti. Visā
pasaulē dzīvnieku aizstāvji cenšas rast alternatīvus risinājumus eitanāzijai,
veidojot dzīvnieku patversmes un meklējot suņiem jaunus saimniekus. Tādēļ
valstīs, kur cilvēki cenšas izturēties humāni pret saviem mīļdzīvniekiem, tiek
ieteikta dzīvnieku sterilizācija, ja dzīvnieks nav paredzēts vaislai. Tā ir
cilvēku atbildība rūpēties, lai suņi un kaķi nekontrolēti nevairotos un
nenonāktu uz ielas, apdraudot pašu cilvēku drošību un veselību. Tas ir cilvēku
godaprāts rūpēties, lai dzīvnieki nenonāktu pusbada vai bada un netīrības
apstākļos, lai citiem sabiedrības locekļiem nebūtu jāvāc nelaimīgie dzīvnieki un
jāveic nepatīkamā iemidzināšanas procedūra, jo dzīvnieks ir nedziedināmi slims
vai nespējīgs sociālam kontaktam.

Suņa sterilizācija vai kastrācija atrisina dažādas problēmas, ko rada
hiperseksualitāte, īpaši suņiem tēviņiem. Sterilizētas kuces retāk saslimst ar
piena dziedzeru vai dzimumorgānu vēzi, tomēr tas palielina risku saslimt ar
urinēšanas slimībām gan kucēm, gan suņiem, tādēļ kastrētiem, sterilizētiem
dzīvniekiem ir jāievēro speciāla diēta, lai izvairītos no urīnceļu saslimšanām.

Visīsākais dzīves garums ir Bordas dogam, ar vidējo dzīves ilgumu 5,2 gadi, ir
šķirnes, to skaitā bulterjeri, angļu buldogi, bladhaundi, īru vilku suņi, Bernes
ganu suņi, vācu dogi un angļu mastifi, kas vidēji dzīvo 6 - 7 gadus.

Visilgāk dzīvo mazie suņi, piemēram, toipūdeļi, borderterjeri, pundurpūdeļi,
Tibetas spanieļi, takši, kuru vidējais dzīves garums ir 14 - 15 gadi. Suņi
jaukteņi arī dzīvo ilgāk kā tīršķirnes suņi. To dzīves garums visās auguma
grupās ir par 1 vai vairāk gadiem ilgāks. Ilgākais reģistrētais suņa mūžs - 24
gadi.

Mājas sunim ir raksturīga sociālā inteliģence, kas nevienam citam mājdzīvniekam
nav tik izteikta. Suņi spēj sociālo uzvedību mācīties divējādi gan "ejot skolā"
- suns tiek speciāli mācīts, gan vērojot sev apkārt notiekošo. Visaktīvāk suns
apgūst dzīvi savā tuvumā apmēram 8 nedēļu vecumā. Kucēns ļoti ātri mācās no
pieaugušajiem suņiem, tādā veidā suns gan neiemācās uzdevumus, ko cilvēks
gribētu, lai suns izpilda, bet kucēns iemācās socializēšanos un attiecības.
Piemēram, kucēns, kas ir redzējis, kā viņa vecāki velk nartas, 15x ātrāk iemācās
vilkt nartas, nekā suns, kas to nekad pirms tam nav redzējis.

Kucēns mācās atdarināt arī cilvēku mīmiku un darbības. Zinātnieki to ir
pierādījuši ar eksperimentiem, piemēram, tika veikts eksperiments, ierādot
kucēniem, ka bumbiņu rotaļai var dabūt laukā no kastes, nospiežot sviru. Tad
bumbiņa tika ielikta atpakaļ kastē, un kucēni tika atstāti ar kasti vieni paši -
3/4 kucēnu nospieda sviru, lai tiktu pie bumbiņas. Suņiem ir arī spējas
konkrētus priekšmetus un darbības savienot ar abstraktiem jēdzieniem, citiem
vārdiem runājot, sunim var iemācīt valodu, suns spēj izprast arī ļoti
komplicētas abstraktas norādes. Piemēram, suņa apbalvojums tika noslēpts zem
vairākām kastēm, pēdējā kastē, cilvēks sunim saka priekšā, paklauvējot pa kasti
vai tikai norādot ar pirkstu uz kasti. Suns spēj saprast cilvēka norādi un ātri
atrast noslēpto lietu. Šis uzdevums tika veikts arī ar citiem eksperimenta
dalībniekiem: šimpanzēm, vilkiem un maziem cilvēkbērniem. Suns uzdevumu veica
vislabāk. Zinātnieks Dr. Stenlijs Korens uzskata, ka šī eksperimenta rezultāti
pierāda to, ka suņa spēja socializēties ar cilvēku ir daudz augstāka pat par
mūsu tuvākajiem radiniekiem - cilvēkveidīgajiem pērtiķiem, un šī spēja suņiem ir
ģenētiski iedzimta. Tieši šī iedzimtā spēja visbūtiskāk atšķir suni no vilka.

Suns cenšas atdarināt cilvēka smaidu, sunim ir nosacīta humora izjūta, un tas
labprāt atsaucas spēlēm un jokiem. Suns spēj plānot limitētas darbības,
piemēram, suns spēj apzināti slēpt no cilvēka aizliegtu nodarījumu, nozogot
kaulu, to noslēpt un nerādīt cilvēkam, un uzsākt kaula ēšanu tikai pēc tam, kad
cilvēks ir pametis telpu.

Suns spēj pieņemt lēmumus un rīkoties. Čīles galvaspilsētā Santjago uz ceļa tika
savainots kāds suns, otrs suns izglāba savu draugu no tuvojošās satiksmes,
pieliekot visus spēkus, novilka draugu lielceļa malā, kur vēlāk abus izglāba
autoceļu patruļas darbinieki.



https://lv.wikipedia.org/wiki/M%C4%93rvien%C4%ABba

Mērvienība ir izvēlēta kāda mērāma lieluma vērtība, kurai mērīšanas procesā
noskaidro, cik reižu tā ietilpst mērāmajā lielumā. Piemēram, ja par garuma
mērvienību izvēlas centimetru, tad mērot kāda priekšmeta garumu, noskaidro, cik
centimetrus garš tas ir. Ja par laika mērvienību izvēlas gadu, tad kādam
cilvēkam var noskaidrot, cik gadus vecs viņš ir utml. Pastāv dažādas mērvienības
un to sistēmas, vienu un to pašu mērāmo lielumu var izteikt arī vairākās
mērvienībās.

Romiešu karavīri bija slaveni ar savu spēju pilnā kaujas apbruņojumā nosoļot 20
jūdzes dienā, tāpēc tā noteikti nav nejaušība, ka romieši mērvienības sistēmas
ievērojamākais mantojums ir pēda. Tā atbilda cilvēka pēdas garumam, un to sīkāk
dalīja 12 collās (unciae). Piecas pēdas bija vienādas ar dubultsoli jeb soli.
1000 soļi veidoja vienu romiešu jūdzi (mille passus), kas bija pirmais šāda
attāluma oficiālais standarts.

Olekts sastāvēja no 28 pirkstiem, kas iespējams bija vienādi ar viena pirksta
platumu. Četri pirksti veidoja delnu, pieci pirksti - plaukstu, bet 14 pirksti
sprīdi. Lai radītu daļskaitlim līdzīgus mērus, pirkstu iedalīja sīkāk. Radās
mērvienības no kurām vismazākā bija 1/16 pirksta, kas bija vienāda ar 1/448
karaliskās olekts.

Pēc senajiem laikiem nāca viduslaiki. Tad Eiropā nostiprinājās ēģiptiešu,
babiloniešu un grieķu pilnveidotie romiešu skaitļi, lai gan šajā laikā bija
manāmi arī arābu un skandināvu skaitīšanas sistēmu elementi. Piemērām, romiešu
masas pamata mērvienība libra kļuva pazīstama kā mārciņa, bet saglabāja
saīsinājumu lb, tādējādi norādot uz tās romiešu izcelsmi.

Arī gadatirgi, kuri pulcēja tirgotājus no visas Eiropas 12. un 13. gadsimtā,
veicināja standartizācijas ieviešanu. 1215. gada Lielā brīvību harta
Lielbritānijā noteica pirmos standarta mērus, kas saglabājās gandrīz 600 gadus.
Šajā laika tika noteikts, ka jards ir vienāds ar 3 pēdām, un katra no tām vēl
tika sadalīta 12 collās. Tajā pašā laikā radās apjukums, jo tika arī noteikts,
ka angļu stouns satur 14 mārciņas (nevienam nepatika darboties ar 14 daļām).

1789. gada Lielās franču revolūcijas ietekme bija un joprojām ir jūtama visā
pasaulē. Revolūcijas laikā franči ieviesa jaunu un gluži racionālu svaru un mēru
sistēmu. 1791. gadā tika noteikts standarta metrs. 1799. gadā metriskā sistēma,
kurā bija vienības metrs, grams un litrs, tika oficiāli pieņemta visā Francijā.
Tā kā metriskā sistēma bija izveidota uz ļoti saprotamās decimālās skaitīšanas
sistēmas pamata, tā izplatījās visā Eiropā līdz ar Francijas armijas iebrukumiem
Napaleona vadībā. Pat pēc Napaleona nāves šī sistēma turpināja izplatīties, un
1868. gadā to pieņēma arī japāņi. 1875. gadā ASV parakstīja konvenciju par
metriskās sistēmas pieņemšanu zinātniskiem mērķiem, taču ikdienā tāpat kā
Lielbritānija turpināja izmantot veco imperiālo sistēmu.

Laikā, kad tika ieviesta metriskā sistēma, zinātne attīstījās milzu soļiem. Taču
drīz vien izrādījās, ka jaunā sistēma nav pilnīgi piemērota, lai izpildītu
prasības, ko tai uzstāda modernā zinātne. 1960. gada oktobrī Parīzē notika XI
Mēru un svaru ģenerālā konference, kuras laikā tika pārstrādāta metriskā
sistēma. Kopš tā laika ši sistēma ik pa laikam tika uzlabota. Šī jaunā
starptautiskā mērvienību sistēma (jeb SI, kā to parasti sauc) atkal noteica
metrisko vienību standartu, turklāt -, izmantojot zinātnes sasniegumus, jau ar
daudz lielāku precizitāti (piemēram, konstantais gaismas ātrums vakuumā).
Vairumam mērvienību tika atmests standarta metriskais likums, tā vietā tika
izmantoti daudz precīzākie un konsekventie mērījumi.



https://lv.wikipedia.org/wiki/Kristiet%C4%ABba

Kristietība (grieķu: Xριστός, Khristos) ir monoteiska reliģija, kas balstās uz
Jēzus Kristus dzīvi un mācību, kāda tā aprakstīta Jaunajā Derībā. Saskaņā ar to
Jēzus ir Mesija, kā pravietots Vecajā Derībā. Kristietība ir pasaulē
visizplatītākā reliģija. Tiek uzskatīts, ka visā pasaulē ir no 1,5 līdz 2,2
miljardiem reliģijas sekotāju.

Trīs lielākie kristietības novirzieni ir katolicisms, pareizticība un dažādas
protestantu konfesijas. Katoļu un pareizticīgo baznīcu šķelšanās notika 1054.
gadā, bet protestantisms radās 16. gadsimtā reformācijas rezultātā.

Kristietības svētie raksti ir Bībele. Kristietības izcelsme saistīta ar
jūdaismu, ar kuru tai ir kopīga daļa svēto rakstu, kā arī agrīnā vēsture.
Kristiešu rakstos vārds "kristieši" pirmoreiz parādās Apustuļu darbos 11:26.

Kristietība, tāpat kā jūdaismā, ir savu vērtību sistēma, taču atšķirībā no
jūdaisma, kristietības centrālais tēls nav pats Dievs, bet gan Jēzus Kristus —
Dieva dēls un tā iemiesojums Zemes virsū. Tāpat kristietības pamatā ir nevis
Dieva atklāsme cilvēkiem (praviešiem) kā jūdaismā, bet gan sekošana Jēzus
piemēram — viņa rīcībai, uzvedības normām, attieksmei pret lietām un cilvēkiem.
Lai gan neticīgajiem šīs atšķirības varētu nelikties nozīmīgas, jūdaisma
sludinātājiem un teorētiķiem tās šķita krasā pretrunā ar konsekvento monoteismu
un tādēļ kļuva par vienu no galvenajiem iemesliem, kādēļ kristietība kļuva par
patstāvīgu reliģiju.

Kristietība radās mūsu ēras sākumā Jūdejā, Romas impērijā un izplatījās pa visu
impēriju un arī ārpus tās. Kristietību var uzskatīt par vienu no galvenajiem
Eiropas konsolidēšanas faktoriem pēc Romas impērijas sabrukuma. It īpaši par
klasiskās valsts un tiesību saglabāšanas un atjaunošanas faktoru, kas kalpoja
par visas vēlākās Eiropas civilizācijas idejisko un ētisko pamatu.

Kristietība ir sadalījusies vairāk nekā 28 000[nepieciešama atsauce] konfesijās
vai grupās, tādēļ ir grūti izveidot pilnīgu sarakstu, kurā būtu iekļautas visas
ticības, kas attiecas uz kristiešiem. Reliģijas centrā tomēr paliek ticība Jēzum
Kristum kā vienai konkrētai personai, kuru Dievs sūtījis uz zemi, lai glābtu
cilvēkus. Kristieši uzskata, ka Jēzum bija jācieš, jāmirst un jāceļas augšā no
mirušajiem, lai izpirktu cilvēku grēkus un atgrieztu viņiem ticību Dievam.
Kristiešu skatījums uz Jēzus jauno dzīvi pēc viņa nāves ir kā cerība, ka arī
viņiem var tikt dota mūžīgā dzīve.

Kristieši tic Trīsvienībai, kas ir doktrīna par Dievu kā vienotu būtni, kuru
veido trīs personas - Dievs Tēvs, Dievs Dēls un Dievs Svētais Gars. Ticība
parasti ir noformulēta ticības apliecībās, no kurām izplatītākā ir Apustuļu
ticības apliecība.

Svarīgu lomu kristietībā ieņem desmit baušļi, kuros noformulēti pamatprincipi
cilvēka un Dieva attiecībām, un attiecībām cilvēku starpā.

Kristiešu dzīvē no visām lietām vissvarīgākā ir mīlestība pret Dievu.
Kristietība arī liek cilvēkiem vienam otru mīlēt. Cilvēki arīdzan tiek aicināti
piedot viens otram, būt pazemīgiem, laipniem un pacietīgiem.

Kristieši visu cauru gadu dažādos veidos pauž savu ticību. Daudzi kristieši
regulāri apmeklē dievkalpojumus, kas parasti notiek svētdienās. Dievkalpojumi
parasti ietver dziedāšanu, Bībeles lasījumus un sprediķi vai mācību, bet citas
sīkākas detaļas un procesa ilgums atšķiras dažādās pareizticīgo, protestantu un
Romas katoļu tradīcijās.

Daudzās kristīgajās baznīcās notiek arī kristības un svētā vakarēdiena
ceremonijas. Kristības ir rituāls, ar kuru cilvēks tiek uzņemts kristīgajā
kopienā. Savukārt vakarēdiens ir sakraments, kura mērķis ir atcerēties Jēzu.
Atceroties Pēdējo vakarēdienu — Jēzus pēdējo maltīti ar viņa mācekļiem, daudzos
dievkalpojumos baznīcēni ēd maizi un dzer vīnu.

Kristieši svin divus nozīmīgus notikumus no Jēzus Kristus dzīves. Šie svētki ir
Ziemassvētki un Lieldienas. Ziemassvētkos tiek svinēta Jēzus dzimšana. Patiesībā
Jēzus dzimšanas datums ir nezināms, tāpēc dažādas konfesijas Ziemassvētkus svin
atšķirīgos datumos. Daļa no kristiešu baznīcām tos svin 25. decembrī, bet citi
svin 6. janvārī. Mūsdienās lielākā daļa baznīcu Ziemassvētkus svin divas dienas.
Pavasarī tiek svinētas Lieldienas, kas īpaši nozīmīgas kristiešiem ir tāpēc, ka
šajā laikā Jēzus Kristus tika piesists krustā, bet pēc tam augšāmcēlās no
mirušajiem. Katru gadu Lieldienu svinēšanas datums mainās.

Gadsimtu gaitā reliģisko pārliecību un tradīciju atšķirību dēļ kristieši ir
sadalījušies vairākās grupās. Mūsdienās galvenie kristietības pamatvirzieni ir
katolicisms (ietilpst Romas katoļu baznīca), protestantisms un pareizticība. Šie
trīs virzieni atzīst Nīkajas ticības apliecību. 1054. gadā notika nozīmīgākā
kristietības sadalīšanās, kuru sauc par Lielo Shizmu. Tajā baznīcas Rietumeiropā
atdalījās no baznīcām Bizantijas impērijā austrumos. Līdz ar to izveidojās Romas
katoļu baznīca un pareizticīgo baznīca.

Viena no nozīmīgākajām katolicisma atšķirībām starp citiem kristietības
virzieniem ir Romas pāvests, kas tiek uzskatīts par baznīcas augstāko
autoritāti. Pareizticīgo baznīcas neuzskata pāvestu par savu augstāko vadītāju.
Tā vietā pareizticīgo baznīcā ir vairākas neatkarīgas, pašpārvaldošas baznīcas,
kur katrai augstākā amatpersona ir bīskaps. Pie šīm baznīcām pieder, piemēram,
Krievijas Pareizticīgā baznīca, Koptu Pareizticīgā baznīca, Grieķijas
Pareizticīgā baznīca.

16. gadsimta radās sākumā kustība, pazīstama kā reformācija, kuras mērķis bija
reformēt Romas katoļu baznīcu, bet kuras rezultātā notika baznīcas šķelšanās un
izveidojās dažādas protestantu konfesijas. Šīs baznīcas noraidīja vairākas Romas
katoļu baznīcas pārliecības, tajā skaitā arī pāvesta autoritāti un dažādas
mācības par paradīzi, šķīstītavu, taisnošanu u.c. Termins "protestantisms" ļoti
bieži tiek attiecināts uz visām kristiešu konfesijām, kas nav Romas katoļi vai
pareizticīgie. Pie protestantiem tiek pieskaitīti luterāņi, metodisti,
prezbiterāņi, fundamentālisti, baptisti, kvēkeri, mennonīti un daudzi citi.

Šīs baznīcas atzīst pirmos trīs ekumēniskos koncilus - Nīkajas, Konstantinopoles
un Efesas, bet noraida Halkēdonas koncilā pieņemto dogmatisko formulējumu par
Jēzus divām dabām - dievišķo un cilvēcīgo.

Šie virzieni radušies galvenokārt 19. gadsimta sākumā ASV un ievērojami atšķiras
no tradicionālajām konfesijām.

Kristietības aizsākumi ir meklējami Tuvo Austrumu zemēs. Tā ir attīstījusies no
ebreju reliģijas jūdaisma. Ebreji uzskatīja sevi par Dieva izvēlētu tautu. Viņi
gaidīja Mesiju, kas nestu Dieva ziņu un palīdzētu ebrejiem tikt vaļā no saviem
ienaidniekiem. Ap 27.—29. gadu mūsu ērā Jēzus sāka sludināt Galilejā. Daudziem
cilvēkiem Jēzus patika viņa dziedināšanas spēju dēļ, kā arī tāpēc, ka viņš spēja
sludināt reliģiju, izmantojot stāstus, kuros vilka paralēles ar reālo dzīvi.
Daudzi uzskatīja, ka Jēzus ir solītais Mesija, taču citi, īpaši ebreju
priesteri, vēlējās viņu apcietināt. Viens no Jēzus mācekļiem — Jūda nodeva viņu
un izstāstīja varasiestādēm Jēzus atrašanās vietu. Jēzus tika apcietināts un
notiesāts uz nāvi. Bībelē tiek stāstīts, ka Jēzus trīs dienas pēc nāves
augšāmcēlās un vēl 40 dienas pavadīja uz Zemes. Pēc tam viņš uzkāpa debesīs un
sēž pie Dieva labās rokas.

Pēc Jēzus nāves cilvēki, kuri sevi dēvēja par kristiešiem, turpināja praktizēt
reliģiju tādā pašā veidā kā ebreji. Vienīgi kristieši visu uzmanību veltīja
Jēzum, bet ebreji uzskatīja, ka viņu glābējs vēl nav ieradies. Vēlāk misionārs
Svētais Pāvils deva lielu ieguldījumu kristietības atdalīšanās procesā no
jūdaisma. Viņš arī izplatīja Jēzus vēstījumu neebreju un pagānu vidū.

Lai izplatītu Jēzus mācības, daži no agrīnajiem kristiešiem sarakstīja tekstus
par viņu. Mateja, Marka, Lūka un Jāņa evaņģēliji ir pamatteksti, kuri ir Jaunās
Derības pamatā.

Kristietība izplatījās pa visu Romas impēriju un arī ārpus tās, par spīti tam,
ka vairākus gadsimtus Romas impērijā tā bija aizliegta un notika kristiešu
vajāšanas, līdz 313. gadā Milānas edikts atļāva reliģijas brīvību Romas
impērijā. Baznīca Romas impērijā bija sadalīta diecēzēs, no kurām augstākās bija
Romas, Aleksandrijas, Antiohijas, Jeruzālemes un vēlāk arī Konstantinopoles. No
šīm vienīgi Roma atradās impērijas rietumu daļā, tādēļ par rietumu baznīcas
galvu izvirzījās Romas bīskaps (pāvests), tomēr bija arī draudzes, kas neatzina
Romas autoritāti. Jau pirmajos gadsimtos, agrīnajā Baznīcā izveidojās
hierarhiskās struktūras iezīmes — bīskapi, priesteri un diakoni.

3. gs. beigās — 4. gs. sākumā radās pirmie klosteri. Par vienu no klosteru
sistēmas pamatlicējiem tiek uzskatīts Nursijas Benedikts, kurš nodibināja arī
pirmo mūku ordeni. Visa 4. gadsimta laikā baznīcas iekšienē notika divu galveno
uzskatu sadursme — Trīsvienības atbalstītāji pret ariāņiem, tomēr pamazām
vairākos ekumēniskajos koncilos (Nīkajas, Konstantinopoles u.c.) virsroku guva
pirmie. Koncilos noformulēja arī citas ticības pamatnostādnes un priekšstatus.
380. gadā imperators Teodosijs I pasludināja kristietību par Romas valsts
reliģiju, tomēr jau pēc viņa nāves impērija sadalījās Rietumromas un
Austrumromas impērijās, kas radīja pamatu, lai baznīca abās valstīs arvien
vairāk attālinātos viena no otras. Formāla baznīcas šķelšanās tomēr notika tikai
1054. gadā, kā rezultātā izveidojās Romas un Konstantinopoles baznīcas.

7. gadsimta beigās lielas bijušās Romas impērijas teritorijas iekaroja Islama
kalifāts, tomēr Eiropa, izņemot Ibērijas pussalas dienvidu daļu, palika
neieņemta. 15. gadsimtā kristīgo baznīcu Dienvidaustrumeiropā apdraudēja augošā
Osmaņu impērija (Konstantinopoles krišana 1453. gadā). 16. gadsimta sākumā
Rietumeiropā sākās reformācijas kustība, kuras mērķis bija tuvināt kristīgo
baznīcu tās pirmssākumiem. Reformācijas rezultātā no katoļu baznīcas, atdalījās
vairākas konfesijas- kā luterāņi, kalvinisti, anglikāņi u.c. Šajā laikā notika
arī lielie ģeogrāfiskie atklājumi, kuri veicināja kristietības izplatīšanos
citos kontinentos, kā rezultātā kristietība mūsdienās ir lielākā reliģija
pasaulē.



https://lv.wikipedia.org/wiki/Var%C5%A1

Varš ir ķīmiskais elements ar simbolu Cu (latīņu: cuprum) un atomskaitli 29.
Varš dabā retumis ir sastopams brīvā veidā, tomēr lielāko daļu vara iegūst no
sulfīdu un oksīdu rūdām. Varš ir sarkanbrūns metāls ar ļoti labu
elektrovadītspēju un siltumvadītspēju. Varš ir viegli sakausējams ar citiem
metāliem. Izplatītākie sakausējumi ir bronza un misiņš. Varš savienojumos var
būt vienvērtīgs vai divvērtīgs. Varš ir visai inerts metāls, jo aktivitātes
rindā atrodas aiz ūdeņraža. Vara joni liesmu iekrāso zilganzaļā krāsā. Bezūdens
vara sāļi parasti ir balti, vara kristālhidrāti parasti ir vai nu zili vai zaļi.

Senajās civilizācijas varu pazina jau pirms 8000–9000 gadiem. Senie romieši varu
pazina kā "metālu no Kipras" (aes Cyprium), jo tieši no šīs salas tas tika
iegūts visvairāk. Sākotnēji saīsināti to sauca par cyprium, bet tikai vēlāk
parādījās mūsdienu latīņu nosaukums cuprum.

Varš dabā retumis ir sastopams brīvā veidā, tomēr Amerikas Savienotajās Valstīs
ir atrasti lieli tīrradņi. Varš ir 26. izplatītākais ķīmiskais elements Zemes
garozā. Ir zināmi vairāk nekā 250 minerāli, kuru sastāvā ir varš. Nozīmīgākie no
šiem minerāliem ir vara spīde (Cu2S), kuprīts (Cu2O), halkopirīts (CuFeS2) un
malahīts ((CuOH)2·CO3).

Dabiskais varš sastāv no diviem stabiliem izotopiem — vara-63 (69,17% no kopējā
daudzuma dabā) un vara-65 (30,83%). Dabā radioaktīvais varš nav sastopams.

Varš ir gaišsārts un mīksts pārejas metāls. Tas pieder 11. (IB) grupas
elementiem, kurā ietilpst arī sudrabs un zelts, un tiem visiem ir kopīgas šādas
īpašības: tiem ir viens s-orbitāles elektrons un pilna d elektronu čaula, kā arī
raksturīgs plastiskums un augsta elektrovadītspēja.

Vara oksidēšanas pakāpes visbiežāk ir +1 un +2, jo tā atomā viens no ārējā
(ceturtā) enerģijas līmeņa s elektroniem ir pārvietojies uz 3d enerģijas līmeni.
No vienkāršajām vielām varš reaģē ar hloru, sēru un skābekli.

Tīrs varš lielākoties tiek izmantots rotaslietu izgatavošanā, elektrotehnikas
rūpniecībā, elektrisko slēdžu, vadu un kabeļu ražošanā. Plaši tiek izmantoti
dažādi vara sakausējumi.

Varš ir metāls, kas ir viegli sakausējams ar citiem metāliem. Ir zināmi vairāk
nekā 400 vara sakausējumu. No šiem sakausējumiem visizplatītākie ir misiņš (vara
un cinka sakausējums) un bronza (visbiežāk vara un alvas sakausējums, lai gan
nereti par bronzu sauc arī citus vara sakausējumus, piemēram, ar alumīniju,
silīciju vai beriliju). Izplatīti ir arī vara-niķeļa, kā arī vara-sudraba
sakausējumi.



https://lv.wikipedia.org/wiki/M%C4%93ness

Mēness ir Zemes vienīgais dabiskais pavadonis. Mēness kā sugas vārds apzīmē
debess ķermeni, kas riņķo ap kādu zvaigzni vai planētu. Mēness attālums līdz
Zemei nav konstants, vidēji tas ir 384 400 km. Mēness kustas ap Zemi pa nedaudz
eliptisku orbītu. Tas apriņķo Zemi apmēram 28 dienās (precīzāk 27 dienās, 7
stundās un 43 minūtēs). Mēness ir Zemei tuvākais debess ķermenis, tas ir tikai 4
reizes mazāks par Zemi, tāpēc sistēmu Zeme-Mēness sauc arī par dubultplanētu.

Mēness ir otrs spožākais debess spīdeklis pēc Saules, bet, atšķirībā no Saules,
tas pats gaismu neizstaro. Mēness atstarotā Saules gaisma ir labi redzama
naksnīgajās debesīs. Zeme Mēnesi apgaismo daudzreiz vairāk, nekā Mēness Zemi. Uz
Mēness nav gaismas, atmosfēras un ēnas kontrasti. Nokļūstot uz Mēness, no tā uz
Zemes praktiski nekas nav saskatāms, jo Zemes virsmu vienmēr klāj biezs mākoņu
slānis, kuram cauri nevar redzēt. Nīls Ārmstrongs un Bazs Oldrins 1969. gadā
kļuva par pirmajiem cilvēkiem, kas nolaidās uz Mēness.

Uz Mēness nav ūdens tvaika, gaisa, vēja, nokrišņu, kā arī Mēnesim nav
atmosfēras, jo tā gravitācijas spēks ir pārāk mazs, lai noturētu gāzes
molekulas. Tā kā uz Mēness nav atmosfēras, tad cilvēkiem tā ir pavisam
nepiemērota vide dzīvošanai. Uz Mēness nav iedomājama dzīve bez skafandriem, jo
cilvēka organisms nav piemērots dzīvošanai bez atmosfēras spiediena un lielām
temperatūras izmaiņām. Arī pārvietošanās uz Mēness ir pavisam savādāka, nekā uz
Zemes. Mēness cilvēka ķermeni pievelk ar 6 reizes mazāku gravitācijas spēku,
nekā uz Zemes, tāpēc tur visi cilvēki ir vieglāki, arī kosmonauti, neskatoties
uz to, ka viņi valkā aptuveni 115 kg smagus skafandrus. Atmosfēras trūkuma dēļ
Mēness nav pasargāts no spēcīgās Saules staru iedarbības un no kosmosā
klīstošiem lieliem un maziem meteorītiem.

Mēness virsmu klāj dažus centimetrus biezs tumšu putekļu slānis. Tas nosaka gan
Mēness krāsu, gan albedo. Mēness virsmas īstā krāsa ir brūnpelēka, tā atstaro
tikai 7% saules un tā ir ļoti tumša. Tomēr raugoties uz Mēnesi naktīs, tas
liekas spožs un sudrabains. Grunts paraugi, kas tika atvesti no Mēness uz Zemi,
pierādīja to, ka Mēness sastāv no tiem pašiem ķīmiskajiem elementiem no kā Zeme.
Mēness griežas diezgan lēni, jo diena uz Mēness ilgst divas nedēļas, bet nakts
otras divas nedēļas. Neskatoties uz to, ka Mēness pagriež pret Sauli te vienu te
otru pusi, šajā laikā Mēness virsma pagūst gan sakarst, gan atdzist. Dienā uz
Mēness ir ļoti karsts, bet naktī gluži pretēji - ļoti auksts. Temperatūra uz
ekvatora svārstās vidēji no +130 °C dienā līdz -170 °C naktī. Mēness virsmai ir
slikta siltumvadītspēja, tāpēc tā virsmas slānī Saules siltums neuzglabājas.
Dažu centimetru dziļumā temperatūras svārstības nav tik lielas kā virspusē, arī
tāpēc, ka Mēness iežu ārējais slānis, ko sauc par regolītu, ir porains un tāpēc
darbojas kā labs siltumizolators. Viena metra dziļumā temperatūra uz Mēness ir
nemainīga, aptuveni -50 °C. Izņēmumi ir tikai daži ieži, kuru lielās īpatnējās
siltumietilpības dēļ siltums saglabājas ilgāk. Viskarstākais ir Mēness
ekvatoriālais rajons.

Mēness, tāpat kā Saule pārvietojas pa zodiaka zvaigznājiem no labās uz kreiso
pusi (no rietumiem uz austrumiem), tikai ātrāk. Gravitācijas spēku iedarbībā tas
riņķo apkārt Zemei un pilnu apriņķojumu veic 27,3 dienās (27 dienas un 8
stundas). Mēness, riņķodams ap Zemi, kopā ar to pārvietojas ap Sauli un gada
laikā veic vienu pilnu apriņķojumu. Mēness orbīta, tāpat kā citiem Saules
sistēmas ķermeņiem, ir līdzīga nedaudz saspiestam riņķim - elipsei, tāpēc
attālums līdz Mēnesim ir mainīgs. Tas griežas ap savu asi un pilnu riņķojumu
izdara 27,3 dienās, tāpēc pret Zemi pavērsta viena un tā pati Mēness puse, otra
nav redzama, jo Saule apgaismo tikai vienu Mēness pusi, bet otra paliek ēnā.
Mēness redzamais izskats ir atkarīgs no tā, no kuras puses spīd Saule, kad mēs
uz to skatāmies. Mēness ir otrs spožākais spīdeklis pie debess pēc Saules, tikai
atšķirība ir tāda, ka tas pats gaismu neizstaro. Tas ir redzams, jo to apspīd
Saule. Nakts debesīs būtu vajadzīgi apmēram 500 000 pilnmēnešu, lai to gaisma
līdzinātos Saules gaismai. No Mēness nākošā gaisma vislabāk ir saskatāma ārpus
pilsētas, jo pilsētās ir pārāk spēcīgs apgaismojums.

Mēness gravitācijas spēks izraisa Zemes okeānos bēgumus un paisumus. Zemes ūdens
apvalks izstiepjas Mēness virzienā. Uz līnijas, kas iet caur Zemes centru un
Mēnesi, ir paisums - okeānos un jūrās ceļas ūdens līmenis. Perpendikulāri šim
virzienam ūdens līmenis pazeminās, jo no turienes Mēness pievilkšanās spēks
aizvelk ūdeni prom. Dažās vietās uz Zemes ūdens līmenis paceļas līdz pat 18
metriem. Tad paisuma vilnis iet atpakaļ un nāk bēgums. Paisumu un bēgumu
parādības ietekmē kontinentu izraisītā berze, sarežģītā krastu līnija, okeānu
dibenu profils. Iekšējās jūras - Baltijas jūrā, paisums ir tik niecīgs, ka to
nemaz neievēro. Ir ostas, kurās kuģu ieiešana un iziešana stingri pakļaujas
paisumam un bēgumam. Zeme rotējot ap savu asi, tiecas pagriezt sev līdz arī
paisuma vilni. Zeme ap savu asi rotē ātrāk, nekā Mēness ap Zemi. Rodas paisuma
berze, kas bremzē Zemes diennakts rotāciju un pagarina Zemes diennakti. Zemes
diennakts pagarināšanās notiek ļoti lēni, simts gados diennakts kļūst garāka
tikai par 0,001 sekundi. Paisuma spēki izraisa arī pārmaiņas Mēness cietajos
iežos. Paisuma viļņi spēj saārdīt gabalos pat asteroīdus un planētu pavadoņus.
Tā var notikt tikai ar nelielas masas debess ķermeņiem, kam iekšējie
gravitācijas spēki ir pārāk mazi.

Mēness aptumsums ir samērā reta, neparasta parādība, kas visos laikos
piesaistījusi pastiprinātu uzmanību. Mēness aptumsums notiek tikai tad, kad visi
trīs debess ķermeņi - Zeme, Mēness un Saule atrodas tieši vai gandrīz uz vienas
līnijas. Saules aptumsums notiek tad, kad Mēness atrodas starp Zemi un Sauli un
aizsedz Saules disku, tas nozīmē, ka Saules aptumsums iespējams tikai jaunmēness
fāzēs. Aptumsumi nenotiek katrā jaunā Mēnesī, jo Mēness orbīta attiecībā pret
Zemi ir slīpa.

Saules aptumsums var būt pilns, gredzenveida vai daļējs. Pilnais Saules
aptumsums vienlaikus redzams tur, kur Mēness ēna skar Zemes virsmu, izveidojot
lielu, ovālu plankumu. Zemei griežoties, Mēness ēnas plankums pārvietojas pa
Zemes virsmu, izveidojot garu joslu. Ārpus pilnā aptumsuma joslas tur, kur uz
Zemi krīt Mēness pusēna, novērojams tikai daļējs Saules aptumsums.

Daļējā aptumsuma josla ir platāka par pilno joslu, bet tomēr Saules aptumsums
novērojams tikai noteiktā Zemes apgabalā. Moteiktā pilnā Saules aptumsuma gaita
ir šāda: Mēness, kas nav saskatāms, lēni virzās virsū Saulei no labās uz kreiso
pusi, kamēr pieskaras Saules diskam, sākas daļējais aptumsums. Tad uz spožā
Saules diska parādās tumšs rombs, tas aug aizvien lielāks, tomēr Saules gaismas
pavājināšanās kļūst jūtama tikai tad, kad Saule izskatās kā šaurs sirpis, tad
seko pilnais Saules aptumsums, kura laikā kļūst tumšs un ir redzamas spožākās
zvaigznes un planētas. Pamale kļūst sārta, bet ārpus Mēness ēnas joprojām spīd
Saule. Saule nepazūd pilnībā. Apkārt melnajam Mēness diskam redzams rožains
aplis, kas ir Saules atmosfēra. Pilnā Saules aptumsuma vidējais ilgums ir 2-3
minūtes. Pilnajai fāzei beidzoties, sāk iemirdzēties pirmie Saules stari un
atkal kļūst gaišs. Mēness tad pakāpeniski noiet no Saules diska, līdz beidzot
pazūd arī pēdējais rombs, tad aptumsums ir beidzies. Ja Mēness atrodas apogeja
tuvumā, tad tā leņķiskais diametrs ir nepietiekams, lai pilnībā nosegtu Saules
disku, tāpēc ir novērojams gredzenveida Saules aptumsums. Šī aptumsuma gaita ir
tāda pati kā pilnam Saules aptumsumam, vienīgi maksimālās fāzes laikā Saule
redzama kā spožs gredzens. Reizēm mēdz gadīties, ka Mēness ēna atrodas Zemes
tuvumā, bet tomēr neskar tās virsmu, tad uz Zemes vērojams daļējs Saules
aptumsums, kam pilnās fāzes nav.

Mēness aptumsums notiek tad, kad Zeme atrodas starp Sauli, Mēnesi un Mēness
ieiet Zemes ēnā. Mēness aptumsums ir iespējams pilnmēness fāzē, taču aptumsums
nenotiek katrā pilnā Mēnesī, izšķir pusēnas, daļēju un pilnu Mēness aptumsumu
atkarībā no tā, kurai Zemes ēnas daļai Mēness iet cauri. Ja Mēness ieiet tikai
Zemes pusēnā, tas notiek tikai pusēnas Mēness aptumsums, kura laikā Mēness
spožums gandrīz nemaz nesamazinās. Ja Mēness daļēji ieiet Zemes ēnā, tad redzams
daļējs Mēness aptumsums, bet ja Mēness ieiet pilnībā Zemes ēnā, tad novērojams
pilns mēness aptumsums.

Izpētot no Mēness vestos grunts paraugus, tika secināts, ka to vecums ir tāds
pats kā Zemei, tādēļ var secināt, ka Mēness radies aptuveni tad pat, kad Zeme.
Par Mēness izcelšanos pastāv vairākas teorijas.

Mēness ir pats piemērotākais apskates objekts gan lielā, gan mazā teleskopā.
Mēness dažādās detaļas var pat saskatīt caur binokli, bet tam ir vajadzīgs ilgs
laiks. Pilnā Mēness fāzē tas ir spožāks, tāpēc uz to ir jāskatās caur speciālu,
pelēku filtru.

1957. gada 4. oktobrī PSRS palaida kosmosā pirmo Zemes mākslīgo pavadoni -
Sputnik-1. Tas uz Zemi raidīja regulārus radiosignālus - pīkstienus. Pēc mēneša
pirmajam pavadonim sekoja otrais - Sputnik-2. Ar Sputņik 2 orbītā devās pirmā
dzīvā būtne - suns Laika. 1958. gadā PSRS palaida kosmosā jau trešo pavadoni,
kura masa jau sasniedza 1,3 tonnas. 1958. gada 31. janvārī amerikāņi palaida
savu pirmo pavadoni kosmosā, kura nosaukums bija Explorer 1, tā masa bija tikai
5 kilogrami, bet ar tā palīdzību tikai veikti nozīmīgi atklājumi. Panākumu
iedvesmoti, amerikāņi 1958. gadā mēģināja palaist pirmo zondi uz Mēnesi, bet
panākumus pirmā guva PSRS. 1959. gadā 2. janvārī palaida pirmo zondi - Luna-1,
kas Mēnesim palidoja garām 5000 km attālumā. Tai sekoja Luna-2, kas 1959. gada
septembrī beidzot sasniedza Mēness virsmu, precīzāk, ietriecās tajā. Ar šīs
zondes palīdzību tika noskaidrots, ka Mēnesim nav magnētiskā lauka un radiācijas
joslu. Līdz pat 1959. gadam Mēness redzamo virsmu nebija iespējams aplūkot.
1959. gada oktobrī ar starpplanētu stacijas Luna 3 palīdzību tika veikti pirmie
Mēness neredzamās puses fotoattēli. No 1959. gada sākās aktīva Mēness izpēte un
17 gadu laikā uz Mēnesi tika palaisti apmēram 50 dažādu tipu starpplanētu
staciju, kurām bija dažāda nozīme, jo dažas no tām fotografēja tā virsmu un
veica dažādus mērījumus uz tā, bet dažas mēģināja kļūt par tā pavadoņiem.

1966. gadā PSRS starpplanētu stacija Luna 9 pirmo reizi lēni nosēdās uz Mēness,
taču tajā pašā gadā ASV sāka realizēt programmu Apollo, kuras galvenais mērķis
bija nogādāt uz Mēness cilvēku. 1968. gada oktobrī kosmosā devās pirmais
pilotējamais kuģis Apollo 7. Amerikāņi šim notikumam gatavojās ļoti ilgi un
uzmanīgi, iepriekš sūtot 3 kosmosa kuģus, kuri nenolaidās uz tā.

1969. gada 21. jūlijā uz Mēness nolaidās ASV kosmosa kuģis - Apollo 11.
Amerikāņu astronauts Nīls Ārmstrongs bija pirmais cilvēks, kas spēris kāju uz
Mēness. Viņam pievienojās arī Bazs Oldrins. Viņi kopā uzstādīja dažādas
zinātniskas iekārtas, savāca Mēness iežu paraugus, fotografēja tā apkārtni un
pārraidīja televīzijas reportāžu. Viņi uz Mēness pavadīja veselu diennakti un
tad devās atpakaļ uz Zemi. Viņi veica nozīmīgu darbu gan zinātnei, gan tehnikai.
Viņiem ar kosmosa kuģi bija jāveic sarežģīts ceļš, jo bija jāveic dažādi
sarežģīti manevri un darbam uz Mēness bija nepieciešami izturīgi skafandri.
Nākamajos gados vēl tika veiktas vēl 5 veiksmīgas ekspedīcijas uz Mēnesi. līdz
1972. gadam uz Mēness bija pabijuši jau 12 cilvēki. Katra lidojuma laikā
ekspedīcijā piedalījās trīs cilvēki, bet drošības apsvērumu dēļ uz Mēness varēja
izkāpt tikai divi no tiem, bet trešajam nācās palikt kosmosa kuģī Apollo, kas
riņķoja apkārt Mēnesim. Pēdējo ekspedīciju uzturēšanās laiks ilga līdz pat trim
diennaktīm,kuru laikā astronauti veica nozīmīgus zinātniskus pētījumus.

Vienīgā neveiksmīgā ekspedīcija uz Mēness bija Apollo 13 avārija. Tam ceļā uz
Mēness sprāga skābekļa balons, kā rezultātā sabojājās orbitālā bloka
elektropiegāde. Astronautiem nācās pāriet uz ekspedīcijas bloku, un viņi ar
pūlēm atgriezās uz Zemes. Pēc 1976. gada izpēte uz Mēness ar kosmiskajiem
aparātiem izsīka. Neraugoties uz to, ka Mēness ir sastingusi pasaule, arī uz tā
pa reizei notiek kādas izmaiņas, paretam kāds no novērotājiem ziņo, ka kādam no
krāteriem mainījies krāsa vai spožums.



https://lv.wikipedia.org/wiki/Indon%C4%93zija

Indonēzija (indonēziešu: Indonesia), oficiāli Indonēzijas Republika (Republik
Indonesia), ir lielākā valsts Dienvidaustrumāzijā gan pēc platības, gan pēc
iedzīvotāju skaita. Tā atrodas uz 17 508 salām un ir pasaulē lielākā valsts, kas
atrodas uz arhipelāga. Pēc iedzīvotāju skaita, kas ir gandrīz 230 miljoni,
Indonēzija ir ceturtā lielākā valsts pasaulē. Indonēzija ir republika, kurā tiek
ievēlēts parlaments un prezidents. Indonēzijas galvaspilsēta ir Džakarta. Šī
valsts robežojas ar Papua Jaungvineju, Austrumtimoru un Malaiziju. Vēl tuvākās
aizjūras kaimiņvalstis ir Singapūra, Filipīnas un Austrālija, kā arī Indijai
piederošās Andamanu un Nikobaru Salas. Indonēzija atrodas starp Kluso un Indijas
okeānu. Valsts teritoriju šķērso ekvatora līnija.

Nācija ir nabadzīga, ar ļoti zemu dzīves līmeni, lai gan valsts ir bagāta ar
dažādiem dabas resursiem. Tajā skaitā Indonēzijā ir lielas naftas un dabasgāzes
atradnes gan sauszemē, gan jūrā, milzīgas mežu platības, kur var iegūt
kokmateriālus, un dažādu derīgo izrakteņu atradnes, piemēram, alvas, niķeļa un
vara atradnes.

Mūsdienu indonēziešu priekšteči ieceļoja salās no Āzijas kontinentālās daļas
pirms tūkstošiem gadu. Ārzemju tirgotāji sāka apciemot salas sākot ar aptuveni
200. gadu m.ē. Ceļotāji no Indijas spēcīgi ietekmēja Indonēzijas iedzīvotājus ar
hinduisma un budisma kultūrām. Indonēzieši, kuri ļoti daudz ietekmējās no
Indijas, no 7. gadsimta līdz 16. gadsimtam bija izveidojuši vairākas atsevišķas
valstis. No šīm valstīm visspēcīgākās bija Šrividžaja un Madžapahita.

13. gadsimtā musulmaņu tirgotāji no Indijas Sumatras salā ieviesa islāmu. Pēc
tam šī reliģija strauji izplatījās arī pārējās Indonēzijas salās, izņemot Bali
salu, kurā valdošā reliģija palika hinduisms.

1510. gadā Indonēzijā pirmo reizi ieradās portugāļu tirgotāji. Drīz pēc viņiem
šeit ieradās arī nīderlandieši un angļi. Ap 1700. gadu Indonēzijas salās
vislielākā ārzemnieku ietekme piederēja nīderlandiešiem. Izņemot īsu laika posmu
no 1811. līdz 1816. gadam, kad valdīja angļi, nīderlandieši Indonēziju bija
kolonizējuši līdz pat 20. gadsimta sākumam.

Nīderlandieši zaudēja kontroli pār Indonēziju 1942. gadā, kad to Otrā pasaules
kara laikā iekaroja Japāna. Pēc Japānas kapitulācijas 1945. gadā Nīderlande
mēģināja atgūt Indonēziju, bet tas viņiem neizdevās. 1945. gada 17. augustā
Indonēzija kļuva par neatkarīgu valsti. Tikai 1949. gadā Nīderlande atzina
Indonēzijas neatkarību.

Par pirmo Indonēzijas prezidentu kļuva Sukarno. 1965. gadā Sukarno tika gāzts no
šī amata. Pie varas nāca armijas ģenerālis Suharto. 70. gadu vidū Suharto
valdība, izmantojot bruņotos spēkus, pārņēma kontroli pār Portugāles koloniju
Austrumtimoru. Pēc ilgstošiem protestiem, 1999. gadā Austrumtimoras iedzīvotāji
referendumā nobalsoja pret palikšanu Indonēzijas sastāvā un Austrumtimora ieguva
neatkarību.

Indonēzija plešas aptuveni 5 300 km garuma no rietumiem uz austrumiem un 2 100
km platumā no ziemeļiem uz dienvidiem. Indonēzijas kopējā sauszemes platība ir 1
919 440 km², un pēc tās tā ir 16. lielākā valsts pasaulē. Kopā ar
teritoriālajiem ūdeņiem Indonēzija platība ir vairāk nekā 7,7 miljoni km². Tad
Indonēzija būtu sestā lielākā valsts pasaulē. Neskatoties uz daudzajām salām,
kas veido valsti, 95% no Indonēzijas sauszemes platības veido tikai piecas
lielākās salas (Sumatra, Java, daļa no Kalimantānas, daļa no Sulavesi un
Jaungvineja). Indonēzijas pakļautībā ir Kalimantānas dienvidu daļa, aptuveni ¾
no visas salas, un aptuveni puse no Jaungvinejas. Arī lielākā daļa iedzīvotāju
dzīvo tieši šajās salās. Indonēzijai sauszemes robeža ir tikai ar Malaiziju,
Papua-Jaungvineju un Austrumtimoru. Vēl tuvākās aizjūras kaimiņvalstis ir
Singapūra, Filipīnas un Austrālija, kā arī Indijai piederošās Andamanu un
Nikobaru Salas.

Lielākā daļa no salām ir kalnainas. Džajas smaile Jaungvinejas salā ir augstākā
virsotne valstī (4884 m v.j.l.). Arī visā pasaulē tas ir visaugstākais kalns,
kas atrodas uz kādas salas. Indonēzijā ir ļoti daudz aktīvu vulkānu. Slavenākais
no tiem noteikti ir Krakatau, kura izvirdums 1883. gadā bija viens no visu laiku
cilvēces vēsturē spēcīgākajiem. Indonēzijā regulāri notiek zemestrīces. 2004.
gadā netālu no Indonēzijas krastiem Sumatras salas tuvumā izcēlās
Sumatras-Andamānu zemestrīce. Tā bija otra spēcīgākā visu laiku reģistrētā
zemestrīce. Tā izraisīja cunami vilni, kas skāra vairākas valstis un nogalināja
vairāk nekā 200 000 cilvēkus.

Indonēzijā ir tropiskais klimats. Visu cauru gadu galvenokārt ir karsts un
mitrs. Lielākajā daļā valsts visu gadu daudz līst lietus. Lielu daļu no valsts
teritorijas klāj tropiskie lietusmeži. Piekrastes zemienes ir purvainas ar
plašām mangrovju audzēm.

No lielajiem zīdītājiem Indonēzijā dzīvo degunradži, orangutani, tapiri, tīģeri
un ziloņi. Indonēzijā dzīvo lielākā ķirzaka pasaulē - Komodo varāns. Komodo
varāna garums var būt pat vairāk nekā 3 metri. Šis dzīvnieks ir sastopams tikai
dažās atsevišķās mazās Indonēzijas salās. Starp Indonēzijas putniem ir kakadu,
lapeņputni un paradīzes putni. Javas salā dzīvo pāvi.

Administratīvi Indonēzija ir sadalīta 33 provincēs, no kurām piecām provincēm ir
īpašs statuss. Katrai provincei ir pašai sava likumdošanas vara un gubernators.

2009. gadā Indonēzijā dzīvoja gandrīz 230 miljoni iedzīvotāju. Pēc iedzīvotāju
skaita Indonēzija ir ceturtā lielākā valsts pasaulē. Vairāk nekā puse no valsts
iedzīvotājiem dzīvo Javas salā.

Indonēzijā dzīvo vairāk nekā 300 atšķirīgas etniskas grupas. Vairumam no šīm
grupām ir Āzijas saknes. Lielākā tauta ir javieši, kas galvenokārt apdzīvo Javas
salu. Valsts austrumu salās galvenokārt dzīvo melanēziešu tautas no Okeānijas.
Nelielu, bet nozīmīgu iedzīvotāju grupu veido ķīnieši. Kopumā iedzīvotāji runā
aptuveni 250 valodās, bet vienīgā oficiālā valoda ir indonēziešu valoda.

Lielākā daļa iedzīvotāju ir musulmaņi. No citām reliģijām visizplatītākās ir
kristietība, hinduisms un budisms. Tradicionālās reliģijas tiek praktizētas
tikai dažos atsevišķos reģionos.

Lielākā daļa iedzīvotāju dzīvo pilsētās, kuras arvien straujāk izplešas. Trīs
lielākās Indonēzijas pilsētas - Džakarta, Banduna un Surabaja - atrodas Javā.

Liela daļa Indonēzijas lauksaimniecības zemju ir atvēlētas eksportkultūru
audzēšanai lielās plantācijās. Indonēzija ir viena no trim pasaulē lielākajām
kaučuka ražotājām, trešā lielākā kafijas pupiņu ieguvēja un viena no vadošajiem
kokosriekstu, tabakas, kakao un daudzu garšvielu ražotājām. Līdztekus resursiem,
ko nodrošina augu valsts izmantošana, Indonēzijai ir arī lieli derīgo izrakteņu
krājumi. Valstī ir bagātīgas alvas, vara, zelta, boksītu un niķeļa rūdu
atradnes. Indonēzija ir arī pasaulē lielākā sašķidrinātās dabasgāzes
eksportētāja, lielu daļu eksporta ienākumu nodrošina nafta. 2001. gadā
Indonēzijā saražoja 1,4 miljonus barelu naftas dienā, taču naftas ieguve
samazinās. Bažas par to, ka Indonēzija no naftas eksportētājvalsts var kļūt par
naftas importētājvalsti, veicinājušas naftas atradņu izpētes darbu uzsākšanu arī
nomaļos rajonos, kā arī sekmējušas jaunu ģeotermālo un hidroelektrostaciju būvi
valstī.

Indonēzija ir slavena ar mūziku un dejošanu. Tradicionālais mūzikas instruments,
ko spēlē Indonēzijas muzikanti, ir gamelans. Dejotāji bieži valkā izrotātas
galvassegas. Mūzika, dejas un drāma ir apvienotas ēnu leļļu izrādē, kuru dēvē
par vajangu. Dekoratīvajā mākslā nozīmīga loma ir bātikai, tradicionālai audumu
krāsošanas metodei.

Populārākais sporta veids Indonēzijā ir futbols, kuram ļoti cieši seko
badmintons. Sporta notikumus organizē Indonēzijas Nacionālā Sporta Komiteja
(indonēziešu: Komite Olahraga Nasional Indonesia jeb KONI). Organizācija ar
Indonēzijas valdības atļauju 9. septembri ir atzinusi par Nacionālo sporta
dienu.



https://lv.wikipedia.org/wiki/Daugavgr%C4%ABvas_cietoksnis

Daugavgrīvas cietoksnis (vācu: Neumünde Schanz, Festung Dünamünde, poļu:
twierdza Dynemunt, krievu: крепость Дюнамюнде, Усть-Двинск) atrodas Rīgas
apkaimē Daugavgrīvā pie Buļļupes ietekas Daugavā.

Daugavgrīvas cietoksnim ir nozīmīga vieta Latvijas vēsturē, tajā dzīvojis
Bībeles tulkotājs latviešu valodā Ernests Gliks (1680—1683), Pirmā pasaules kara
laikā tajā izveidota pirmā latviešu karaspēka vienība — 1. Daugavgrīvas latviešu
strēlnieku bataljons (1915), Latvijas brīvības cīņu laikā to iekaroja 9.
Rēzeknes kājnieku pulks (1919). Mūsdienās cietoksnis ir Valsts nozīmes
arhitektūras piemineklis, daļa no tā teritorijas iekļauta Latvijas Republikas
muitas zonā.

Daugavgrīvas cietokšņa pirmsākumi ir meklējami 17. gadsimtā., kad Poļu-zviedru
kara laikā 1608. gadā zviedru armija uzcēla pirmos nocietinājumus Daugavas
jaunajā grīvā (Neimindes skansti — Neumünde) un tajā nometināja 250 karavīru
lielu garnizonu. 1609. gadā Lietuvas karavadonis Hodkevičs ieņēma nesen uzcelto
cietoksni, bet 1617. gada augustā Daugavas grīvā ieradās zviedru flote un atguva
Neimindes skansti. 1617. gada 12.—14. septembrī Neimindes skansti ieņēma Rīgas
pilsētas karaspēks. 1621. gada 13. augustā zviedru flote ar 150 kuģiem
izsēdināja desantu Daugavas grīvā un pēc ilgstošas bombardēšanas 2. oktobrī
zviedriem padevās gan Daugavgrīvas pils, gan Neimindes skansts aizstāvji.

1624. gadā Zviedrijas karalis Gustavs II Ādolfs personīgi inspicēja
nocietinājumus un pavēlēja tos atjaunot. Neimindē tolaik bija 6 kazarmu ēkas,
nedaudz māju un 1 baznīca. Karadarbībā sagrautā nocietinājumu vietā zviedru
ģenerāļa Rotenberga vadībā 1640. gados uzbūvēja Nīderlandes parauga cietoksni ar
pieciem bastioniem un diviem vārtiem. Cietoksnī bija izvietoti 120 lielgabali un
mortīras, zaldātu kazarmas, virsnieku dzīvokļi, garnizona baznīca, pārtikas un
munīcijas noliktavas. 1670. gadā zviedri cietoksni modernizēja pēc tā laika
standartiem, ievērojot māršala Vobana jauninājumus fortifikācijā. Piecus agrākos
bastionus paplašināja, uzbūvēja sesto bastionu, jaunus kazemātus, pulvera
pagrabus, uzbēra vaļņus un padziļināja grāvjus. Modarnizēšanas darbus vadīja
zviedru kara inženieris Ēriks Dālbergs. 1680. gadā Neimindi pārdēvēja par
Daugavgrīvas cietoksni. 1680.—1683. gadā Daugavgrīvas cietoksnī par garnizona
luterāņu mācītāju kalpoja Ernests Gliks.

Lielā Ziemeļu kara sākumā 1700. gada 24. marta naktī uzbrukumā Daugavgrīvas
cietoksnim pāri aizsalušajai upei devās sakšu armija ģenerāļa Fleminga vadībā.
500 vīru lielais zviedru garnizons atsita uzbrukumu un kaujā esot krituši
apmēram 1000 sakšu karavīri. Tā kā zviedru garnizonam bija jācīnās pret 6 sakšu
bataljoniem un ledus Daugavā un Lielupē pielaida uzbrukumu no visām pusēm, tad
cietokšņa kara padome nolēma padoties. 28. martā zviedri ar ieročiem atstāja
cietoksni, ko Flemmings par godu karalim Augustam II pārdēvēja par Augustburgu
(Augustusburg). 1701. gadā cietoksni ar 500 kājniekiem un 120 jātniekiem ielenca
zviedru pulkvedis Albedils un 23. decembrī tas atkal pārgāja zviedru rokās.
1709. gada 26. novembrī Krievijas cars Pēteris I sāka deviņus mēnešus ilgo Rīgas
aplenkumu. Zviedriem Rīgā bij 10 000 un Daugavgrīvā 1000 vīru liels garnizons.
1710. gada augustā cietoksnis beidzot padevās. 1710. gadā tas sastāvēja no 6
bastionu frontēm ar ūdens grāvjiem, akmeņu eskarpiem un segto eju, iekšpusē bija
kazarmas un pulvera pagrabi.

Pēc Krievijas impērijas galma apvērsuma ķeizariene Elizabete 1742. gadā lielā
slepenībā pavēlēja ieslodzīt Daugavgrīvas cietoksnī gāzto mazgadīgo ķeizaru
Ivanu VI ar ģimeni, kurus 1744. gadā pārveda uz Oranienburgu Pēterburgas
pievārtē. Krievijas impērijas armija 1755. gadā uzcēla jaunu cietokšņa baznīcu
un 1765. gadā sāka būvēt Komētas fortu. 1850. gadā lika pamatus Mangaļsalas
dambim, lai novērstu tālāku Daugavas grīvas aizsērēšanu un 1852. gadā cietoksnī
ierīkoja telegrāfa līniju. 1858. gadā uzbūvēja tiltu pār Buļļupi un 1871. gadā
atklāja dzelzceļa līniju uz Rīgu. Baltijas rusifikācijas periodā 1893. gadā to
pārdēvēja par Ustjdvinskas cietoksni (krievu: крепость Усть-Двинск).

1915. gada 16. augustā cietoksnī sāka veidot 1. Daugavgrīvas latviešu strēlnieku
bataljonu.

Kaut arī cietoksnī jau no 1914. gada bija izsludināts aplenkuma stāvoklis,
ieročus tam nācās vērst tikai pret ienaidnieka cepelīniem un aeroplāniem. Rīgas
operācijas laikā 1917. gada 2. septembrī, lai segtu atkāpjošās daļas, cietokšņa
baterijas atklāja uguni Slokas virzienā apmēram līdz Majoriem un Jelgavas
šosejas virzienā līdz 16 km. Tad artilēristi un sapieri saspridzināja baterijas,
lielgabalus, dedzināja ēkas un mantas, vācu rokās tas nonāca pilnīgi nelietojamā
stāvoklī.

1919. gada 3. janvārī — 22. maijā Daugavgrīvas cietoksnī atradās LSPR armija,
tad to ieņēma landesvērs. Bermontiādes laikā 1919. gada 13. oktobrī
Lielbritānijas un Francijas flote izbrauca no Daugavas un nostājās jūrā pretim
Daugavas grīvai. Kad Latvijas armija gatavojās forsēt Daugavu, ģenerālis
Sīmansons 14. oktobrī lūdza sabiedroto flotes artilērijas pabalstu no
Daugavgrīvas puses un 15. oktobrī sabiedroto flote atklāja uguni un pēc
intensīvas apšaudes 9. Rēzeknes kājnieku pulks pārcēlās pāri Daugavai un ieņēma
Bolderāju un Daugavgrīvas cietoksni, kurā padevās ap 300 karavīru ar vienu
lielgabalu un radiostaciju. Pēc Latvijas neatkarības kara beigām cietoksni
piešķīra Latvijas armijas artilērijas pulkam.

Pēc Latvijas okupācijas 1940. gadā to ieņēma PSRS Baltijas kara flotes vienības.
Cietoksnī izvietoja PSRS militārās vienības un objektus:

Pēc Krievijas Federācijas armijas izvākšanās no cietokšņa 1993. gada 31. augustā
to pārņēma Latvijas aizsardzības spēki. 1995. gada 6. novembrī cietoksnim
piešķīra Valsts nozīmes arhitektūras pieminekļa statusu. 1999. gada 7. jūnijā
Aizsardzības ministrija nolēma cietokšņa teritoriju nodot privatizācijai un VAS
"Aizsardzības īpašuma fonds" iznomāja cietoksni SIA “Aumeisteru muiža” uz 49
gadiem. 2000. gada 26. oktobrī to savā īpašumā pārņēma Privatizācijas aģentūra,
kas 2005. gadā vienojās ar cietokšņa nomnieku SIA "Aumeisteru muiža" par
grozījumiem nekustamā īpašuma ilgtermiņa nomas līgumā, kas paredz stingrākus
nosacījumus arhitektūras pieminekļa kultūrvēsturisko vērtību saglabāšanā. Līdz
ar to tika mainīti agrāk par valstij neizdevīgu atzītā nomas līguma nosacījumi.

2010. gada septembrī Privatizācijas aģentūra nolēma neturpināt Daugavgrīvas
cietokšņa nomas līgumu sakarā ar to, ka Daugavgrīvas cietokšņa nomnieks SIA
"Aumeisteru muiža" vienpusējā kārtā samazināja nomas maksas apmēru un ilgstoši
nemaksāja nomu. 2010. gada 1. oktobrī SIA «Aumeisteru muiža» cēla Rīgas pilsētas
Vidzemes priekšpilsētas tiesā prasību pret Privatizācijas aģentūras valdes
lēmumu par nomas līguma izbeigšanu atcelšanu, nomas maksas noteikšanu un nomas
līguma ierakstīšanu zemesgrāmatā.

Vienlaicīgi 2010. gada oktobrī SIA "Arnika un Co" Rīgas domes Pieminekļu padomei
iesniedza priekšlikumu Daugavgrīvas cietokšņa teritorijā novietot piemiņas zīmi
— liela izmēra pareizticīgo krustu.



https://lv.wikipedia.org/wiki/Asinis

Asinis ir šķidrie saistaudi, kuru galvenā masa nemitīgi kustas. Tās ir
eritrocītu, leikocītu un asins plātnīšu suspensija asins plazmā. Asinis kopā ar
limfu un audu šķidrumu veido organisma iekšējo vidi. Pieaugušam cilvēkam ir 4—6
litri asiņu, kas ir 6—8% ķermeņa masas. Fizioloģiska miera stāvoklī viss asiņu
daudzums necirkulē, jo daļa atrodas asiņu depo orgānos (aknās, liesā, sarkanajās
kaulu smadzenēs).

No šī kopējā daudzuma 40—50% ir asins formelementi — asinsķermenīši, bet 55—60%
ir šķidra starpšūnu viela — asins plazma.

Cilvēka asinis savas funkcijas var veikt tikai tad, ja tās nemitīgi riņķo pa
slēgtu asinsrites sistēmu.

Asinis sastāv no formelementiem, jeb asinsķermenīšiem un asins plazmas. Asins
formelementus veido eritrocīti (sarkanie asinsķermenīši), leikocīti (baltie
asinsķermenīši) un asins plātnītes, jeb trombocīti. Plazmas un formelementu
daudzums nosaka asiņu stigrību, jeb iekšējo berzi — jo vairāk formelementu un
plazmas olbaltumvielu, jo lielāka stigrība.

Asins plazma ir asiņu šķidrā daļa — iedzeltens, puscaurspīdīgs šķidrums, kas
sastāv no neorganiskām un organiskām vielām. Plazmā ietilpstošo ķīmisko
savienojumu un ķīmisko elementu skaits ir ļoti liels. Asins plazmas sastāvā ir
apmēram 93% ūdens, 7,3g/100ml olbaltumvielas (albumīni, globulīni, fibrinogēns),
elektrolīti (<1% no kopējās plazmas masas), gāzes (CO2; O2; N2), barības vielas
(glikoze un citi ogļhidrāti, aminoskābes, lipīdi, holesterīns, vitamīni,
mikroelementi), vielmaiņas produkti (urīnviela, kreatinīns, urīnskābe,
bilirubīns), hormoni u.c. . Bez olbaltumvielām, polipeptīdiem, aminoskābēm,
lipīdiem, ogļhidrātiem, kurus asins plazma pievada šūnām struktūrelementu
atjaunošanai, jaunu vielu sintēzei un arī kā enerģētisko materiālu, asins plazma
transportē dažādus fermentus, hormonus, vitamīnus. Asins plazma transportē arī
ogļskābo gāzi. Asinīs konstatēto makroelementu un mikroelementu spektrs aptver
gandrīz visus Mendeļejeva periodiskās sistēmas elementus, kas liek domāt, ka nav
šķidruma ar sarežģītāku ķīmisko sastāvu kā asins plazma. Praktiski nav iespējams
asins plazmu izgatavot mākslīgi — tāpēc, ja zaudēts daudz asiņu, cilvēku glābj
tikai donora asinis.

Eritrocīti (erythros — sarkans, kytos — šūna) ir vienas no vismazākajām cilvēka
šūnām: to diametrs ir tikai apmēram 7µm . Piecos litros asiņu ir apmēram 25
triljoni eritrocītu (apm. 4 — 5 miljoni eritrocītu uz 1 mm3 vīriešiem un 3,5 —
4,5 miljoni eritrocītu uz 1 mm3 sievietēm). Jaundzimušajiem parasti ir ap 6
miljoni eritrocītu uz vienu asins kubikmilimetru, kā arī augstienēs un augstu
kalnos dzīvojošiem to arī ir ap 6 miljoni, bet zemienēs dzīvojošiem — mazāk.
Stāvokli, kad cilvēkam ir pazemināts eritrocītu un/vai hemologlobīna daudzums
asinīs, sauc par mazasinību. Eritrocītu frakcija asins tilpumā ir hematokrīta
indekss — tas atspoguļo plazmas un eritrocītu tilpuma attiecības (veselam
cilvēkam tas ir 40-45%). Eritrocītiem ir abpusējie ieliektas lēcas forma — šāda
forma ievērojami palielina eritrocītu virsmu. Ir aprēķināts, ka visu cilvēka
eritrocītu summārā virsma ir apmēram 1500 reizes lielāka par cilvēka ķermeņa
virsmu . Nobriedušiem cilvēka eritrocītiem nav kodola, un visa to citoplazma ir
maksimāli piesātināta ar dzelzi saturošu pigmentu — hemoglobīnu (Hb). Tieši
hemoglobīns piešķir asinīm tumši sarkano nokrāsu. Tas viegli pievieno skābekli
un transportē to. Ogļskābo gāzi galvenokārt trasnsportē asins plazma, bet
hemoglobīns arī var veidot savienojumus ar oglekļa dioksīdu. Hemoglobīna
savienojumi ar skābekli viegli disociē atkarībā no gāzes koncentrācijas vidē —
audos, kuros ir zema skābekļa koncentrācija, no hemoglobīna atbrīvojas
skābeklis, bet plaušās, kur skābekļa koncentrācija ir augstāka, no hemoglobīna
atbrīvojas oglekļa dioksīds. Eritrocītiem piemīta arī eritrocītu rezistence —
spēja pretoties osmotiskā spiediena maiņai. Eritrocīti uzbriest hipotoniskā
šķīdumā, bet hipertoniskā sarūk, membrāna bojājas līdz izšķīst — notiek
hemolīze. Galvenās eritrocītu funkcijas ir transporta funkcija, aizsargfunkcija,
onkotiskā spiediena uzturēšana un buferfunkcija. Tie piedalās arī ūdens — sāļu
maiņā un skābju — sārmu līdzsvarā. Eritrocītu dzīves ilgums ir 3—4 mēneši, jeb
100—120 dienas. To sabrukšanas produktus izdala ar žulti. Sarkanie
asinsķermenīši veidojas nepārtraukti, visu mūžu: ik sekundi asins plūsmā nonāk
vairāki miljoni jaunu, nobriedušu eritrocītu. Jauno eritrocītu veidošanās, jeb
eritropoēze notiek sarkanajās kaulu smadzenēs eritropoetīna ietekmē, kas
producējas nierēs, samazinoties skābekļa parciālajam spiedienam asinīs. Veco
eritrocītu bojāeja notiek liesā, nedaudz aknās un arī kaula smadzenēs — tur
mehāniski neizturīgās šūnas sabrūk, atbrīvojot hemoglobīnu.

Leikocīti (leukos — balts, kytos — šūna) ir daudzveidīgas, bezkrāsainas šūnas ar
kodolu. Tie atrodas ne tikai asinīs, bet arī limfā (limfocīti). Leikocīti ir
palīgi cīņā ar mikroorganismu izraisītām infekcijām un savu funkciju veic aiz
asinsvadu sieniņām. To skaits ir 5,1—5,4 miljoni µm vīriešiem un 4,6—4,8 µm
sievietēm. Leikocīti ir lielāki par eritrocītiem. Izšķir leikocītus ar
bezgraudaino citoplazmu (agranulocīti) un leikocītus ar graudaino citoplazmu
(granulocīti). Variē arī leikocītu kodola forma. Dažiem leikocītiem tas nav
kompakts, bet sastāv no vairākām daļām. Dažām leikocītu formām dzīves ilgums ir
2—3 dienas. Leikocīti veidojas sarkanajās kaulu smadzenēs, liesā un limfmezglos.

Leikocītu forma dzīves laikā mainās. Tie atgādina mazas amēbas, un tie spēj
amēbveidīgi pārvietoties, piemēram, leikocīti spēj iziet cauri asinsvadu
kapilāru sieniņai, kas sastāv no vienas šūnu kārtas, šīs šūnas it kā atbīdot.
Ārpus kapilāriem tie aktīvi virzās uz iekaisuma vietām, bojātiem, iekaisušiem
audiem. Tie satur fermentus, kas piedalās organisma bojāto, atmirstošo audu
sagremošanā. Cilvēka dzīves laikā organismā ļoti daudz šūnu noveco, atmirst, to
vietā veidojas jaunas. Leikocīti novērš organisma piesārņošanos ar šādiem
atmirušiem produktiem, kā arī iznīcina organismā iekļuvušos svešķermeņus.
Nonācis pie svešā objekta, leikocīts to aptver un cenšas noārdīt. Šajā cīņa
leikocīti bieži iet bojā arī paši un kopā ar noārdīto šūnu atliekām veido
strutas. Šo leikocītu funkciju — organismā iekļuvušo svešo organisko un
neorganisko daļiņu satveršanu Mečņikovs sauc par fagocitozi, bet pašu leikocītus
— par fagocītiem jeb rijējšūnām.

Trombocīti (thrombos — pika), jeb asins plātnītes ir vismazākie asiņu
formelementi. Tie nav šūnas, bet tikai no šūnas atrāvušās citoplazmas piciņas —
citoplazmas fragmenti. Tie ir ļoti sīki — apmēram 3µm diametrā. Vienā
kubikmilimetrā asiņu ir 200000 — 300000 trombocītu. Saskarē ar gaisu vai
nelīdzenu virsmu trombocīti sabrūk. Šajā procesā no trombocītiem atbrīvojas
vielas, kas ierosina asins recēšanu. Asins recēšana ir ķēdes reakcijas, kas
sastāv no daudziem posmiem. Šo reakciju rezultātā asins plazmas sastāvā
ietilpstošā olbaltumviela — fibrinogēns — pārvēršas nešķīstošā, šķiedrainā
olbaltumvielā — fibrīnā. Fibrīna šķiedras izveido biezu tīklu, kurā iestrēdz
asins šūnas un izveidojas receklis jeb trombs, kas aizsprosto brūci. Iedzimtu
slimību, kurai raksturīga ļoti vāja asins sarecēšana, sauc par hemofiliju.

Asiņu formelementi nepārtraukti noārdās, un to vietā stājas citi, kas veidojas
asinsrades orgānos — sarkanajās kaulu smadzenēs, aizkrūtes dziedzerī,
limfmezglos un liesā.

Liela asiņu zuduma, kā arī daudzu slimību gadījumos ir vajadzīga asiņu
pārliešana. Vairāku gadsimtu garumā (no 1666. gada, kad pirmo reizi tika
pārlietas asinis, līdz 20. gs. sākumam, kad atklāja asinsgrupas) tika pētīts un
mēģināts noskaidrot, kāpēc daudzos gadījumos slimniekam, pārlejot cita cilvēka
asinis, iestājas nāve. Izrādījās, ka uz eritrocītu virsmas ir īpašas vielas
(aglutinogēni), kas, kombinējoties ar plazmā esošajām vielām (aglutinīniem) var
izsaukt asiņu salipšanu, jeb aglutināciju. Ja asinīs notiek aglutinācija, tad
eritrocīti salīp piciņās, aizsprosto asinsvadus un cilvēks mirst. Ir zināmi
vairāki desmiti aglutinogēnu, no kuriem svarīgākie ir ABO sistēmas aglutinogēni,
Rh, Kell, Lewis sistēmas un citi aglutinogēni.

Rēzus sistēma ir jutīga uz dažādiem aglutinogēniem, kuri atrodas uz eritrocītu
virsmas. Rēzus (Rh) faktors ir nozīmīgs aglutinogēns (to sauc arī par D
antigēnu). Tas pirmo reizi tika atklāts pērtiķa Macacus rhesus eritrocītos.
Eiropā Rh faktoru satur 85% cilvēku, tie ir rēzus pozitīvi. Un tikai 15% cilvēku
šī faktora nav, tie ir rēzus negatīvi. Rēzus nesaderība var parādīties, ja māte
ir Rh negatīva, bet auglis no tēva mantojis D antigēnu un Rh ir pozitīvs. Šādai
grūtniecībai ir nepieciešama īpaša novērošana un terapija.



https://lv.wikipedia.org/wiki/Antarkt%C4%ABda

Antarktīda (no grieķu: ἀνταρκτικός, antarktikos — ‘pretējs Arktikai’) ir
kontinents, kas ieskauj Zemes Dienvidpolu, un atrodas Antarktikā. To visapkārt
apskalo Dienvidu okeāns. Antarktīda, kuras platība ir 13 980 000 km², ir
piektais lielākais kontinents; par Antarktīdu mazāka ir vienīgi Austrālija. No
pasaules daļām mazāka par Antarktīdu ir arī Eiropa. No šīs teritorijas aptuveni
98% klāj ledus sega, kuras vidējais biezums ir 1,6 kilometri. Tas ir lielākais
tuksnesis pasaulē, tādēļ arī dzīvnieku un augu daudzveidība ir ierobežota. Tomēr
okeānos, kas apskalo Antarktīdu, ir ļoti plaša dzīvas dabas daudzveidība. Vidēji
ņemot, Antarktīda ir visaukstākais, vissausākais un visvējainākais kontinents,
kā arī ar vislielāko vidējo augstumu virs jūras līmeņa.

Antarktīdas tuvumā cilvēki pirmo reizi nokļuva tikai ap 1820. gadu. Tas ir
izskaidrojams ar skarbajiem laika apstākļiem, kā arī tas, ka ledainās un
vētrainās jūras ap Antarktīdu bija nepārvarams šķērslis. Līdz 1950. gadam
joprojām vairāk nekā puse no kontinenta nebija izpētīta. Mūsdienās lidaparāti un
traktori ļauj nokļūt cilvēkiem jebkurā Antarktīdas nostūrī. Arī satelītuzņēmumi
atvieglina Antarktīdas izpētes procesu. Tomēr zinātnieki ir atzinuši, ka
Antarktīdā joprojām ir daudz dažādu lietu un vietu, kuras nav vēl pietiekoši
izpētītas.

Antarktīdā nav pastāvīgu iedzīvotāju. Uz turieni dodas gandrīz tikai zinātnieki
un piedzīvojumu meklētāji (parasti Antarktīdā uzturas ap 1000 cilvēku, kuri
strādā zinātniskajās stacijās). Kontinentā ir atklātas plašas dabas resursu
krātuves, bet to apgūšanu traucē skarbie klimatiskie apstākļi. Ieinteresētās
nācijas ir parakstījuši līgumu, ka dabas resursi, kas atrodami Antarktīdā, ir
izmantojami tikai zinātniskiem un citiem miermīlīgiem mērķiem.

Pirmās ekspedīcijas ar mērķi nokļūt Antarktīdas tuvumā tika rīkotas no 1772.
līdz 1775. gadam. Angļu jūrasbraucējs Džeimss Kuks apburāja apkārt kontinentam
un vistuvāk tam nokļuva aptuveni 160 km no Antarktīdas krastiem. Pirmo reizi
Antarktīdas krasti tika ieraudzīti ap 1820. gadu, kad britu un amerikāņu roņu
mednieki, kā arī krievu izpētes ekspedīcija sasniedza Antarktīdas pussalu.
1839.—1840. gada Antarktīdas vasarā Amerikas Savienoto Valstu flotes ekspedīcija
Čārlza Vilksa vadībā kartēja aptuveni 2400 km garu posmu Austrumantarktīdas
krastos. Nākamajā vasarā Apvienotās Karalistes pārstāvis Džeimss Klārks Ross
burāja pa Rosa jūru un nonāca līdz dienvidiem tik tālu, cik kuģis viņam ļāva.
Pirmā droši zināmā izkāpšana Antarktīdas teritorijā notika 1895. gadā un tas
bija Adēra ragā, bet pirmo reizi cilvēku grupa pārlaida ziemu Antarktīdas
teritorijā no 1898. gada marta līdz 1899. gada martam.

No 1901. līdz 1904. gadam pirmo ekspedīciju Antarktīdas iekšzemē veica britu
ekspedīcija Roberta Skota vadībā. Pirmie, kas sasniedza dienvidpolu, bija
Norvēģijas ekspedīcija, ko vadīja Roalds Amundsens. Viņi polu sasniedza
1911. gada 14. decembrī. Aptuveni mēnesi vēlāk dienvidpolā nokļuva arī britu
polārpētnieku ekspedīcija R. Skota vadībā, atpakaļceļā uz piekrasti visi tās
dalībnieki gāja bojā.

Sākotnējās ekspedīcijas pa Antarktīdu bija atkarīgas no buru kuģiem, suņu
pajūgiem un cilvēka spēka. Tikai tādā veidā varēja nodrošināt transporta kustību
pa teritoriju. Var teikt, ka Antarktīdā mehānismu laikmets sākās ar 1928. gada
16. novembri, kad Džordžs Hūberts Vilkinss (George Hubert Wilkins), vadot
amerikāņu ekspedīciju, veica pirmo lidojumu ar lidmašīnu no Disepšenas salas.
1929. gada 29. novembrī Amerikas Savienoto Valstu pilots Ričards Bērds ar
trīsmotoru Ford lidmašīnu pārlidoja pār dienvidpolam. No 1933. līdz 1935. un no
1939. līdz 1941. gadam Bērds arī veica vairāku Antarktīdas daļu izpēti gan no
gaisa, gan arī pārvietojoties pa tā virsmu. No 1947. līdz 1948. gadam Bērds
vadīja lielāko ekspedīcija, kāda jebkad ir bijusi Antarktīdā. Tā bija Amerikas
Savienoto Valstu flotes operācija ar nosaukumu Highjump. Operācijā iesaistījās
13 kuģi, vairākas lidmašīnas un helikopteri, kā arī tūkstošiem karavīru, kuri
izsēdās visapkārt Antarktīdai. 1990. gadā sešu cilvēku starptautiska ekspedīcija
amerikāņa Vila Stedžera (Will Steger) vadībā, izmantojot suņu kamanas, 221 dienā
šķērsoja Antarktīdu rietumu—austrumu virzienā. Šajā ekspedīcijā tika pieveikti
vairāk nekā 6000 km, un tas kļuva par garāko ceļojumu ar suņu kamanām. Komandā
bija pa vienam pārstāvim no Amerikas Savienotajām Valstīm, Padomju Savienības,
Francijas, Ķīnas, Japānas un Apvienotās Karalistes.

Antarktīda atrodas Dienvidu puslodē, un visu kontinentu apskalo Dienvidu okeāna
jūras. Gandrīz pilnībā visu Antarktīdas teritoriju klāj ledus un sniega sega.
Brīvā teritorija no ledus segas ir tikai 0,2—0,3% no visa kontinenta. Ledus
segas biezums var sasniegt 5 kilometrus. Vidējais ledus segas biezums ir no 2,1
līdz 2,4 kilometriem, tādēļ Antarktīdas vidējais augstums virs jūras līmeņa ir
lielākais pasaulē. Ledus sega satur aptuveni 90% no visas pasaules kopējā ledus
daudzuma un aptuveni 70% no visas pasaules saldūdens daudzuma. Krasta līnija ir
maz izrobota ar stāviem krastiem, kuru veido galvenokārt ledus.

Antarktīdā no visiem kontinentiem ir zemākais vidējais mitrums un zemākā vidējā
temperatūra. Kontinenta piekrastes daļā bieži ir spēcīgas sniega vētras (48
stundu laikā var uzsnigt pat 1,2 metru bieza sniega kārta).

Austrumantarktīdā atrodas plaši līdzenumi un ieplakas, bet Rietumantarktīda ir
kalnaina. Elsvērta Zemē augstākā virsotne ir Vinsona masīvs (5140 m).
Antarktīdas lielāko daļu (izņemot rietumus) aizņem prekembrija platforma, kuru
lieli nomati un vertikālās Zemes garozas kustības saskaldījušas atsevišķos
masīvos un cilas; vulkānisms (darbīgs vulkāns Erebuss, kā arī vēl divi vulkāni
Terors un Gauss). Rietumantarktīdu klāj līdz 4 km bieza ledus sega, kas veido
plašo ledus plato, kura augstākā daļa Arga kupolā sasniedz 4093 m virs jūras
līmeņa (vidējais augstums 2040 m). Starp kalnu masīviem rodas vairāki
novadšļūdoņi. Gar krastu vairākās vietās lieli peldoši šelfa ledāji. To biezums
sasniedz 700 m; malām atlūztot, rodas pat 60 – 150 km gari aisbergi.

Dažās vietās piekrastē ir oāzes, bez ledus un sniega — Bangera, Girsona,
Širmahera, Vestfollas oāzes, to kopējā platība aptuveni 6000 km². Virs ledāja
paceļas arī daži kalnu masīvi un klintis (nunataki). Oāzēs nelieli ezeri un upes
(vairāk nekā 30 km).

Oāzēs un uz nunatakiem (līdz 86° D. p.) aug sporaugi (aļģes, ķērpji, sūnas).
Antarktīdas pussalā ZR piekrastē vietām sastopami sīki sēklaugi (10 sugu).
Piekrastē dzīvo roņi (5 sugas), putni (pingvīni, vētrasputni). Oāzēs uz
nunataikiem posmkāji (50 sugu galvenokārt ērces un kukaiņi). Ļoti bagāts jūras
planktons, kura lielā daudzuma sastopamas kramaļģes un spīdvēži. Mīt sūkļi (250
sugu), adataiņi (150 sugu), lielas medūzas, tārpi un gliemeži. Visvairāk
izplatītas zivis, unikāla ir baltasiņu līdaka; zīdītāji — airkāji (vairākas roņu
sugas) un vaļi (zilie vaļi, finvaļi, seivaļi un kašaloti).

Virs Antarktīdas veidojas anticiklons ar valdošām aukstām gaisa masām, kas plūst
uz kontinenta malām, bet virs okeāna — ciklonālā josla, kur cikloni,
nepārtraukti virzoties no rietumiem uz austrumiem, rada rietumu vēju joslu ar
biežām vētrām (aurojošie 50 platumi).

Antarktīda nav piemērota cilvēka eksistencei, jo visur Antarktīdā, izņemot
piekrastes joslu, nemīt neviens dzīvnieks (izņemot mikroorganismus). Šeit valda
krasi ekstremāli klimatiskie apstākļi — sasniedzot pat −89 °C (reģistrēts
Vostokas stacijā). Tāpēc šeit nekad nav bijis patstāvīgu iedzīvotāju, jo tik
bargos apstākļos cilvēks nespētu sev gādāt organismam nepieciešamās uzturvielas.

Visā Antarktīdā (izņemot piekrasti) valda kontinentālais polārais klimats.
Vidējā temperatūra janvārī ir aptuveni −36 °C, bet jūlijā aptuveni −56 °C,
piekrastē janvārī ir −4 °C, jūlijā −20 °C, Antarktīdas pussalā janvārī 0 °C
(maksimālais 12 °C), jūlijā −12 °C. Oāzēs vasarā vidējā temperatūra ir līdz
+11 °C (klinšu virsmas sasilst līdz +40 °C). 400 km platā piekrastē stipri vēji
(līdz 90 m/s). Nokrišņu lielākajā teritorijas daļā 100–150 mm gadā, bet ~150 km
platā ledāja nogāzē 500–600 mm. Kopējais nokrišņu daudzums ~ 2200 mm.

Antarktīda ir visaugstāk virs jūras līmeņa izvietotais kontinents uz Zemes, tā
vidējais virsmas augstums pārsniedz 2000 m vjl., bet kontinenta centrā — pat
4000 m vjl. Lielāko daļu no šī augstuma veido ledus vairogs, zem kuras atrodas
kontinentālais reljefs, un tikai ~2% Antarktīdas teritorijas ir brīva no ledus,
pārsvarā Rietumantarktīdā un Transantarktīdas kalnos. Daļa piekrastes salu,
atsevišķi krastu posmi, tā saucamās sausās ielejas un daļa kalnu virsotņu
(nunataki) visu vasaru ir bez ledus. Transantarktīdas kalni dala Antarktīdas
teritoriju divās daļās — mazākajā Rietumantarktīdā un lielākajā
Austrumantarktīdā. Tām ir dažāda ģeoloģiskā uzbūve. Austrumantarktīda ir plato,
kurā ledus virsmas augstums virs jūras līmeņa sasniedz 4093 m (Arga kupols),
savukārt Rietumantarktīda faktiski ir arhipelāgs, kura salas savā starpā savieno
ledus vairogs. Vistālāk ziemeļos esošo Antarktīdas pussalu dažkārt dēvē par
Antarktīdas Andiem un to augstums dažviet pārsniedz 4000 m. Visaugstākā
kontinenta virsotne ir Vinsona masīvs (augstums 4892 m vjl.). Rietumantarktīdā
atrodas dziļākā sauszemes ieplaka kontinentā un pasaulē. Tās zemākā vieta
atrodas 2555 m (2,5 km) zem jūras līmeņa.

Antarktīdas ledus sega ir lielākā uz Zemes un pārsniedz Grenlandes ledus segas
lielumu apmēram 10 reizes. Tajā atrodas apmēram 30 miljoni kubikkilometru ledus,
t.i. 90 % visu sauszemes ledāju tilpuma. Ledus segai ir kupola forma. Tās
vidējais biezums ir 2500–2800 m, maksimālais biezums ir Austrumantarktīdā — ap
4800 m. Katru gadu no Antarktīdas krastiem aisbergu veidā aizpeld 2500
kubikkilometru ledus.

Tā kā ne tikai gada vidējās, bet arī vasaras gaisa temperatūras Antarktīdā
nepārsniedz 0 °C (ir zemākas par 0 grādiem), nokrišņi tur nokrīt tikai sniega
veidā. Lietus Antarktīdā ir īpaši rets gadījums. Sniegs, kas visu gadu snieg
Antarktīdā un nekūst vasarā, veido apmēram 1700 metru biezu slāni (atsevišķās
vietās pat līdz 4300 m). Antarktīdas ledū koncentrēti 90% no visiem Zemes
saldūdens krājumiem.

1990. gados krievu zinātnieki atklāja zemledus neaizsalstošo ezeru — Vostokas
ezeru, lielāko no Antarktīdas ezeriem. Tas ir 250 km garš, 50 km plats un tajā
ir 5,4 miljoni km³ ūdens.

2006. gada janvārī tika atklāti otrais un trešais lielākais ezers pēc platības,
kuru platības ir attiecīgi 2000 km² un 1600 km². Abi ezeri atrodas 3 km dziļi
zem ledus. Tika noskaidrots arī tas, ka šos ezerus būtu bijis iespējams atklāt
jau agrāk, ja vien būtu rūpīgāk analizēti 1958.—1959. gadu ekspedīcijas dati.
Bez šiem datiem tika izmantoti arī satelītu attēli, radaru dati kā arī
gravitācijas spēka mērījumi uz kontinenta virsmas.



https://lv.wikipedia.org/wiki/Sen%C4%81_Grie%C4%B7ija

Par Seno Grieķiju jeb Hellādu (sengrieķu: Ἑλλάς — Hellás) sauc grieķiski
runājošo pasauli senajos laikos - ne tikai pašreizējās Grieķijas teritoriju, bet
arī teritorijas, kuras tad apdzīvoja grieķi - Kipru, Turcijas Egejas jūras
krastu (tad sauktu par Joniju), Sicīliju un Dienviditāliju, un grieķu piekrastes
apmetnes tagadējā Albānijā, Bulgārijā, Ēģiptē, Francijā, Lībijā, Spānijā un
Ukrainā.

Tradicionāli par Senās Grieķijas periodu uzskata laiku no pirmajām Olimpiskajām
spēlēm 776. gadā pirms mūsu ēras līdz Aleksandra Lielā nāvei 326. gadā p.m.ē.

Grieķi paši sevi dēvēja par helēņiem, ar to pasvītrojot savu atšķirību no
vietējām šo reģionu sākotnēji apdzīvojošām tautām. Par grieķiem viņus sāka saukt
romieši tikai pēc vairākiem gadsimtiem.

Tieši helēņi bija arī tie, kas ieviesa vārdu barbari, apzīmējot tā visus tos,
kas nerunāja viņu valodā vai kādā no helēņu dialektiem. Barbars bija jebkurš,
kura runa bija helēņu ausīm nesaprotami barbariski trokšņi. Helēņu un barbaru
atšķirība nebūt nebija tikai valodnieciskas kategorijas jautājums. Tam bija
svarīga praktiska nozīme. Piemēram, helēņu karagūstekņi, ja tie karoja savā
starpā, parasti netika padarīti par vergiem, kā tas notika ar barbariem.

Ap 10. gadsimtu p.m.ē., kas ir apmēram 200 gadus pēc Trojas krišanas, Grieķijā
no ilgstošā juku perioda, kas bija pārņēmis visu Vidusjūras reģionu, pamazām
sāka parādīties jaunas civilizācijas veidošanās pazīmes. Šī sabiedrība būtiski
atšķīrās no Egejas kultūras, pat ņemot vērā tās dažādību atsevišķos laika
posmos. Tā bija jau pilnā mērā dzelzs laikmeta sabiedrība ar tai raksturīgām
tehnoloģijām un darbarīkiem, kā arī tā bija arī lielā mērā jauna kultūra.

Viens no pirmajiem nozīmīgākajiem šīs jaunās sabiedrības notikumiem bija
Olimpiskās spēles, kas saskaņā ar vēlāko grieķu vēsturnieku liecībām, pirmo
reizi notikušas 776. g. p.m.ē. Olimpisko spēļu dalībnieki un skatītāji,
piederēja vienai kultūrai. Viņi — dorieši, jonieši, ajolieši — visi runāja vienā
valodā, ko mūsdienās pazīst kā sengrieķu valodu.

Grieķu kultūra joprojām bija cieši saistīta ar Āzijas senākajām civilizācijām.
To pierāda senākais līdz mūsdienām saglabājies grieķu rakstības piemērs — krūze,
kas izgatavota ap 740. g. p.m.ē. Šī krūze aprakstīta ar adaptētām feniķiešu
rakstu zīmēm, kas vēlāk pārtapa par grieķu alfabētu.

Neskatoties uz valodas, reliģijas un kultūras kopību, helēņi neizveidoja valsti
līdzīgu tiem modeļiem, kādi pastāvēja līdz viņiem Tuvajos Austrumos. Helēņu
sabiedrības politekonomiskā organizācija visai stipri atšķīrās no agrākās
vēsturiskās prakses. Izšķirošā jaunās sabiedrības atšķirība bija tās iekšējā
organizācijā, kuras pamatā bija polisa vai pilsētvalsts.Tai pat laikā polisa
nebija pilsēta tās mūsdienu izpratnē — kā zināms pretstats laukiem vai provincei
ar raksturīgo atšķirīgo nodarbošanās un dzīves veidu. Drīzāk tieši otrādi —
polisa bija komūna, kas aptvēra vairāk vai mazāk kompaktu, autonomu apdzīvotu
vietu (nomu vai ciematu) grupu ar savu iekšējo likumdošanas un izpildvaru. Tieši
ciemati noteica, kas būs un kas nebūs polisas pilsonis, ciematu pārstāvji
ievēlēja arī polisas vecāko un padomi, kuriem piederēja reālā vara polisā.

Daudzas polisas viena no otras stipri atšķīrās. Lielākajā no tām - Atēnās 5. gs.
p.m.ē. bija ap 30-50 tūkstoši pilsoņu (pieauguši vīrieši). Turpretī vairumā
polisu iedzīvotāju skaits bija ap 2 tūkstošiem. Polisa parasti bija nostiprināta
pret ienaidnieku uzbrukumiem. Ja polisa bija neliela, to apjoza mūris. Polisām
attīstoties, ap tām veidojās ciemati un apdzīvotas vietas, bet polisas centrs
attīstījās kā pilsēta - administratīvs un kultūras centrs, saglabājot un
nostiprinot arī savu aizsardzības nozīmi. Šinī ziņā polisai bija līdzīgs
funkciju loks kā pilskalniem vēlākajā atlantiskajā Eiropā vai Baltijā, tikai
Grieķijā šo pilskalnu sauca par akropoli, kas tulkojumā no sengrieķu valodas
nozīmēja - "augšējā pilsēta".

Tai pat laikā pastāvēja polisas, kur nebija nocietinātas centrālās daļas. Tāda
bija, piemēram, Sparta, kas būtībā bija ciematu savienība noteiktā teritorijā.

Agrīnās polisas koncentrējās, galvenokārt, centrālajā Grieķijā, Peloponesas
austrumu daļā iepretī Mazāzijas krastam (Jonijai), kā arī salās (Lesba, Hiosa,
Samosa). Šis ir reģions, kura ekonomiskā un politiskā aktivizēšanās sākās 8.-7.
gadsimtā p.m.ē. un, kurš dominēja Grieķijā un lielā Vidusjūras piekrastes
austrumu daļā turpmākos, apmēram 500 gadus. Tādēļ Seno Grieķiju, kā uzskata
virkne vēsturnieku, varbūt būtu bijis pareizāk apzīmēt kā Egeju.

Grieķijā, pateicoties efektīvākai dzelzs laikmeta tehnoloģijai, strauji pieauga
iedzīvotāju skaits, kā rezultātā sāka trūkt pārtikas, jo lauksaimniecībai
derīgas zemes bija samērā maz. Egejai bija raksturīgs vēl kāds nozīmīgs
ierobežojums. Proti, kalnainais šī reģiona apvidus bija visai nepiemērots
kontaktu uzturēšanai pa sauszemes ceļiem — ceļošana pa sauszemes ceļiem tolaik
bija grūts pasākums. Kalni arī nebija sevišķi bagāti ar derīgiem izrakteņiem.
Tā, Egejā alva, varš vai dzelzs bija deficīts.

Pārvietošanās un ceļošana pa jūru bija nesalīdzināmi vieglāka un ērtāka, nekā pa
sauszemi. Tādēļ arī senās Grieķijas polisas bija izvietojušās samērā šaurā 50-70
kilometru platā joslā gar jūras piekrasti. Šī situācija stimulēja arī Grieķijas
koloniju dibināšanas aktivitātes, galvenokārt dažādos Vidusjūras piekrastes
reģionos. Šajos pasākumos Grieķija plaši izmantoja vēl Egejas civilizācijas
periodā uzkrāto jūrasbraukšanas pieredzi un grieķu kuģi, kuru konstrukcija un
takelāža bija pilnveidoti, devās arvien tālākās jūrās. Grieķu kolonisti arvien
biežāk devās visos iespējamos virzienos. Uz austrumiem viņi nokļuva līdz pat
Melnās jūras austrumu piekrastei, nodibinot šajā reģionā virkni koloniju -
praktiski gar visu Melnās jūras rietumu, ziemeļu un austrumu piekrasti. Rietumu
virzienā viņi nodibināja vairākas kolonijas Sicīlijā un Apenīnu pussalas
dienvidos. Virzoties tālāk grieķu kuģotāji un tirgotāji nokļuva mūsdienu
Francijas dienvidos, kur tāpat tika dibinātas kolonijas.

Grieķu ekspansiju veicināja arī ģeogrāfijas apgūšana. Grieķu filozofs
Anaksimandrs (611-546. g. p.m.ē.) izgatavoja pirmo zināmo ģeogrāfisko karti
pasaulē. Tas kļuva iespējams pateicoties intensīvai kultūras un zinātnes
attīstībai grieķu sabiedrībā dažu desmitu gadu laikā. 7. gs. p.m.ē. grieķu
zinātne ievērojami atpalika no citu Tuvo austrumu civilizāciju attīstības
līmeņa. Piemēram, astronomijā šajā laikā daudz tālāk bija aizgājusi Babilonija,
bet ģeometrijā un aritmētikā Ēģipte.

Kvalitatīvs pavērsiens Grieķijas attīstībā sākas 7.gs. p.m.ē. beigu posmā.
Grieķijas kontinentālajā daļā un Egejas salās sākās jauns kolonizācijas vilnis.
Tā iemesls bija pārapdzīvotība, kas bija izveidojusies grieķiskajās austrumu
provincēs, it īpaši Mazāzijā, to straujās saimnieciskās attīstības rezultātā.
Stiprs brīvu zemju trūkums izraisīja pakāpeniskas, bet būtiskas izmaiņas
Grieķijas saimnieciskajā sistēmā. Nelielajās polisu platībās nevarēja vairs
izdzīvot balstoties uz universālas lauksaimniecības, kas funkcionēja pēc
maksimālas pašnodrošināšanās principa. Bija nepieciešama darba dalīšana polisu
starpā, to specializācija. Piemēram, Atēnas izgatavoja un eksportēja lielu
daudzumu keramisko izstrādājumu un eļļu, bet ieveda graudus, kurus tā vairs
nespēja izaudzēt iekšējam patēriņam pietiekamā daudzumā. Arī Hiosa arvien
lielākā apjomā ražoja vīnu un eļļu, bet savam patēriņam ieveda graudus. Savukārt
par galvenajiem graudaugu kultūru ražotājiem un eksportētājiem kļuva Ēģipte un
grieķu Melnās jūras piekrastes polisas. Pateicoties specializācijai un darba
dalīšanai strauji attīstījās tirdzniecība. To atviegloja un veicināja līdiešu
izgudrojums — nauda.

Tirdzniecības saites ar Vidusjūras reģioniem veicināja tirgotāju
politekonomiskās lomas nostiprināšanos. Tā, līdz ar grieķu polisu attīstību
Egejā, Vidusjūras rietumu daļā jau bija izvērsusies ap 800.g. p.m.ē. feniķiešu
nodibinātā Kartāga. Starp abām civilizācijām veidojās intensīvas ekonomiskās
attiecības. Savukārt Itālijā šajā pat laikā bija uzplaukusi etrusku
civilizācija, kura līdz ar grieķu kolonijām veidojās kā ekonomiski aktīvs
Vidusjūras subreģions.

Izmaiņas Grieķijas un citu Vidusjūras valstu saimnieciskajā struktūrā izraisīja
arī būtiskas izmaiņas sabiedrībā un politikā. Līdz ar tirdzniecības
paplašināšanos polisās strauji sāka attīstīties vidējais slānis — tirgotāji.
Agrākie dižciltīgie zemes īpašnieki zaudēja varas monopolu polisās. Tiem arvien
vairāk nācās dalīt varu ar šo jauno sabiedrības slāni. Tā tirgotāji pakāpeniski
kļuva par faktiskajiem saimniekiem polisās, bet vēl izteiktāki daudzajās grieķu
kolonijās. Lai gan viņiem nebija politisko tiesību, to faktiskā ietekme
Grieķijas sabiedrībā palielinājās. Rezultātā tirgotāji, daļēji arī bagātākie
amatnieki, kļuva par politisko faktoru un sāka arvien uzstājīgāk pieprasīt
politiskās varas un tiesību pārdali. Lai panāktu savus mērķus šīs
jaunizveidojušās sabiedrības grupas apvienojās ar zemniekiem, kuriem arī nebija
nekādu tiesību un, kuri grima arvien dziļāk nabadzībā. Šī savdabīgā koalīcija
uzsāka kopīgu cīņu pret veco aristokrātiju. Tā bija ilgstoša, bet tās rezultātā
Grieķijā, tās sabiedrībā un kultūrā notika strauji pārveides procesi. Viena no
spilgtākajām izmaiņām ir tirānu periods, kas sākās vairumā Grieķijas polisu un
ar to saistītais labklājības pieaugums.

Tirānija Grieķijā nebūt nenozīmēja nežēlīgu, despotisku varu. Tā bija
vienpersoniska vara, bet bez mantošanas tiesībām. Varas uzurpēšana parasti
notika iekšējo cīņu rezultātā starp konkurējošām vietējo augstmaņu grupām. Lai
sagrābto varu nostiprinātu un noturētu, bija nepieciešams iegūt plašu pilsētas
vai polisas iedzīvotāju atbalstu. Tādēļ tirāni parasti sāka būvēt monumentālas
celtnes, veikt plašus pilsētas labiekārtošanas darbus. Tādēļ, neskatoties uz
tirānu periodu, Grieķijas pilsētas auga sevišķi strauji. Tā, 479.-478. gadā
p.m.ē. Atēnām tika uzcelta jauna aizsargsiena, jo iepriekšējās iekšienē pilsētai
jau kļuvis par šauru. Tas vēl vairāk nostiprināja pilsētu lomu antīkās pasaules
attīstībā.

Neskatoties uz Grieķijas pilsētu valstu politisko separātismu, arī tirānu laikā
grieķu kultūra kļuva arvien integrētāka. Piemēram, lai gan pastāvēja daudz
dažādu dialektu, grieķiski runājošie varēja viegli saprasties savā starpā
jebkurā pilsētā vai kolonijā. Arī grieķu reliģija bija universāla visā zemē.
Visas grieķu pilsētas piedalījās Olimpiskajās spēlēs un dažādos festivālos.

Straujais ekonomiskais un sociālais progress Atēnās un citās grieķu polisās drīz
vien sasniedza savu augstāko robežu, jo ierobežotās zemes platības pamazām
koncentrējās neliela skaita īpašnieku rokās. Tie, kļuvuši par sava veida
monopolistiem, zemi par arvien augstāku cenu iznomāja tās reālajiem
apstrādātājiem — zemniekiem. Ja pēdējie nevarēja samaksāt zemes renti, zemes
īpašnieki tos, līdz ar pārējiem ģimenes locekļiem varēja pārdot verdzībā. No
kādreizējās pārticības laukos 7. gadsimta p.m.ē. beigās vairs nebija palicis ne
vēsts, to bija nomainījusi nabadzība un zemniecība bija uzkrājusi milzīgu parādu
slogu. Nabadzīgākie slāņi jau atklāti sāka gatavoties revolūcijai, lai panāktu
bagātības pārdalīšanu sev par labu. Savukārt arī bagātie zemes īpašnieki,
nespējot vairs nodrošināt ienākumus, kādus tie uzskatīja par pienācīgiem, bija
saniknoti un noskaņoti ļoti kategoriski. Tie gatavojās nopietni, visiem
iespējamiem līdzekļiem aizsargāt savas intereses, tai skaitā ar ieročiem, kā arī
ieviešot daudz stingrāku likumdošanu. Atika un senā grieķu civilizācija kopumā
bija nonākusi ekonomiskās un politiskās katastrofas priekšā. 6. gadsimta sākumā
Atēnu valstsvīrs Solons veica politiskas, sociālas un ekonomiskas reformas,
kuras daļēji novērsa politisko krīzi, taču pilnībā neatrisināja briestošās
grieķu sabiedrības politekonomiskās problēmas.

Ap 500. gadu p.m.ē. Grieķijas ekspansija Vidusjūras reģionā bija sasniegusi
tādas robežas, ka konflikti ar citām civilizācijām bija kļuvuši neizbēgami.
Rietumos grieķi bija izveidojuši spēcīgas polisas Sicīlijā un Itālijas dienvidu
daļā. Arī Korsikā un Francijas dienvidos (Masīlijā — vēlākajā Marseļā) atradās
vairākas lielas grieķu apmetnes. Pat centrālajā Itālijā starp etruskiem un
latīņiem bija izvietojušās atsevišķas grieķu kolonijas.

Taču pirmais lielākais karš grieķiem sākās 546. gadā p.m.ē. līdz ar persiešu
iebrukumu Līdijā, aizsākot veselu periodu Senajā Grieķijā - Persiešu karus. Šo
karu rezultātā grieķu armija un flote guva leģendāras uzvaras pār persiešu
spēkiem.

Pēc uzvaras pār Persiju Atēnas kļuva par galveno Grieķijas valsti, bet Sparta
savu kādreizējo augsto prestižu pakāpeniski zaudēja. Arī gandrīz viss atlikušais
5. gs. p.m.ē. pagāja kā Atēnu zelta laikmets. Atēnas kļuva par skaistāko pilsētu
pasaulē. Tika uzceltas slavenākās ēkas - Partenons, Akropole u.c., savu augstāko
attīstības pakāpi sasniedza zinātne un māksla. Turpināja attīstīties arī
demokrātijas tradīcijas un pilnveidojās likumdošana.

Viens no Senās Grieķijas krīzes iemesliem bija savstarpējie grieķu kari, kuri
pēc Persijas sakāves strauji izvērsās pašu grieķu starpā. Tā, Peloponesas līga,
kas pastāvēja jau kopš 550. g. p.m.ē., tātad vēl pirms Persiešu kariem un, kas
bija apvienojusies ap Spartu, nekad nebija samierinājusies ar Atēnu prioritāti.
Arī pašas Atēnas lielā mērā provocēja citu Grieķijas pilsētu neapmierinātību ar
to, ka savu kādreizējo diplomātiju, kas palīdzēja grūtā brīdī brīvprātīgā ceļā
apvienot grieķu spēkus, tā sāka aizvietot ar savas gribas uzspiešanu.
Peloponesas līga arvien biežāk sāka izrādīt pretestību Atēnu politikai, līdz
abas konfederācijas nonāca līdz atklātam konfliktam - Peloponesas karam - kas
sākās 431. gadā p.m.ē. un turpinājās līdz 404. gadam p.m.ē., tātad 27 gadus.

Karš vislielākos cilvēku un materiālos zaudējumus nesa tieši Atikai. Galveno
uzmanību Atēnas līdz šim bija pievērsušas aizsardzībai pret iespējamiem
uzbrukumiem no jūras. Tādēļ tika veidota un augstā kaujas gatavībā uzturēta
spēcīga jūras flote. Savukārt sauszemes spēku militārais potenciāls bija daudz
vājāks. Tas konkrētajā situācijā deva lielākas stratēģiskās priekšrocības
Spartai, kuras tās arī izmantoja, sākot uzbrukumus Atēnām un citām Atikas
pilsētām. Tām nācās apkārtējos iedzīvotājus ar visām ģimenēm un iedzīvi paslēpt
aiz pilsētu sienām. Veselai paaudzei nācās dzīvot pastāvīga aplenkuma apstākļos,
saspiestībā, trūkumā un badā. To veselību un morāli arvien vairāk grāva
slimības.

Leģendārais Atēnu valdnieks Perikls, kura laikā Atēnu demokrātiskās tradīcijas
un kultūras attīstība sasniedza visaugstāko līmeni, mira divus gadus pēc
Peloponesas kara sākšanās (429. g. p.m.ē.). Līdzvērtīga aizvietotāja nebija un
Atēnās sāka valdīt demagogu oligarhijas, kas valsti veda no vienas neveiksmes
otrā.

Šis karš beidzās ar Spartas uzvaru un Atikas izpostīšanu. Rezultātā dominējošā
vara Grieķijā pārgāja no Atēnām uz Spartu. Arī Dēlas savienība, neskatoties uz
tās nopelniem karos pret persiešiem, tika likvidēta. Sparta visā Grieķijas
teritorijā un kolonijās ieviesa tirānijas režīmu, kas izrādījās daudz
nežēlīgāks, nekā to pēdējā laikā bija pasākusi praktizēt Atēnu valdība.
Piemēram, t.s. trīsdesmitvīru tirānijas laikā, kas pastāvēja tikai astoņus
mēnešus, tikai Atēnās bez tiesas sprieduma tiek nogalināts ap 1500 tās pilsoņu,
bet ap 5000 demokrātu tika izsūtīti. Jebkāda sanāksmju un publisku runu brīvība
tika aizliegta. Daudzu bagātu tirgotāju un zemes īpašnieku īpašumi un manta tika
konfiscēti. Tempļi tika izlaupīti. Tādēļ grieķu pilsētās sākas regulāras
sacelšanās pret tirānijas varu.

403. gadā p.m.ē. demokrātija Atēnās tika atjaunota, tomēr tas neveda pie
stabilizācijas un atveseļošanās. Pēc kara un tirānijas plosīšanās Atēnas bija
zaudējušas lielāko daļu izglītotāko pilsoņu. Tūlīt sāka izpausties tā vēstures
īstenība, ka, kā uzskata daudzi vēsturnieki un filozofi, demokrātija ir
progresīva iekārta tikai pietiekami civilizētā, izglītotā sabiedrībā un otrādi —
šāda sabiedrība parasti dabīgā ceļā veicina demokrātijas nostiprināšanos. Maz
izglītota sabiedrība ar zemu kultūras līmeni demokrātijas apstākļos viegli
pārvēršas par nekontrolējamu anarhiju, tajā varu viegli sagrābj avantūristi,
populisti un demagogi. Tā tas tiešām notika arī Atēnās. Piemēram, publiska
tiesa, 500 cilvēku sastāvā, starp kuriem tikai nedaudziem bija laba izglītība,
399. gadā p.m.ē. atzina filozofu Sokratu par vainīgu bezdievībā, jaunatnes
morāles bojāšanā utt., un piesprieda viņam nāves sodu. Šāds tiesas spriedums gan
tika pieņemts ar nelielu balsu vairākumu, kas, saskaņā ar Atēnās pastāvošo tiesu
praksi, deva iespēju Sokratam pašam piedāvāt alternatīvu sodu. Katrā ziņā viņam
uz visiem laikiem būtu jāpārtrauc publiski nodarboties ar filozofiju un lasīt
lekcijas. Sokrats noraidīja viņam izvirzītos apvainojumus un atteicās pārtraukt
savu filozofa darbību. Kā alternatīvu sodu viņš piedāvāja samaksāt trīsdesmit
minu lielu naudas sodu. Šāds priekšlikums saniknoja tiesu un tā atkārtoti
piesprieda Sokratam nāves sodu, šoreiz jau ar lielu balsu pārsvaru.

Sokrata nāve simboliski iezīmēja Grieķijas zelta laikmeta beigas. Grieķu
sabiedrība turpināja arvien vairāk degradēties. Liela sabiedrības daļa pārstāja
ticēt jebkādu dievu esamībai, plauka prostitūcija un seksuālā visatļautība.
Toties ģimenes prestižs arvien vairāk kritās. Arvien biežāk grieķi priekšroku
deva civillaulībai, izvairoties uzņemties oficiālu atbildību par ģimeni un
pēcnācējiem. Arvien zemāka kļuva arī politiskā morāle. Korupcija kā sērga bija
pārņēmusi visus valsts pārvaldes līmeņus. Persija dāsni dalīja kukuļus dažādu
grieķu pilsētu politiķiem, lai tie provocētu karu vienam pret otru. Kādreiz
slavas apmirdzētie grieķu karotāji masveidā pārdevās citu valstu ģenerāļiem vai
pat barbaru ordu vadoņiem. Kad Maķedonijas Aleksandrs kaujas laukos vēlāk
sastapās ar persiešu armijām, viņš ar izbrīnu konstatēja, ka tās burtiski mudž
no grieķu algotņiem. Atsevišķas grieķu pilsētas pat sāka meklēt palīdzību karā
viena pret otru pie kādreizējā kopējā ienaidnieka - Persijas. Pat Sparta,
nespējot tikt galā ar dumpīgajām pilsētām, slēdza līgumu ar Persiju par
savienību. Tālākajā laika gaitā Grieķijā iestājās arvien lielāks haoss - grieķu
pilsētas apvienojās savienībās un līgās lai cīnītos pret citām pilsētu
savienībām. Šīs līgas drīz vien izjuka, bet citas radās no jauna, jau citos
sastāvos. Lielākie savstarpēji konkurējošie spēki Grieķijā šajā laikā bija
Atēnas, Sparta un Tēbas, bet neviens no šiem spēkiem tā arī nespēja iegūt
izšķirošu pārsvaru pār pārējiem. Tā grieķu civilizācija dažos gadu desmitos
pazaudēja gandrīz visu, ko tā bija attīstījusi un uzkrājusi vairākos gadsimtos.

Pēc Aleksandra Lielā nāves 323. gadā p.m.ē. Romas impērija pakāpeniski,bet laikā
no 215.g. p.m.ē. līdz 168.g. pm.ē. jau pilnībā pakļāva Maķedonijas reģionu, bet
148. gadā p.m.ē. tā tika pārveidota par vienu no Romas provincēm. Tāds pats
liktenis piemeklēja Ahajiešu līgu un drīz vien visu pārējo Grieķiju.

Kā vienu no savām provincēm Roma pārvaldīja Grieķiju turpmākos 60 gadus. Tomēr
Romai neizdevās Grieķiju pilnībā integrēt impērijas politekonomiskajā sistēmā.
Par to liecina virkne notikumu. Piemēram, 88. gadā p.m.ē. Pontas valdnieks
Mitridats VI uzsāka kampaņu pret Romas impēriju ar mērķi atņemt tai tās
kontrolētās austrumu teritorijas. Daudzas grieķu pilsētas tūlīt sacēlās pret
Romas kundzību, atbalstot šo Āzijas monarhu, jo tas bija apsolījis atjaunot
Grieķijas neatkarību.

Romas leģioni tomēr sakāva Mitridata spēkus, padzina tos no Grieķijas un
apspieda grieķu pilsētu sacelšanos. Kā sodu par šo sacelšanos romieši nežēlīgi
sodīja Grieķijas pilsētas, daudzas no tām izpostot, tai skaitā Atēnas un Tēbas.
Kādreiz plaukstošais Grieķijas centrālais reģions tika pārvērsts krāsmatās.
Rezultātā sākās visas valsts ekonomiskā deintegrācija. Lai gan Atēnas vēl
saglabāja savu zinātnes un filozofijas centra lomu, bet savu saimniecisko nozīmi
tā bija pazaudējusi pilnībā. Ja neskaita īsu Grieķijas renesanses periodu
pirmajos mūsu ēras gadsimtos Romas imperatora Adriāna laikos, Grieķija arvien
vairāk noslīdēja līdz atpalikušas Romas provinces stāvoklim. Mūsu ēras 3.
gadsimta vidū Grieķiju atkal postīja tur iebrukušie gotu karapulki. Pēc Romas
impērijas sadalīšanās Rietumu un Austrumu daļās, Dākijas, Maķedonijas un
Trāķijas provinces nonāca Bizantijas sastāvā. Šajā laikā šeit ieplūda imigrantu
pūļi no Vidējiem Austrumiem, bet vēlāk — 6.-7. gadsimta laikā Balkānu pussalā,
it sevišķi Ilīrijā un Trāķijā no ziemeļiem ienāca slāvu ciltis. Šejienes
vēsturiskā helēņu kultūra, kura vienmēr bijusi cieši piesaistīta Tuvo un Vidējo
Austrumu senajām civilizācijām, daļēji pārslāvojās, daļēji atkal nonāca Vidējo
Austrumu ietekmē. Taču pēdējie, pēc Bizantijas krišanas turku seldžuku rokās,
arī jau bija pazaudējuši savu īpatnējo, izsmalcināto senā Orienta kultūru.

No drošības faktora viedokļa Grieķijas stāvoklis bija vēl sarežģītāks. Militārā
ziņā grūti iedomāties vēl neizdevīgāku un grūtāk aizsargājamu teritorijas
konfigurāciju ar izstieptām komunikācijām, kāda bija Grieķijā. Tas neļāva ne
izveidot efektīvu aizsardzības sistēmu pret ārējiem ienaidniekiem, ne arī
sagatavot pietiekami lielu armiju iebrukumam ienaidnieka teritorijā. Acīmredzot
tieši šis apstāklis spieda grieķus meklēt šīs problēmas risinājumu inovatīvā
veidā — radot hoplitu vienības, bet vēlāk falangas. Tā, grieķu armijas guva
uzvaru Persiešu karos tikai pateicoties progresīvākai armijas organizācijai,
kvalitatīvākam bruņojam, kā arī labākai stratēģijai un taktikai, kas izrādījās
daudz svarīgāks faktors par karotāju skaitu. Iespējams, ka taisnība šinī ziņā
Hērodotam, ka jaunā Eiropa tieši ar labāku militāro stratēģiju viennozīmīgi
parādīja savu pārākumu pār Āziju.

Šo priekšrocību Grieķijai vairs nebija tās cīņā par varu un ietekmi Vidusjūrā ar
Romu. Jau pašā Romas impērijas sākuma posmā vairs nebija būtisku atšķirību
romiešu un grieķu militāro spēku sagatavotībā, ieroču kvalitātē, stratēģijas un
taktikas mākslā. Toties būtiska bija kļuvusi starpība armijas skaitliskajā
sastāvā. Ja grieķi, kā atzīmē virkne vēsturnieku (Norman Dawis u.c.), praktiski
nekad pa savām izkaisītajām polisām nebija varējuši savākt karotāju skaitu
lielāku par 40-50 tūkstošiem, tad romieši varēja nostādīt pretī līdz pusmiljonam
vīru lielu karaspēku, ko nebija nemaz tik grūti izdarīt, ņemot vērā jau toreiz
blīvi apdzīvotās Itālijas pussalas iespējas.

Lielu ietekmi uz Eiropas kultūru ir atstājusi grieķu filozofija, literatūra, kā
arī mitoloģija. Grieķi ticēja, ka viņu divpadsmit galvenie dievi dzīvo Olimpa
kalnā. Svarīgs reliģisks un sporta notikums bija Olimpiskās spēles, kas tika
rīkotas ik pa četriem gadiem. Arī glezniecība, skulptūra un arhitektūra vēl ilgi
turpināja grieķu kultūras tradīcijas, kas ļāva saglabāt tai paliekošu vietu
Eiropas kultūrā.

Sengrieķu literatūrai ir izcila loma Eiropas literatūras izveidē un attīstībā.
Senajā Grieķijā meklējami aizsākumi gan Eiropas dzejai, gan dramaturģijai un
teātrim, gan arī prozai. Sengrieķu literatūras aizsākumi ir liroepiski darbi:
Homēra eposi "Iliāda" un "Odiseja", kā arī Hēsioda eposi "Darbi un dienas" un
"Teogonija".

Dramaturģijas un teātra attīstība aizsākās ap 5.-4. gs. p.m.ē. Nozīmīgākais
sengrieķu dramaturģijas žanrs bija traģēdija, attīstījās arī komēdija.
Dramaturģijas rašanās tiek saistīta ar dievam Dionīsam veltītiem svētkiem —
dionīsijiem, kuros tika uzvestas tragēdijas.

No simtiem lugu, kas tikušas sarakstītas un uzvestas, pilnībā saglabājušās tikai
trīs autoru — Aishila, Sofokla un Eiripīda darbi.



https://lv.wikipedia.org/wiki/Saules_sist%C4%93ma

Saules sistēma sastāv no Saules un objektiem, kas riņķo ap to. No objektiem, kas
riņķo ap Sauli, vislielākās ir astoņas planētas, kas veido planētu sistēmas ap
to, bet pārējie ir ievērojami mazāki objekti, piemēram, pundurplanētas un mazie
Saules sistēmas objekti, piemēram, komētas un asteroīdi.

Saules sistēmas veidošanās un evolūcija ir sākusies pirms 4,6 miljardiem gadu,
kad sākās milzīga molekulārā mākoņa nelielas daļas gravitācijas sabrukums.
Lielākā daļa no sabrukušās masas sakoncentrējās mākoņa centrā, tādā veidā
izveidojoties Saulei, bet pārējais palika protoplanetārajā diskā, kur izveidojās
planētas, pavadoņi, asteroīdi un citi mazie Saules sistēmas objekti. Četras
iekšējās planētas — Merkurs, Venera, Zeme un Marss — tiek sauktas arī par zemes
grupas planētām, jo tās sastāv galvenokārt no iežiem un metāla. Četras ārējās
planētas, milzu planētas, ir ievērojami lielākas nekā iekšējās planētas. Divi
lielākie gāzes giganti Jupiters un Saturns, sastāv galvenokārt no ūdeņraža un
hēlija; pašas tālākās planētas, ledus giganti Urāns un Neptūns, sastāv
galvenokārt no vielām ar relatīvi augstu kušanas temperatūru, salīdzinot ar
ūdeņradi un hēliju, piemēram, sasalis ūdens, amonjaks un metāns. Visām planētām
ir gandrīz apļveida orbīta, kas atrodas uz gandrīz plakana diska, kuru sauc par
ekliptiku.

Saules sistēmā ir arī mazāki objekti. Asteroīdu josla, kura atrodas starp Marsu
un Jupiteru, sastāv galvenokārt no objektiem, kādi ir zemes grupas planētu
sastāvā, piemēram, akmens un metāla. Aiz Neptūna orbītas atrodas Koipera josla
un izkliedētais disks. Šie transneptūna objekti sastāv galvenokārt no ledus, bet
aiz tiem ir atklāti sednoidi. Ir arī grupa ar vairākiem desmitiem, iespējams,
pat desmitiem tūkstošu objektu, kuri ir pietiekami lieli, lai riņķotu ap
zvaigzni. Šie objekti ir nosaukti par pundurplanētām. Dažas no identificētajām
pundurplanētām ir asteroīds Cerera un transneptūna objekti Plūtons un Erīda.
Dažādi citi mazi objekti, tostarp komētas, Kentaurs un kosmiskie putekļi, brīvi
ceļo pa Saules sistēmu. Sešas planētas, vismaz trīs pundurplanētas un daudzus
mazākus objektus apriņķo dabiskie satelīti, kurus parasti sauc par "pavadoņiem".
Ap katru ārējo planētu riņķo planētas gredzens, kas sastāv no putekļiem un
citiem maziem objektiem.

Saule izstaro arī tā saukto Saules vēju, kurš izplatās pat līdz izkliedētā diska
vidum, veidojot heliosfēru. Tas ir punkts, pie kura heliopauze no Saules vēja
spiediena ir vienāda ar starpzvaigžņu vēja pretējo spiedienu. Orta mākonī
veidojas komētas ar lielu apriņķošanas periodu. Saules sistēma atrodas Oriona
rokās, 26 000 gaismas gadu attālumā no Piena Ceļa centra.

Saules sistēmas galvenā sastāvdaļa ir Saule, G2 galvenās secības zvaigzne, kas
satur 99,86% no sistēmas zināmās masas un dominē to gravitācijas. Saules četri
lielākie orbitālie ķermeņi, milzu planētas veido 99% no atlikušās masas.
Jupiters un Saturns kopā sastāda vairāk nekā 90% no masas. Līdz ar to Saules
sistēmas cietie objekti (ieskaitot zemes grupas planētas, pavadoņus, asteroīdus
un komētas) kopā veido 0,0001% no Saules sistēmas kopējās masas.

Lielākā daļa lielo objektu orbītā apkārt Saulei atrodas netālu no Zemes orbītas
plaknes, kas pazīstama kā ekliptika. Planētas ir ļoti tuvu ekliptikai, turpretim
komētas un Koipera josla objekti atrodas ļoti tālu no tās. Visas planētas un
daudzi citi objekti apriņķo Sauli tādā pašā virzienā, kā Saule griežas (pretēji
pulksteņrādītāja virzienam). Ir arī izņēmumi, piemēram, Haleja komēta.

Iekšējā Saules sistēma ir nosaukums reģionam kas ietver Zemes grupas planētas un
asteroīdus. Sastāv galvenokārt no silikāta un metāliem. Iekšējās Saules sistēmas
objekti ir salīdzinoši tuvu Saulei; visa šī reģiona rādiuss, ir mazāks nekā
attālums starp Jupitera un Saturna orbītām. Šis reģions atrodas arī uz sala
līnijas, kas atrodas nedaudz mazāk nekā 5 AU (aptuveni 700 miljons km) no
Saules.

Četrām iekšējām planētām jeb Zemes grupas planētām ir blīva, akmeņu kompozīcija,
ar dažiem vai nevienu pavadoni, un tiem nav gredzenu. Tie sastāv galvenokārt no
ugunsizturīgām minerālvielām, piemēram, silikāta, kas veido garozu un mantiju,
un metāliem, piemēram, dzelzs un niķeļa, kas veido to kodolu. Trijām no četrām
iekšējāsm planētām (Veneras, Zemes un Marsa) atmosfēra ietekmē planētas
pietiekami, lai radītu reljefu; visām planētām ir krāteri un tektoniskās virsmas
funkcijas, piemēram, plaisu ielejas un vulkāni. Terminu iekšējās planētas
nedrīkst jaukt ar zemākajām planētām, kas apzīmē tās planētas kas ir tuvāk
Saulei nekā Zeme (Merkurs un Venera).

Merkurs (atrodas 0.4 AU no Saules) ir Saulei vistuvākā planēta un mazākā planēta
Saules sistēmā. Merkuram nav dabīgo pavadoņu. Uz Merkura ir daudz krāteru, kuri
izveidojušies triecienu rezultātā. Merkura ļoti niecīgā atmosfēra sastāv no
atomiem, kurus atnesa Saules vējš. Tā salīdzinoši lielais dzelzs kodols un plānā
mantija vēl nav izskaidrota. Ir hipotēzes, ka tā ārējās kārtas tika noārdītas ar
milzīgu tricienu; vai, ka tās pilnīgu saaugšanu aizkavēja jaunā Saules enerģija.

Venera (atrodas 0.7 AU no Saules) ir gandrīz tikpat liela kā Zeme. Veneras
mantija ir bieza un sastāv no silikāta. Mantija atrodas ap dzelzs kodolu.
Venerai ir iespaidīga atmosfēra, un uz tās ir atrasti pierādījumi par iekšējo
ģeoloģisko aktivitāti. Tā ir daudz sausāka nekā Zeme un tās atmosfēra ir
deviņdesmit reižu blīvāka par Zemes atmosfēru. Venerai nav dabisko pavadoņu. Tā
ir karstākā planēta, tās virsmas temperatūra ir virs 400 ° C, visticamāk, sakarā
ar siltumnīcas efektu izraisošo gāzu apjomu atmosfērā. Nav pierādīts, kapēc uz
Veneras notiek pašreizēja ģeoloģiskā aktivitāte, bet tai nav magnētiskā lauka,
kas pasargātu tās atmosfēru no sarukšanas, kas liek domāt, ka tās atmosfēru
bieži papildina vulkānu izvirdumi.

Zeme (atrodas 1 AU no Saules) ir lielākā un blīvākā iekšējā planēta, vienīgā
zināmā planēta ar pašreizējo ģeoloģisko aktivitāti, un vienīgā planēta, uz kuras
ir zināms, ka pastāv dzīvība. Tās šķidrumu hidrosfēra ir unikāla starp zemes
grupas planētām, un tā ir vienīgā planēta, kur ir novērota plātņu tektonika.
Zemes atmosfēra radikāli atšķiras no citu planētu atmosfērām, jo tās sastāvā 21%
ir skābeklis, tāpēc uz tās var pastāvēt dzīvība. Zemei ir viens dabiskais
pavadonis Mēness, kurš ir zemes planētu grupas lielākais pavadonis.

Marss (atrodas 1.5 AU no Saules) ir mazāks par Zemi un Veneru. Tā atmosfēra
sastāv no oglekļa dioksīda un tai ir 6.1 mbar virsmas spiediens. Uz tā virsmas
ir izveidojušies daudz milzīgu vulkānu, piemēram, Olimpa kalns, un plaisu
ielejas, piemēram, Valles Marineris. Tā sarkanā krāsa rodas no dzelzs oksīda
(rūsas), kas ir Marsa sastāvā. Marsam ir divi dabiskie pavadoņi (Deimoss un
Foboss).

Asteroīdi ir objekti, kuri ir mazāki par planētām, pārsvarā uzturas orbītā starp
Marsu un Jupiteru, un sastāv no negaistošām minerālvielām. Josla sastāv no
desmitiem tūkstošiem (iespējams, miljoniem) asteroīdu, kuru lielums svārstās no
simts kilometriem līdz maziem putekļiem. Asteroīdus, kuru diametrs ir mazāks par
50 m sauc par meteoroīdiem. Lielākais asteroīds, Cerera, ir sfērisks un tādēļ to
var uzskatīt par planētu. Tiek uzskatīts ka asteroīdi ir paliekas no mazām zemes
grupas planētām, kurām neizdevās saplūst kopā Jupitera gravitācijas iejaukšanās
dēļ. Asteroīdus iedala asteroīdu grupās, pamatojoties uz to orbītas īpašībām.
Asteroīdu pavadoņi ir asteroīdi, kas riņķo ap lielākiem asteroīdiem. Tos nevar
skaidri atšķirt kā planētu pavadoņus, jo reizēm tie ir gandrīz tikpat lieli kā
to partneri.

Četras ārējās planētas, vai gāzes milži, ir tik lieli, ka viņi kopā aizņem 99
procentus no orbītas ap Sauli. Viņu lielie izmēri un attālums no Saules nozīmē
to, ka tie satur daudz ūdeņraža un hēlija, ko zemes grupas planētas nevar.



https://lv.wikipedia.org/wiki/Saule

Saule ir zvaigzne, kas atrodas Saules sistēmas centrā. Orbītā ap Sauli riņķo
Zeme un pārējās Saules sistēmas planētas, kā arī asteroīdi, komētas un citi
kosmiskie ķermeņi. Saule ir milzīga plazmas lode, tās masa ir aptuveni 2×1030
kg. Saule sastāv no 74% ūdeņraža un 25% hēlija, pārējo masu veido smagāki
elementi (ogleklis, skābeklis, dzelzs u.c.). Saule ir apmēram 4,6 miljardus gadu
veca, bet vēl pēc 5 miljardiem gadu tā pārvērtīsies par sarkano milzi un tad —
par balto punduri (skat. "Zvaigznes evolūcija"). Saule ir Zemei tuvākā un
tādējādi arī vislabāk izpētītā zvaigzne.

Saule ir galvenās secības zvaigzne, t. i., Saule atrodas hidrostatiskā
līdzsvarā — tā nedz izplešas, nedz saraujas, un tās galvenais enerģijas avots ir
tās dzīlēs noritošās reakcijas, kurās ūdeņradis pārvēršas hēlijā. Saules spektra
klase ir G2V, t. i., Saule ir t.s. dzeltenais punduris. G2 nozīmē, ka Saules
krāsa ir dzeltena un tās spektrs satur jonizētu un neitrālu metālu un vājas
ūdeņraža spektrāllīnijas, savukārt V nozīmē, ka Saule ir galvenās secības
zvaigzne.

Saule atrodas orbītā ap Piena Ceļa galaktikas centru, Saule no tā atrodas
aptuveni 25 000 — 28 000 gaismas gadu attālumā un pilnu apriņķojumu tā veic 226
miljonu gadu laikā. Tās orbitālais ātrums ir 217 km/s.

Saule ir gandrīz pilnīga lode, tās diametrs ir 1,392×106 km (109 reizes lielāks
par Zemes diametru). Saules masa ir tik liela, ka Saules sistēmas baricentrs
atrodas Saules iekšienē. Saulei nav tik noteiktu robežu kā, piemēram, planētam,
jo tās blīvums pakāpeniski eksponenciāli samazinās virzienā no tās centra.
Saules rādiuss (R) tiek mērīts no tās centra līdz fotosfēras galējām robežām,
kur gāzes temperatūra ir pārāk maza, lai radītu ievērojamu elektromagnētisko
starojumu.

Saules iekšiene nav tieši novērojama, taču par tās uzbūvi un procesiem tajā ļauj
spriest, piemēram, helioseismoloģija, kas pētī skaņas viļņus, kas pārvietojas
Saules iekšpusē. Tāpat liela nozīme ir arī Saules datormodelēšanai.

Saules kodolā, kur vielas blīvums sasniedz 150 000 kg/m3, notiek kodoltermiskās
reakcijas, kurās ūdeņradis pārvēršas par hēliju un izdalās enerģija, kas Sauli
notur hidrostatiskā līdzsvarā. Šajās reakcijās ik sekundi par hēlija kodoliem
tiek pārvērsti aptuveni 8,9×1037 protonu (ūdeņraža kodolā ir tikai viens
protons). Tādējādi ik sekundi tiek izdalīta 3,83×1026 vatu liela enerģija.

Viela, kas atrodas robežās starp 0,2 un 0,7 R, t.s. starojuma pārneses zonā,
pārnes kodola izstaroto enerģiju uz Saules ārējiem slāņiem. Enerģiju pārnes
fotonus izstarojošie ūdeņraža un hēlija joni. Izstarotie fotoni tiek nemitīgi
absorbēti un atkal izstaroti. Vielas temperatūra un spiediens un starojuma
intensitāte virzienā no Saules centra pazeminās.

Robežās no 0,7 līdz 1 R, t.s. konvektīvajā zonā, Saules matērija ir nepietiekami
blīva un karsta, lai pārnestu kodola izstaroto enerģiju ar starojumu. Šajā zonā
enerģijas pārnešanu nodrošina konvekcija: karstā gāze paceļas līdz Saules
virsmai, tur tā atdziest un atkal nogrimst līdz konvektīvās zonas pamatiem.

Karstās gāzes straumes veido t.s. Saules granulas uz Saules virsmas (fotosfērā).

Fotosfēra ir Saules redzamā virsma, tās temperatūra ir aptuveni 5800 kelvinu
(K), savukārt vielas daļiņu blīvums — ap 1023/m3 (aptuveni 1% Zemes atmosfēras
blīvuma jūras līmenī). Slāņi zem fotosfēras ir redzamo gaismu necaurlaidīgi.
Fotosfēru veido Saules granulas — konvekcijas radīti ugunsvirpuļi ar diametru
aptuveni 1000 km . Katras granulas mūžs ilgst tikai aptuveni 8 minūtes.
Novērojamas arī t.s. "supergranulas" — to diametrs sasniedz pat 30 000 km un tās
var pastāvēt pat 24 stundas.

Hromosfēra ir relatīvi plāns slānis (10 000 km) virs fotosfēras. Hromosfēra ir
visai viegli novērojama pilna Saules aptumsuma laikā kā sārta josla ap aptumšoto
Saules disku (skat. attēlu).

Hromosfērā novērojamas t.s. spīkulas — augstas karstas, spožas gāzes kolonnas,
kas strauji paceļas līdz hromosfēras augšējiem slāņiem un pēc aptuveni 10
minūtēm atkal nogrimst. Hromosfērā notiek arī t.s. Saules uzliesmojumi — pēkšņi,
visai īslaicīgi procesi, kuru laikā pastiprināti intensīvi tiek izstarots
rentgenstarojums, ultravioletais starojums, radiostarojums un dažreiz pat
redzamā gaisma.

Saules vainags ir pats augstākais Saules atmosfēras slānis. Saules vainaga
biezums nav precīzi nosakāms (tas var būt vairākus miljonus kilometru biezs), jo
tā blīvums pakāpeniski samazinās, līdz viela izkliedējas kosmosā (t.s. Saules
vējš).

Saules vainagā novērojamas protuberances — milzīgi salīdzinoši aukstas plazmas
veidojumi, kuru lielums mērāms daudzos tūkstošos kilometru (skat. tālāk). To
augstums var sasniegt 30 000 kilometru, bet garums pat vairākus simtus tūkstošu.
Lielākā novērotā protuberance (1997. gadā) bija 350 000 kilometru gara.

Tiek uzskatīts, ka Saules vispārējais magnētiskais lauks ir visai vājš un to ir
grūti nošķirt no daudzajiem atsevišķajiem, spēcīgajiem magnētiskajiem laukiem,
kas rodas Saules iekšienē (domājams, konvektīvās zonas dziļākajos slāņos) no tur
plūstošajām strāvām, kuru stiprums ampēros mērāms ar kārtu 1012.

Saules plankumi ir relatīvi auksti Saules atmosfēras apgabli — milzīgi rotējoši
gāzes virpuļi ar spēcīgu magnētisko lauku, kas aizkavē konvekcijas procesus.
Saules plankumu temperatūra parasti ir no 3 700 līdz 4 500 kelviniem, diametrs 3
600 — 50 000 km, mūžs — tipiskiem plankumiem ap nedēļu, taču dažos gadījumos var
sasniegt dažus mēnešus. Saules plankumi parasti rodas grupās (skat. attēlu),
kurā ir divi dominējošie plankumi, kas iezīmē pretējos magnētiskā lauka polus,
t. i., viens no plankumiem ir "magnētiskais ziemeļpols", bet otrs —
"magnētiskais dienvidpols". Šī polaritāte lielākoties ir vērsta austrumu-rietumu
virzienā paralēli Saules ekvatoram. Magnētiskā lauka stiprums Saules plankumu
rajonā var sasniegt 0,3 teslas jeb 3 000 gausus, kas ir aptuveni tūkstoš reižu
vairāk nekā magnētiskajam laukam uz Zemes.

Cilvēku dzīvē Saule ir svarīgākais debess ķermenis, un īpaša uzmanība tam
pievērsta jau ļoti sen. Daudzas kulta būves kā, piemēram, Stonhendža ir
ierīkotas tā, lai varētu sekot Saules kustībai debesīs un noteikt saulgriežu
laiku. Liela uzmanība tika pievērsta ne tikai Saules kustībai, bet arī Saules
aptumsumu novērošanai un reģistrācijai. Savukārt Senajā Ķīnā tika pētīti pat
īpaši tumši Saules plankumi, kas bija novērojami ar neapbruņotu aci, kad Saule
atradās tuvu horizontam un tās gaisma tika "filtrēta" caur biezo Zemes
atmosfēru.

Arī Eiropā šajā laikā tika ievēroti Saules plankumi, taču tie tika uzskatīti par
atmosfēras parādībām. 17.gs. sākumā Galileo Galilejs izgudroja optisko
teleskopu, un 1610. gadā viņš kopā ar Tomasu Heriotu pirmo reizi ar to novēroja
Saules plankumus, bet vēl pēc gada Johans Fabriciuss tos pirmo reizi aprakstīja
zinātniskā darbā. Novērotā Saules plankumu "kustība" lika secināt, ka Saule rotē
ap savu asi. Savukārt 1619. gadā Johans Keplers, ņemot vērā, ka komētas aste
vienmēr ir vērsta prom no Saules, postulēja Saules vēja esamību.

1775. gadā Kristians Horoubovs pieļāva iespēju, ka Saules plankumu parādīšanās
ir ciklisks fenomens. 1802. gadā Viljams Haids Volestons pirmo reizi novēroja
Saules spektra tumšās absorbcijas līnijas. Jozefs fon Fraunhofers 1814. gadā
uzsāka šo līniju sistemātisku izpēti, tāpēc tās nosauktas par Fraunhofera
līnijām. 1843. gadā Zamuels Heinrihs Švābe publicēja savus atklājumus par Saules
aktivitātes ciklu. Ap šo laiku aizsākās regulāri Saules plankumu noverojumi un
uzskaitījums. 1889. gadā Džordžs Elerijs Heils izgudroja spektroheliogrāfu.
1897. gadā Henrijs Augusts Roulends pabeidza Saules spektra atlantu, kurā bija
iekļautas visas spektrāllīnijas. 1908. gadā Džordžs Elerijs Heils atklāja t.s.
Zēmana efektu — Saules plankumu rajona spektrāllīnijas sadalīšanos vairākās
magnētiskā lauka ietekmē.

Ilgu laiku nebija zināms Saules enerģijas avots. Uzskatīja, piemēram, ka Saule
ir milzīgs degošs, kvēlojošs ķermenis. Tādā gadījumā gan viela degšanai pietiktu
tikai dažiem tūkstošiem gadu. Viljams Tomsons (vēlākais lords Kelvins) izteica
pieņēmumu, ka Saule sava gravitācijas spēka ietekmē saraujas un Saules daļiņu
kustības enerģija pārvēršas siltumā. Saskaņā ar šo hipotēzi Saule varētu
izstarot enerģiju aptuveni 100 miljonus gadu. Atklājot Zemes radioaktivitāti,
kļuva skaidrs, ka Zemes garoza ir vairākus miljardus gadu veca. Problēmas
atrisinājumu deva kodolprocesu atklāšana. Ernests Rezerfords aprakstīja sakarību
starp radioaktivitāti un kodolu transformāciju. Arturs Stenlijs Edingtons
secināja, ka zvaigznes iekšienē ķīmiskie elementi sadalās un pārveidojas citos
ķīmiskajos elementos, izdalot enerģiju. Kad spektroskopiskie pētījumi konstatēja
ūdeņraža lielo īpatsvaru Saules ķīmiskajā sastāvā, kļuva skaidrs, ka šim
elementam ir īpaša loma. 1938. gadā Hanss Bēte aprakstīja Saules dzīlēs noritošo
protonu-protonu ciklu.

1942. gadā tika atklāts Saules radiostarojums, bet 1949. gadā Herberts Frīdmans
atklāja Saules rentgenstarojumu.

20. gadsimta gaidā tika ierīkots liels daudzums Saules observatoriju, kas
nodarbojās tikai un vienīgi ar Saules izpēti.

1960. gadā tika atklātas fotosfēras svārstības — tas uzskatāms par
helioseismoloģijas aizsākumu.

Lai novērotu Saules neitrīno, tika ierīkoti speciāli pazemes detektori.
Atšķirība starp teorētiski paredzēto un praktiski novēroto neitrīno plūsmu 70.
gados radīja t.s. "Saules neitrīno problēmu": tika novērota tikai 1/3 no
paredzētā neitrīno daudzuma. Bija vai nu jāpieņem, ka teorētiskais Saules
modelis ir nepareizs un gaidītā neitrīno plūsma ir pārāk liela, vai arī
jāpieļauj, ka neitrīno savā ceļā uz Zemi var pārvērsties cita veida neitrīno
(t.s. neitrīno oscilācija). Pirmās liecības par neitrīno oscilāciju iegūtas
1998. gadā Japānas Superkamiokandes neitrīno detektorā.

20. gadsimtā orbītā ap Zemi tika palaisti vairāki Zemes mākslīgie pavadoņi
Saules izpētei. Ar pavadoņiem bija daudz labākas iespējas pētīt Saules
ultravioleto un rentgenstarojumu (Zemes atmosfēra to lielā mērā absorbē). Tā,
piemēram, 1973. gadā tika palaista ar rentgenteleskopu aprīkotā kosmiskā stacija
Skylab.

Savukārt ar kosmiskajām zondēm bija iespējams piekļūt Saulei daudz tuvāk un
izpētīt arī tās apkārtni. Augstās temperatūras un intensīvā starojuma dēļ tas ir
tehniski ļoti sarežģīts uzdevums. Tā, piemēram, 1974. un 1976. gadā palaistās
zondes Helios spēja pietuvoties Saulei 43,5 miljonu kilometru attālumā.

1990. gadā palaistā zonde Uliss pētīja Saules polus, kas nedz no Zemes, nedz no
pavadoņiem, nav redzami. 1990. gadā tika palaista zonde SOHO. SOHO atrodas t.s.
Lagranža punktā L1 un novēro Sauli ar 12 dažādiem instrumentiem. 1998. gadā tika
palaista zonde TRACE, kuras uzdevums ir pētīt Saules vainagu.

2001. gadā tika palaista zonde Genesis Saules vēja izpētei. Tai bija jāsavāc
Saules vēja paraugi un jānogādā atpakaļ uz Zemes. Taču mēģinājums nogādāt
kapsulu ar paraugiem uz Zemi 2004. gadā cieta neveiksmi, lai gan daži paraugi
saglabājās.

Eiropas Kosmosa izpētes aģentūra plāno 2015. gadā palaist zondi Solar Orbiter,
kurai būs jāpietuvojas Saulei līdz 30 miljonu kilometru attālumam.

Dzīvības pastāvēšana uz Zemes būtībā ir pilnībā atkarīga no Saules. Turklāt
Saule, raugoties no Zemes, bez šaubām, ir centrālais debesu ķermenis. Tādēļ
daudzās kultūrās Saule bija dievs vai dieviete, arī indoeiropiešu tautām, to
skaitā arī latviešu mitoloģijā. Tāpat ļoti liela nozīme tika piešķirta dienas un
nakts un gadalaiku maiņām (piemēram, saulgriežu svinēšana), savukārt Saules
aptumsumi tika uztverti ar šausmām.

Saulei kā arhetipiskam tēlam ir ambivalenta daba: no vienas puses Saule ir
gaismas, siltuma un dzīvības avots, bet no otras — tā var nest arī, piemēram,
postošu sausumu, iznīcību. Saules negatīvās iezīmes atspoguļo mīti par Faetonu,
Ikaru u.c.

Kristietībā Saule simbolizē nemirstību un augšāmcelšanos. Saule simbolizē arī
Jēzu Kristu kā taisnīguma un patiesības nesēju.

Alķīmijā Saules tēls sadalās divos: zelta, dzīvību nesošajā "dienas Saulē" un
"melnajā Saulē", kas simbolizē neapstrādātu vielu, pazemi.



https://lv.wikipedia.org/wiki/Olga_Rajecka

Olga Rajecka (dzimusi 1962. gada 7. janvārī) ir latviešu dziedātāja un vokālā
pedagoģe, pazīstama galvenokārt, pateicoties dalībai grupās "Eolika" un
"Turaidas roze", kā arī veiksmīgai solodarbībai.

Olga Rajecka dzimusi Pluņģē, Lietuvā, un līdz divu gadu vecumam dzīvojusi
Klaipēdā. Tad kopā ar māti Vidu pārcēlusies uz Lielvārdi, kolhozu "Lāčplēsis".
Olga mācījusies Kaibalas pamatskolā. Beigusi Kultūras un izglītības darbinieku
tehnikumu (1980), iegūstot kultūras pasākumu vadītājas diplomu. Dziedāt sākusi
agrā bērnībā, skolas gados aktīvi darbojās koros un dziedāšanas pulciņos.

1976. gadā 15 gadu vecumā Olga sāk dziedāt grupā "Lāčplēsis", 1978. gadā pāriet
uz grupu "Vitamīns". Šajās grupās darbojas vairāki jaunieši, kas vēlāk kļūst par
pazīstamiem latviešu popmūzikas māksliniekiem - "Lāčplēsī" Alekss, Nauris
Puntulis, Valts Pūce, bet "Vitamīnā" — Aigars Krēsla, Aigars Grāvers un Raimonds
Macats.

Pēc Olgas vokālās pedagoģes Maigas Grietēnas ieteikuma Boriss Rezņiks apmeklē
"Vitamīna" koncertu, seko piedāvājums Olgai kļūt par "Eolikas" dalībnieci. Tā no
1980. līdz 1986. gadam viņa dzied grupā "Eolika", tās vokālā kvarteta — Olga,
Ilona, Viktors, Dainis — leģendārajā sastāvā. 1985. gadā iznāk Eolikas pirmais
albums, grupa apceļo bijušo PSRS un vairākas sociālistiskās valstis, gūstot
lielus panākumus.

1986. gadā Rajecka pāriet dziedāt uz Imanta Kalniņa grupu "Turaidas Roze", kur
duetā ar Uģi Rozi iekaro arī publikas nopietnākās daļas simpātijas. 1987. gadā
viņa piedalās Vissavienības jauno dziedātāju konkursā "Jūrmala '87", iegūdama 2.
vietu un skatītāju simpātiju balvu.

Pēc "Turaidas Rozes" izjukšanas no 1988. līdz 1989. gadam Olga darbu turpina
grupā "Jumis", bet 1990. gadā iesaistās projektā "Dāmu pops", kurš savu
renesansi pēc spožās debijas piedzīvo 2000. gadā. Bijusi precējusies ar
basketbolistu Igoru Miglinieku, viņiem ir meita Marija, dzimusi 1992. gadā.
1990. gadā iznāk Olgas pirmais soloalbums ar Imanta Kalniņa dziesmām Arņa Medņa
aranžējumos.

1993. gadā Olga nosvin radošās darbības jubileju ar koncertu Lielajā Ģildē "Kad
man vairs nebūs 16", kura ieraksts tiek izdots kasetē. Tad seko sadarbība ar
Aigaru Grāveru — kā muzikālā, tā privātā jomā. Abi dibina ansambli "Bāze 7",
kura dalībnieki ir arī Raimonds Macats un Jolanta Gulbe.

2000. gadā Olga piedalās Grāvera projektā "Rama Dance", kā arī "Dāmu popa"
albumā "Par rozēm". 2002. gada aprīlī klajā nāk Rajeckas soloalbums "Vakar.
Šodien. Rīt", tajā lielākoties skan Valda Atāla dziesmas, kuras producējis Gints
Stankevičs, arī pāris paša Stankeviča kompozīciju. 2002. gadā par hitu kļūst
duets ar Mārtiņu Freimani dziesma "Ar baltu krītu uzrakstīts". Vēlāk Olga
piedalās arī "Double Faced Eels" ieskaņotajā dziesmas "Kad man vairs nebūs 16"
versijā.

2008. gadā kopā ar Lielvārdes Violeto kori startēja "Koru Karu" 1. sezonas šovā,
nokļūstot līdz finālam.



https://lv.wikipedia.org/wiki/Mozus

Mozus (ivritā: מֹשֶׁה, grieķu: Mωυσής, arābu: موسى) ir pats svarīgākais
pravietis jūdaismā, un arī tiek uzskatīts kā svarīgs pravietis kristietībā,
islamā, bahāismā, rastafari kustībā un daudzās citās ticībās.

Torā ir rakstīts, ka Mozus ir dzimis senajā Ēģiptē. Viņa vecāki, baidoties no
faraona pavēles par to, ka visi ebreju zēni jānogalina, mazo Mozu iegulda
šķirstā un palaiž to Nīlas straumē. Faraona meita pamana šķirstu ar zīdaini,
izglābj viņu, un Mozus tiek uzaudzināts faraona pilī.

Pēc tam, kad, aizstāvot kādu ebreju vergu, Mozus nogalina vergu uzraugu, viņš ir
spiests bēgt no Ēģiptes uz Midiana zemi, kur viņš apprec vietējā priestera meitu
un kļūst par aitu ganu. Kādu dienu Mozus redz degošu krūmu, kas deg, bet nesadeg
un viņu uzrunā Dievs. Tas Mozum pavēl atgriezties Ēģiptē, doties pie faraona un
pieprasīt, lai viņš atbrīvo ebrejus no verdzības.

Galvenais izziņas avots par Mozu - Bībeles raksti ivritā. Viņa dzīvei un darbiem
veltītas četras no piecām Toras (Pentateiha) grāmatām (Izceļošanas grāmata,
Levitu grāmata, Skaitļu grāmata, Atkārtotā likumu grāmata).

Izceļošanas grāmata stāsta par to, ka Mozus vecāki piederēja pie Levija cilts.
Mozus piedzima Ēģiptē laikā, kad tur valdīja faraons, kas par Jāzepu (pirmais
augstmanis iepriekšējā faraona laikā) neko nezināja, kas bija pirmais augstmanis
iepriekšējā faraona laikā. Valdnieks apšaubīja Jāzepa pēcnācēju uzticību Ēģiptei
un pārvērta ebrejus par vergiem. Taču katorgas darbs nemazināja ebreju skaitu,
un faraons pavēlēja slīcināt Nīlā visus jaundzimušos ebreju zēnus. Tanī laikā
Amrama sievai Johebedai piedzima dēls, un tā viņu paslēpa trīs mēnešus. Bet,
nevarēdama viņu vairs ilgāki slēpt no faraona dusmām, māte ņēma niedru grozu,
nozieda to ar piķi un, ielikusi puiku iekšā, palaida pa Nīlas straumi. Bet
puisēna māsa Mirjama stāvēja no tālienes, lai redzētu, kas ar bērnu notiks.

Pavisam blakus tai vietai peldējās paša faraona meita. Sapratusi, ka tas ir
viens no "ebreju bērniem", viņa iežēlojās par raudošo bērnu un pēc bērna māsas
Miriamas, kas no tālienes novēroja notiekošo, ieteikuma nodeva bērnu zīdītājai -
paša bērna mātei. Kad bērns bija paaudzies, viņa veda to pie faraona meitas, un
tas tai bija par dēlu, un tā to nosauca par Mozu, jo tā sacīja: "Es viņu no
ūdens esmu izvilkusi" .

Tāpat kā aristokrātu bērni, arī Mozus sāka iet skolā četru gadu vecumā un
pavadīja tur laiku no agra rīta līdz pusdienām. Disciplīna skolā bija ārkārtīgi
stingra, uzcītības veicināšanai un disciplīnai plaši lietoja miesas sodus:
"Skolnieka ausis ir uz muguras - viņš labi dzird, kad viņu sit." Skolā mācīja
rakstīt, lasīt, skolniekiem lika iemācīties no galvas plašus tekstus. Mozus tika
iepazīstināts ar "visu ēģiptiešu gudrību", tas ir, ar Senās Ēģiptes reliģiskā un
politiskā pasaules uzskata visiem noslēpumiem. Taču no Mozus jaunības skaidrs
vēl kas: lai gan audzināts aristokrātu garā, viņš nezaudēja saites ar savu
vecāku namu: "Kad Mozus bija pieaudzis, tas reiz izgāja pie saviem tautas
brāļiem un noskatījās viņu spaidos." .

Labi izglītots, taisnīgs un iejūtīgs bija Mozus. Redzēdams, ka vergturis sit
kādu no strādniekiem, viņš to ātrās dusmās nogalināja un apraka smiltīs. Citā
reizē Mozus redzēja, kā ķildojas divi ebreji, un nostājās vājākā pusē.
Strādnieki par to nemaz nepriecājās, un no asās vārdu apmaiņas Mozus saprata, ka
slepkavība nav palikusi bez lieciniekiem. Viņu gaidīja atbilstošs sods, un, lai
glābtu savu dzīvību, Mozus bēga uz Midiāna zemi. Un vēlreiz: tuksnesī pie akas
redzēdams, ka stiprākie gani pagrūž malā Midiāna priestera meitas, viņš atkal
nostājās vājāko pusē. Viņa dzīves pirmais posms beidzās Midiāna priestera Jetrus
teltī, kur Mozus apprecēja vienu no Jetrus meitām Ciporu, kuras vārds tulkojumā
ir "dūja". Viņiem piedzima dēli Gešroms un Eliēzers,

Midiāniešu zemē Mozus ganīja lopus, bet 40 gadu vecumā "pie Dieva kalna Horeba"
(Sīnāja) notika brīnums: liesmojošā, bet nesadegušā ērkšķu krūmā viņu pirmo
reizi uzrunāja pats derības Dievs Jahve. Tas bija "tava tēva Dievs/ Ābrahāma
Dievs, Īzāka Dievs/ Jēkaba Dievs". Pavisam negaidot izrādījās, ka Mozum
jāuzņemas atbildība par cilvēkiem, kuri paši nesaprot, kāpēc viņi tik ļoti cieš.
Nojauzdams, ka Dieva pavēle doties pie faraona, lai izprasītu atļauju tautai
iziet no Ēģiptes, ir tikai sākums nolemtībai, Mozus atbildēja: "Ak Kungs, es
neesmu runātājs, tāds neesmu bijis vakar, tāds neesmu arī šodien, kopš Tu runāji
ar savu kalpu; bet man ir grūta valoda un neveikla mēle/". Viņš nebija labs
orators (citi saka - viņš esot stostījies) vai arī nepilnīgi pārvaldīja ebreju
valodu , jo bija audzināts faraona galmā, kur taču runāja ēģiptiešu valodā.
Problēma tika atrisināta, sūtot palīgā brāli Āronu. 'Lai viņš runā tavā vietā,
viņš lai kļūst tev par muti, bet tu esi viņam Dieva vietā" .

Atgriezies Nīlas krastos, Mozus kopā ar brāli Āronu griezās pie faraona Jahves
vārdā ar lūgumu par ebreju tautas atbrīvošanu no ēģiptiešu kundzības. Faraons ne
vien izsmēja Izraēļu Dievu, bet arī palielināja vergu izstrādes normas un nedeva
vairs salmus ķieģeļu darināšanai. Tad Mozus izmisumā sauca uz Dievu: "Ak Kungs,
kāpēc Tu esi sūtījis tādu ļaunumu šai tautai! Kāpēc Tu mani esi izraudzījis par
savu sūtni? Kopš es izgāju pie faraona, lai runātu Tavā vārdā, viņš vairojis šīs
tautas ļaunumu, bet Tu to neesi glābis.".

Seko pazīstamais stāsts par Āronu un Mozu faraona priekšā, kur viņi rādīja
visādus brīnumdarbus, izaicinādami slavenos ēģiptiešu burvjus. Vispirms Ārons
nometa savu zizli faraona priekšā zemē un tas pārvērtās par čūsku, to pašu
izdarīja arī burvji. Taču notika kas neparasts - Ārona zizlis aprija ēģiptiešu
burvju zižļus. Tālaika reliģiskās dzīves valodā šis pavērsiens izteica Izraēla
Dieva atriebību, bet faraons stūrgalvīgi liedzās to atzīt. Tuvojās jauns posms
ēģiptiešu un izraēļu cīņā par atļauju iziet no verdzības. Ēģiptes zemi
piemeklēja desmit Ēģiptes mocības. Beidzot faraons atļāva viņiem iziet uz trim
dienām, un ebreji, paņēmuši lopus un patriarhu relikvijas, sāka Iziešanu.

Dievs rādīja viņiem ceļu: dienā ar mākoņu stabu, bet naktī - ar uguns stabu.
Izraēļa dēli devās ceļā, brīnumaini pārgāja Sarkano jūru, kas viņu priekšā
atvērās, bet noslīcināja pakaļdzenošos ēģiptiešu karapūļus. Jūras krastā Mozus
un visa tauta, tanī skaitā viņa māsa Miriama, svinīgi pateicās Dievam Jahvem.

Viņš veda savu tautu uz Apsolīto zemi caur Aravijas (Austrumu) tuksnesi.
Vispirms viņi gāja trīs dienas pa Šūras tuksnesi, un, neatraduši ūdeni, tie
nonāca Mārā, bet nespēja Māras ūdeni dzert tā rūgtuma dēļ. Un tauta kurnēja uz
Mozu. Tad viņš piesauca To Kungu, un Tas Kungs viņiem norādīja koku; kad viņš to
ielaida ūdenī, ūdens kļuva salds. Sina tuksnesī Dievs viņiem sūtīja paipalu
barus, un pēc tam (visus 40 gadus līdz pat viņu ceļojuma beigām) katru dienu
sūtīja viņiem Debesu mannu.

Refidimā Mozus pēc Dieva pavēles no Horeba klints, uzsitot tai ar savu zizli,
lika tecēt ūdenim. Šeit ebrejiem uzbruka Amaleka karaspēks, taču, pateicoties
Mozus lūgšanai, kuras laikā viņš turēja augstu paceltas rokas, ebreji guva
uzvaru.

Trešajā mēnesī pēc iziešanas no Ēģiptes izraēlieši nonāca pie Sīnāja, kur Mozus
saņēma no Dieva akmens plāksnes ar desmit baušļiem, kuri kļuva par Mozus likumu
(Toras) pamatu. Tā Izraēļa Dēli kļuva par īstu tautu -- ebrejiem.

Šeit viņš nodzīvoja 40 gadus. Mozus uzkāpa Sīnājā divas reizes, paliekot tur pa
40 dienām. Pirmajā uzkāpšanas reizē tauta ļoti sagrēkoja: izgatavoja Zelta teļu,
kuru ebreji sāka pielūgt un tā priekšā uzjautrināties. Mozus dusmās sasita
akmens plāksnes un iznīcināja teļu. Pēc tam viņš atkal uz 40 dienām atgriezās
kalnā un lūdz Dievu, lai tautai tiktu piedots. No turienes viņš atgriezās ar
Dieva apgaismotu seju, kuru viņam vajadzēja slēpt, lai cilvēki nepaliktu akli.

Ceļojuma beigās tauta atkal palika mazdūšīga un sāka kurnēt. Dievs kā sodu
uzsūtīja indīgas čūskas, un kad tauta nožēloja nodarīto, tās dziedināšanai
pavēlēja Mozum uzstādīt vara čūsku.

Mozus nomira pirms pašas ieiešanas Apsolītā zemē un tika apglabāts Nevo kalnā.—
Mozus nodzīvoja 120 gadus: 40 gadi pagāja pilī, nākamie 40 - ar aitu
ganāmpulkiem midiāna zemē, un pēdējie 40 - izvadot izraēļa tautu pa Sīnāja
tuksnesi.

Mozus varenais augums iedvesmojis tēlniekus, gleznotājus, un neviens to nav
skaidrāk sapratis kā Mikelandželo, kura darinātā Mozus statuja ir daļa no
pāvesta Jūlija II kapa pieminekļa. Siksta kapelā Vatikānā viena puse veltīta
Mozus dzīves ainām (otra attēlo notikumus no Jēzus dzīves), ko radījuši labākie
itālu renesanses gleznotāji. Mākslinieki uzskatījuši, ka mazā Mozus atrašana pie
upes ir tik svarīgs notikums, ka prasa daudzu ļaužu klātbūtni: tā domājuši
Verenoze (Madride, Prado un Vašingtona, Nacionālā galerija) un Tintoreto
(Prado). Hendeļa oratorija "Izraēls Ēģiptē" pievēršas visdramatiskākajiem šī
stāsta brīžiem. Bieži Mozu attēlo ar ragiem uz galvas - tā darījis gan
Mikelandželo, gan citi. Šis groteskais rotājums radies Bībeles tulkošanas kļūdas
rezultātā. 2. Mozus grāmata apraksta, kā Mozus starojošu seju kāpj zemē no
Sīnāja, bet ebreju valodā vārdi, kas nozīmē "gaismas stars" un "ragi" ir ļoti
līdzīgi, un Vulgātā tulkojumā latīņu valodā dots nepareizs vārds.



https://lv.wikipedia.org/wiki/Jaunz%C4%93lande

Jaunzēlande (angļu: New Zealand; maoru: Aotearoa) - valsts Okeānijas DR. Atrodas
Klusajā okeāna dienvidaustrumu daļā. No Austrālijas to atdala Tasmāna jūra.
Ietilpst 3 lielas salas un vairākas nelielas saliņas un salu grupas. No
Jaunzēlandes atkarīgas teritorijas ir Niue, Kuka Salas, Tokelau un Rosa
Teritorija Antarktīdā. Galvaspilsēta Velingtona, lielākās pilsētas ir Oklenda,
Hamiltona, Neipīra, Kraistčērča un Danīdina.

Jaunzēlandes dienvidos ir subtropu un mērenā temperatūra. Siltākie mēneši ir
decembris, janvāris un februāris. Aukstākie — jūnijs, jūlijs un augusts. Vasarā
vidējā temperatūra ir starp 20º — 30 °C un ziemā starp 10º — 15 °C. Ziemeļsalā
visu gadu ir silts, mitrs klimats. Dienvidsalā ir vēsāks klimats, ziemā ir
iespējams neliels sals.

Jaunzēlande ir parlamentāra un demokrātiska monarhija. Jaunzēlandes valsts
iekārtu nosaka daudzi Lielbritānijas un Jaunzēlandes parlamenta konstitucionālie
likumi un paražas. Valsts galva ir Lielbritānijas karaliene, ko pārstāv
ģenerālgubernators, kuru uz 5 gadiem ieceļ karaliene pēc Jaunzēlandes valdības
ieteikuma. Ģenerālgubernatoram ir Izpildpadome, kuras locekļi ir
ģenerālgubernators un ministri. Likumdevēja orgāns ir vienpalātas parlaments -
Pārstāvju palāta (97 deputāti), ko uz 3 gadiem ievēl iedzīvotāji. Izpildvara ir
valdībai, ko vada premjerministrs. Vietējie pašvaldības orgāni ir provinces,
provinču pilsētu teritorijas, pilsētu un lauku apgabalu padomes, kas faktiski
pakļautas centrālajam pārvaldes orgānam. Vēlēšanu tiesības ir pilsoņiem no 20
gadu vecuma. Tiesu sistēmā ietilpst Augstākā tiesa, apelācijas un pirmās
instances tiesas.

Jaunzēlandes pamatiedzīvotāji ir maori. Viņi Jaunzēlandē ieradās apmēram pirms
1000 gadiem no Polinēzijas. Maori ir pārstāvēti arī valdībā, kas cenšas viņus
nodrošināt ar vienlīdzīgām veselības aprūpes, izglītības un darba iespējām,
kuras viņiem iepriekš bija liegtas. Pētnieks Kupe, kurš, kā leģenda vēsta,
pirmais atklāja Jaunzēlandi, nosauca jauno zemi par Aotearoa — Garā, baltā
mākoņa zeme. Pirmais dokumentētais eiropietis, kurš atklāja Jaunzēlandi, bija
holandiešu jūrasbraucējs Abels Tasmans, kurš ieradās Jaunzēlandē 1642. gadā.
Vairāk nekā pēc 125 gadiem kapteinis Džeims Kuks pieprasīja to Lielbritānijai un
1769. gadā izveidoja valsts karti. Vaitangi līgums tiek uzskatīts par
Jaunzēlandes dibināšanas dokumentu. Tas tika parakstīts 1840.gadā Salu līcī
starp galvenajiem maori virsaišiem un Lielbritānijas Kroņa pārstāvjiem Vaitangī.
Jaunzēlandes pirmais gubernators Viljams Hobsons izveidoja Oklendu par
galvaspilsētu, bet vēlāk par galvaspilsētu kļuva Velingtona, jo tā bija vairāk
centrāla. Līguma parakstīšana iesākās 6. februārī, kas vēlāk kļuva par
Jaunzēlandes nacionālo dienu, sauktu par Waitangi Day (Vaitangi diena). 1840.
gadā Jaunzēlande kļuva par Lielbritānijas koloniju. 1907. gadā ieguva
Lielbritānijas domīnijas statusu. 1987. gadā Jaunzēlande pirmā pasaulē
pasludināja sevi par kodolbrīvu teritoriju. Jaunzēlande bija pirmā valsts, kur
sievietēm tika piešķirtas balsstiesības.



