https://is.wikipedia.org/wiki/%C3%8Dsland

Ísland er eyríki í Norður-Atlantshafi á milli Grænlands, Færeyja og Noregs.
Ísland er um 103.000 km² að stærð; það er önnur stærsta eyja í Evrópu á eftir
Bretlandi og sú átjánda stærsta í heimi. Á Íslandi búa um það bil 340.000 manns.
Höfuðborg landsins er Reykjavík.

Landnámabók segir frá hvernig landnám Íslands hófst kringum árið 874 þegar
Ingólfur Arnarson nam hér land, þó aðrir hefðu áður dvalið tímabundið á landinu.
Á næstu áratugum og öldum flutti fjöldi fólks til Íslands á tímabili sem nefnt
er landnámsöld. Ísland komst með Gamla sáttmála undir vald Noregs árið 1262 og
var undir stjórn Norðmanna og Dana til ársins 1918, þegar það hlaut fullveldi.
Danska ríkið fór þó með utanríkismál og landhelgisgæslu fyrir hönd Íslands og
löndin höfðu sameiginlegan konung þar til lýðveldi var stofnað á Íslandi 1944.
Landið hefur gengið undir ýmsum nöfnum, einkum meðal ljóðskálda (sjá grein Heiti
yfir Ísland).

Á síðari hluta 20. aldar jókst þjóðarframleiðsla Íslendinga til muna og innviðir
og velferðarkerfi landsins efldust. Árið 2007 var Ísland þróaðasta land heims
samkvæmt vísitölu SÞ um þróun lífsgæða, en árið 2008 hófst efnahagskreppan á
Íslandi 2008–2011. Ísland er meðlimur í SÞ, EFTA, NATO og EES.

Ísland var, samkvæmt Íslendingabók, fyrst numið af norskum og gelískum (skoskum
og írskum) landnemum undir lok níundu og tíundu aldar. Þjóðveldið var sett á
stofn með Alþingi árið 930 en það er meðal elstu þjóðþinga sem enn eru
starfandi. Færeyska Lögþingið og hið manska Tynwaldsþing eru þau norrænnu þing
sem hafa sambærilegan aldur og Alþingi Íslendinga.

Flestir landsnámsmanna voru ásatrúar þó nokkrir kristnir og höfðu þeir flestir
kynnst kristinni trú og látið skírast á Bretlandseyjum. Um svipað leyti sendi
Haraldur blátönn Danakonungur saxneskan biskup til Íslands til kristniboðs. Ekki
gekk það alltaf og komu fleiri kristniboðar hingað á næstu árum og varð þeim
nokkuð ágengt. Ólafur Tryggvason Noregskonungur var mjög áhugasamur um að
kristna Ísland — með góðu eða illu. Á Alþingi sumarið 1000 ákváðu Íslendingar að
taka kristni að ráðum Þorgeirs ljósvetningagoða sem þó var ásatrúar sjálfur fram
að því.

Mótmælendatrú var innleidd í Danmörku árið 1536 og áhrif Lúthers bárust hingað
um það leyti með Þýskum veiði- og verslunarmönnum. Jón Arason, síðasti kaþólski
biskup Norðurlanda var tekinn af lífi í Skálholti 7. nóvember árið 1550 og eru
siðaskiptin á Íslandi oftast miðuð við þann dag.

Ísland var ekki sett undir erlend ríki fyrr en næstum fjórum öldum eftir að það
var fyrst numið. Þá fór svo að Noregskonungur náði landinu undir sína krúnu árið
1262. Síðar varð Ísland svo hluti af Kalmarsambandinu árið 1397, en danskir
þjóðhöfðingar höfðu verið yfir Noregi og Íslandi frá 1380.

Svíþjóð leysti sig úr þessu sambandi árið 1523, og hét það þar eftir
Dansk-norska ríkið og var gjarnan kallað Danaveldi. Seinna við aldamót 18. og
19. aldar, í Napóleonsstyrjöldunum svokölluðu, reyndu Svíþjóð og Danmörk að
halda hlutleysi sínu og árið 1800 gengu bæði löndin í svokallað “Samband vopnaðs
hlutleysis” (Væbnede neutralitetsforbund á dönsku, League of Armed Neutrality á
ensku).

Bretar töldu þetta ógn og réðust þar með á Kaupmannahöfn árið 1801. Eftir það
gekk Danmörk úr því fyrirnefnda sambandi og gekk í bandalag við Napóleon,
Frakkakeisara. Bretar réðust því aftur á Kaupmannahöfn 1807 og hafði Svíþjóð þá
gengið í lið við Breta. Þar sem Napóleoni hafði verið í nöp við Bretland síðan
1803, neyddi hann Dani til að lýsa yfir stríði á hendur Svíþjóð árið 1808. —
Svíar hófu þar með innrás í Noreg, en á sama tíma réðust Rússar á Finnland sem
þá var undir sænskum yfirráðum. Þetta tveggja hliða stríð reyndist Svíum hörmung
því allt Finnland var síðan fært undir yfirráð Rússa.

Árið 1814, þegar Danmörk var um það bil að tapa fyrir sænskum, rússneskum og
þýskum hermönnum, samþykkti Friðrik VI Danakonungur Kílarsamninginn um að færa
Noreg undir Svíakonung í skiptum fyrir hið sænska Pommern til að forðast hernám
Jótlandsskaga. Hinsvegar yrðu norsku eignirnar Ísland, Færeyjar og Grænland enn
undir dönskum yfirráðum. Samningurinn tók aldrei formlega gildi, og lýsti
Noregur yfir skammvinnu sjálfstæði og varð Pommern seinna undir Prússneskum
völdum. Með þessum hætti komst Ísland undir vald Danakonungs og varð hluti
Danaveldis.

Ísland fékk stjórnarskrá og takmarkaða heimastjórn árið 1874 á þjóðhátíð í
tilefni af 1000 ára afmæli Íslandsbyggðar, þar sem núverandi þjóðsöngur Íslands,
Lofsöngur var frumfluttur. Fullveldi fylgdi í kjölfarið árið 1918. Kristján X
var þar með sameiginlegur þjóðhöfðingi Danmerkur og Íslands til ársins 1944,
þegar lýðveldið var stofnað. Bar hann titilinn konungur Íslands og var sá eini
sem gerði það.

Ísland er lýðveldi með þingbundinni stjórn. Framkvæmdavaldið liggur hjá forseta
og ríkisstjórn. Æðsti maður ríkisstjórnar er forsætisráðherra. Ríkisstjórnin ber
ábyrgð gagnvart Alþingi, sem er handhafi löggjafarvaldsins ásamt forseta.
Dómsvald er í höndum dómstóla; æðsti dómstóll landsins er Hæstiréttur.

Forseti Íslands er þjóðhöfðingi landsins og er þjóðkjörinn í beinni kosningu
allra kjörbærra manna. Kjörtímabil hans er 4 ár. Forseti er ábyrgðarlaus á
ríkisstjórnarathöfnum og lætur ráðherra framkvæma vald sitt. Hann veitir
formönnum stjórnmálaflokka umboð til stjórnarmyndunar eftir kosningar til
Alþingis og skipar ráðherra en oftast er þessu ferli í raun stýrt af
stjórnmálaflokkunum sjálfum, aðeins þegar þeir geta ómögulega komist að
niðurstöðu sjálfir nýtir forsetinn sér þetta vald og skipar sjálfur ríkisstjórn.
Þetta hefur þó ekki gerst í sögu lýðveldisins en gerðist 1942 þegar Sveinn
Björnsson, þáverandi ríkisstjóri Íslands, skipaði utanþingsstjórn. Forseti
Íslands hefur málskotsrétt gagnvart þinglögum samkvæmt stjórnarskrá og ber þá að
efna til þjóðaratkvæðagreiðslu en lögin taka samt gildi, þangað til þau eru
afnumin eða staðfest með þjóðaratkvæði. Ólafur Ragnar Grímsson, þáverandi
forseti, nýtti sér málskotsréttinn fyrstur forseta á Íslandi, þegar hann neitaði
að skrifa undir fjölmiðlalögin árið 2004.

Alþingi, löggjafarþing Íslands, starfar í einni deild. 63 þingmenn þess eru
kjörnir hlutfallskosningu í 6 kjördæmum. Kjörtímabilið er 4 ár en getur verið
styttra ef það kemur til þingrofs en vald til að rjúfa þing liggur hjá
ríkisstjórninni. Ráðherrar eiga einnig sæti á Alþingi en hafa ekki atkvæðarétt
nema þeir séu einnig þingmenn en sú er reyndar venjan. Alþingi velur sér forseta
til að hafa yfirumsjón með fundum þess. Ríkisstjórnir á Íslandi eru nánast
ávallt samsteypustjórnir tveggja eða fleiri flokka en einnig eru dæmi til um
minnihlutastjórnir, einkum og sér í lagi vegna þess að enginn flokkur hefur
hlotið hreinan meirihluta á þingi, í það minnsta ekki frá endurreisn lýðveldis.
Núverandi ríkisstjórn er samsteypustjórn Sjálfstæðisflokksins og
Framsóknarflokksins undir forystu Sigurðar Inga Jóhannssonar forsætisráðherra.

Íslandi hefur frá fornu fari verið skipt upp í sýslur til umboðsstjórnar. Hinar
gömlu landfræðilegu sýslur eru ekki lengur formlegar stjórnsýslueiningar á
Íslandi, sýslumenn eru enn þá við lýði en umdæmi þeirra fylgja ekki alltaf gömlu
sýsluskiptingunni.

Ísland er staðsett á heitum reit á Atlantshafshryggnum. Það er 102.800
ferkílómetrar að stærð. Þar eru mörg virk eldfjöll og ber þar helst að nefna
Heklu (1491m) og Eyjafjallajökul (1666 m). Miðhálendið þekur um 40% landsins. Um
það bil 10% eyjarinnar er undir jöklum. Á Íslandi eru hverir víða, og gnótt
jarðhita færir íbúunum heitt vatn, sem meðal annars er notað til húshitunar.

Ísland er önnur stærsta eyja Evrópu, á eftir Bretlandi. Eyjan er vogskorin, og
flestir bæir standa við firði, víkur og voga. Helstu þéttbýlisstaðir eru
höfuðborgin Reykjavík, Keflavík, þar sem einn af alþjóðlegum flugvöllum landsins
er, og Akureyri.

Ísland liggur á tveimur jarðskorpuflekum, Norður-Ameríkuflekanum og
Evrasíuflekanum. Landið telst sögulega til Evrópu.

Efnahagur þjóðarinnar byggir enn að talsverðu leyti á fiskveiðum, sem afla nær
40% útflutningstekna og veita 8% vinnandi manna störf. Þar sem aðrar
náttúruauðlindir skortir (fyrir utan jarðhita og fallvötn til virkjunar), er
efnahagslíf á Íslandi viðkvæmt og háð heimsmarkaðsverði á fiski og
sjávarafurðum. Auk þess geta minnkandi fiskstofnar í efnahagslögsögu landsins
haft töluverð áhrif á sveiflur í efnahagslífinu og heimsmarkaðsverð á áli og
kísilgúri sem eru stærstu útflutningsvörur Íslendinga á eftir sjávarafurðum.

Stjórn Sjálfstæðis- og Framsóknarflokks, sat við stjórnartaumana frá 1995 til
2007. Hún hafði á stefnuskránni að draga úr ríkisumsvifum og einkavæða
ríkisfyrirtæki. Ríkisútgjöld, sem hlutfall af þjóðarframleiðslu, hafa þó vaxið
síðustu ár.

Fjölbreytileiki í efnahagslífinu hefur aukist undanfarna tvo áratugi.
Ferðaþjónusta verður æ fyrirferðameiri, og reyna Íslendingar að laða til sín
útlendinga með auglýsingum um hreina og ómengaða náttúru og öflugt næturlíf.
Nokkuð dró úr hagvexti á árunum 2000 til 2002, en árið 2002 var hann neikvæður
um 0,6%, frá 2003 hefur hagvöxtur hins vegar verið drjúgur en efnahagur í
samanburði við nágrannalönd einkennst af óstöðugleika.

Íslendingar eru í megindráttum norræn þjóð. Landið byggðist upphaflega norrænum
mönnum, einkum frá Noregi, Svíþjóð, Danmerkur og Keltum frá nýlendum víkinga á
Bretlandseyjum og Íslendingar hafa í gegnum tíðina átt mest samskipti við helstu
fiskveiðiþjóðir á Norður-Atlantshafi. Til er kenning um að Íslendingar séu að
uppruna sérstakur þjóðflokkur, aðgreindur frá öðrum þjóðflokkum á norðurlöndum
(„Herúlakenningin“). Á síðari tímum hafa ýmsar kenningar um uppruna þjóðarinnar
verið settar fram með erfðafræðilegum rökum. Þá er talað um að flestar konur sem
hingað komu hafi verið keltneskar (flestar ambáttir) en karlarnir að miklu leyti
norrænir.

Íbúafjöldi landsins sveiflaðist á milli um 30.000 og 80.000 við hefðbundinn
efnahag í bændasamfélagi fyrri alda. Á 19. og 20. öld hefur Íslendingum fjölgað
nokkuð ört og nú eru íbúar landsins rúmlega 330.000 auk nokkurra þúsunda af
íslenskum uppruna sem ekki eru búsett á Íslandi. Árleg fólksfjölgun mælist um
2,2%. Árið 2011 gaf Hagstofa Íslands út þrjár tegundir mannfjöldaspáa fyrir 1.
janúar 2060: lágspá sem spáir fólksfjöldanum 386.500, miðspá sem spáir fyrir
436.500 og háspá sem spáir 493.800 manns.

Á Íslandi er töluð íslenska, sem er norrænt tungumál, og eru um 71% íbúa
landsins meðlimir í hinni evangelísk-lúthersku þjóðkirkju.

Erlendum ríkisborgurum hefur fjölgað mjög á Íslandi undanfarin ár. Árið 2005 var
fjölgunin 29,5% og 34,7% árið eftir. Árið 2007 voru erlendir ríkisborgarar
18.563 talsins (6% af íbúum Íslands), og þann 1. janúar 2008 voru 21.434
erlendir ríkisborgarar skráðir (6,8% af íbúum Íslands). Það er 15,5% fjölgun
árið 2007. Hlutfall erlendra ríkisborgara af heildarmannfjölda Íslands er nú
hærra en annars staðar á Norðurlöndum, en árið 2006 var það næst hæst í Svíþjóð
eða um 5,4%. Konur voru jafnan fjölmennari í hópi erlendra ríkisborgara til
árins 2003, en síðan 2004 hafa karlar verið fjölmennari en konur. Í árslok 2007
voru karlar með erlent ríkisfang 8,1% allra karla en konur 5,5% allra kvenna.

Samkvæmt viðhorfskönnun sem var gerð árið 2009 meðal um 800 innflytjenda kom
fram að dræm íslenskukunnátta hamlaði þeim helst í því að nýta menntun sína í
starfi.

Hinn 19. mars 2013 birti Hagstofa Íslands nýja skýrslu sem sýndi að hlutfall
fyrstu og annarrar kynslóðar innflytjenda á Íslandi væri samanlagt 9,1% af
heildaríbúafjölda í landinu.

Árlega eru veitt verðlaun fyrir afrek liðins árs í bókmenntum og kvikmyndagerð á
Íslandi. Edduverðlaunin eru verðlaun sem veitt eru þeim sem þykja hafa skarað
fram úr á sviði kvikmynda og sjónvarps. Síðar á árinu eru Íslensku
bókmenntaverðlaunin afhent því fólki sem talið er hafa borið af á ritvellinum.



https://is.wikipedia.org/wiki/%C3%8Dslenska_karlalandsli%C3%B0i%C3%B0_%C3%AD_knattspyrnu

Karlalandslið Íslands í knattspyrnu er fulltrúi Íslands á alþjóðamótum í
knattspyrnu og er undir stjórn Knattspyrnusambands Íslands. Liðið er í 35. sæti
á styrkleikalista alþjóðaknattspyrnusambandsins, FIFA.

Liðið spilaði sinn fyrsta opinbera landsleik gegn Danmörku 17. júlí 1946.
Leikurinn fór fram á Melavellinum í Reykjavík og tapaðist 0-3.

Undir stjórn Lars Lagerbäck og Heimis Hallgrímssonar tryggði liðið sér í fyrsta
sinn þátttökurétt á lokakeppni evrópumótsins í knattspyrnu sem haldið var í
Frakklandi árið 2016.

Eftir EM 2016 komst Ísland í 22. sæti á FIFA styrkleikalistanum og hefur liðið
aldrei verið hærra.

Ísland tók þátt í undankeppninni fyrir EM 2012. Liðið dróst í H riðil og endaði
riðilinn í fjórða og næst neðsta sæti með 4 stig sem öll komu gegn Kýpur.

Liðið tók þátt í undankeppninni fyrir Heimsmeistaramótið í Brasilíu 2014. Liðið
dróst í E riðil og endaði í 2. sæti í riðlinum á eftir Sviss. Það tryggði liðinu
umspilsleiki við Króatíu um sæti á mótinu. Liðið gerði jafntefli á heimavelli en
tapaði útileiknum og missti af sæti á mótinu.

Liðið dróst í erfiðan riðil í undankeppninni fyrir Evrópumótið í Frakklandi
2016. Liðinu tókst hinsvegar að tryggja sér beinan þáttökurétt á lokakeppnina
með því að lenda í öðru sæti í riðlinum á eftir Tékklandi. Þetta var í fyrsta
sinn sem að liðinu tekst að vinna sér inn sæti á lokakeppni stórmóts. Liðinu
tókst að vinna stórlið Hollendinga bæði heima og að heiman ásamt heimasigrum
gegn Tékklandi og Tyrklandi.

Íslenska landsliðið vann sér þátttökurétt á lokakeppni EM 2016 sem fram fór í
Frakklandi. Þetta var fyrsta lokamót íslenska karlalandsliðsins í knattspyrnu.
Liðið dróst í F riðil ásamt Portúgal, Austurríki og Ungverjalandi.

Leikmannahópurinn gegn Króatíu og Möltu. Leikir spilaðir 12. og 15. nóvember
2016 Tölfræði uppfærð , 4. nóvember 2016.



https://is.wikipedia.org/wiki/%C3%8Dslenska

Íslenska er indóevrópskt, germanskt og vesturnorrænt tungumál sem er einkum
talað og ritað á Íslandi og er móðurmál langflestra Íslendinga. Það hefur tekið
minni breytingum frá fornnorrænu en önnur norræn mál og er skyldara norsku og
færeysku en sænsku og dönsku.

Ólík mörgum öðrum vesturevrópskum tungumálum hefur íslenskan ítarlegt
beygingarkerfi. Nafnorð og lýsingarorð eru beygð jafnt sem sagnir. Fjögur föll
eru í íslensku, eins og í þýsku, en íslenskar nafnorðsbeygingar eru flóknari en
þær þýsku. Málfræðin hefur ekki breyst mikið frá víkingaöldinni, þegar Norðmenn
komu til Íslands með norræna tungumál sitt.

Meirihluti íslenskumælenda býr á Íslandi, eða um 320.000 manns. Um 8.000
íslenskumælendur búa í Danmörku, en þar af eru 3.000 nemendur. Í Bandaríkjunum
eru talendur málsins um 5.000, og í Kanada 1.400. Stærsti hópur kandarískra
íslenskumælenda býr í Manitoba, sérstaklega í Gimli, þar sem Vestur-Íslendingar
settust að. Þó að 97% Íslendinga telji íslensku móðurmál sitt er tungumálið
nokkuð í rénun utan Íslands. Þau sem tala íslensku utan Íslands eru oftast
nýfluttir Íslendingar, nema í Gimli þar sem íslenskumælendur hafa búið frá 1880.

Árnastofnun sér um varðveislu málsins og hýsir miðaldahandrit sem skrifuð voru á
Íslandi. Auk þess styður hún rannsóknir á málinu. Frá 1995 hefur verið haldið
upp á dag íslenskrar tungu þann 16. nóvember á hverju ári, sem var fæðingardagur
Jónas Hallgrímssonar skálds.

Sögu íslenskunnar má skipta í þrjú skeið: fornmál til
um 1350, miðmál frá 1350 til um 1550 (eða 1600), og nútímamál frá lokum miðmáls.
Á þeim tíma sem hefur liðið hafa orðið talsverðar breytingar á tungumálinu,
einkum á orðaforða og framburði, en lítt á málfræði. Breytingar þessar, einkum á
orðaforða, má rekja til breyttra lifnaðarhátta, breytinga á samfélaginu,
nýrrar tækni og þekkingar, sem og áhrifa annarra tungumála á íslensku,
einkum ensku og dönsku.

Íslenska tilheyrir hinni germönsku grein indóevrópskra tungumála sem greindist
snemma í norður-, austur- og vesturgermönsk mál. Íslenska á rætur sínar að rekja
til elsta stigs norðurgermanskra mála: frumnorrænu, sem töluð var á Norðurlöndum
á árunum 200 til 800.

Í kringum víkingaöld (frá árinu 793–1066) greindist norrænan svo í austur-
(dönsku og sænsku) og vesturnorrænu (íslensku, norsku, færeysku og norn) og er
íslenska því skyldari norsku og færeysku en sænsku og dönsku. Þá fluttu norskir
landnámsmenn með sér tungumál sitt þegar þeir settust að á Íslandi á 9. öld en
þeir komu flestir frá Vestur-Noregi.

Það er álitamál hvenær íslenskan sjálf hafi orðið til og útilokað að tímasetja
það nákvæmlega: íslenskan og norskan fjarlægðust svo hægt og rólega og voru þau
orðin talsvert ólík í kringum 1400 en eðlilegast væri að segja að íslenska hafi
orðið sértungumál þegar orðinn var einhver ákveðinn munur á því og því norsku.

Sumir landnámsmenn voru frá Bretlandseyjum af norrænum og keltneskum uppruna og
einnig fluttu landnámsmenn með sér fólk frá Írlandi. Þrátt fyrir það hafa áhrif
Kelta á íslenskuna ekki verið mikil eru einskorðuð við tökuorð, mannanöfn og
örnefni.

Í forníslensku var raddað blísturshljóð /z/, sem afraddaðist og styttust
forliggjandi sérhljóðar (Özur → Össur, Gizur → Gjissur). Milli 1100 og 1200 urðu
s að r-um (samanber vas → var og es → er).  

Þátíð fyrstu persónu eintölu framsöguháttar veikra sagna sem nú endar með -i
endaði með -a (ek kallaða → ég kallaði). Beygingarendingar fyrstu persónu
viðtengingarháttar hafa sömuleiðis breyst í hvort tveggja eintölu sem fleirtölu.
Viðtengingarháttur fyrstu persónu eintölu nútíðar endaði í fornmálinu á -a (þótt
ég brjóta), en ekki -i (þótt ég brjóti) eins og í dag. Í fleirtölu endaði hann á
-im en ekki -um. Enn fremur
breyttist miðmyndarendingin úr -sk í -st (barðisk → barðist). 

Íslenskt ritmál hefur lítið breyst síðan á 11. öld með þeim afleiðingum að
Íslendingar geta enn í dag — með nokkurri æfingu — lesið forn rit á borð við
Landnámu, Snorra-Eddu og Íslendingasögurnar. Samræmd stafsetning, og þó einkum
nútímastafsetning, auðveldar lesturinn þó mikið, auk þess sem orðaforði þessara
rita er heldur takmarkaður. Meiri breytingar hafa orðið á framburði, en minni
breytingar hafa orðið á málfræði.

Helstu breytingar á framburði í miðíslensku voru meðal annars aukin notkun
samhljóðaruna. Eftir 1300 var u skotið inn á undan -r-endingum (samanber maðr →
maður) í auknum mæli. Svo breyttist framburður á samhljóðalklösunum -ll- og -nn-
úr [lː] og [n] í [tl] og [tn]. Svo önghljóðuðust mörg lokhljóð, samanber mik →
mig, barnit → barnið.

Breytingar á málfræði voru minni en samt markverð. Tvítalan hvarf úr málinu, sem
tíðkaðist í fyrstu og annarri persónu persónufornafna, og varð fleirtala. Svo
varð fleirtalan hátíðlegt mál, en þéranir tíðkast ekki enda eru ávörp
tiltölulega óformleg í daglegum samskiptum. Nokkrar sterkar sagnir fengu veikar
beygingar, samanber hratt → hrinti, fól → faldi, hjalp → hjálpaði, en
athygilsvert er að sterku beygingarnar eru enn notaðar í ákveðnu samhengi.
Endingar sagna í annarri persónu breyttust líka, samanber ferr → ferð, slær →
slærð og less → lest, líklega vegna áhrifa frá fornafni annarrar persónu.

Orðaforði íslenskunnar hefur breyst töluvert í gegnum söguna. Fjöldi tökuorða
hefur bæst við málið, en á stigi miðíslensku voru þau aðallega úr latínu
(samanber orð eins og biblía, kirkja og prestur). Á 12. öldin voru tekin upp ný
dagaheiti (fyrir áhrif frá Jóni Ögmundarsyni Hólabiskupi) ólíkt því sem var í
öðrum germönskum málum. Heiðin heiti og heitin í dag eru tilgreind í töflunni
til hægri.

Á upphafsstigi nútímaíslensku fór straumur tökuorða að vaxa ört. Mikið var tekið
af orðum úr latínu og síðar dönsku, og viðhorf til þeirra voru misjöfn. Á 19.
öld tóku Fjölnismenn upp hreintungustefnu og reyndu að koma tökuorðum úr umferð
í málinu. Þau bjuggu til nýyrði úr íslenskum eða forníslenskum orðhlutum en
þessi hefð er enn lifandi í dag. Dönsk orð eins og bíginna „byrja“, bítala
„borga fyrir“ og forsækja „reyna“ voru hreinsuð úr málinu og eru ekki lengur
notuð í dag.

Á 20. öld varð hreintungustefna opinber ríkisstefna en Orðanefnd verkfræðinga
var stofnuð árið 1919. Þessi var fyrsta nefndin sem hafði það að markmið að
skipuleggja nýyrðasmíði á formlegan hátt. Íslensk málnefnd var stofnuð árið
1964, en hún sá um nýyrðasmíði í miklum mæli og greip meðal annars til samstarfs
við fjölmiðla til að koma nýyrðum sínum í umferð. Íslensk málnefnd sameinaðist
nokkrum öðrum stofnunum árið 2006 og varð svo að Árnastofnun.

Í dag koma langflest tökuorð úr ensku, en þetta endurspeglast í minni stöðu
dönskunnar á Íslandi á 21. öld. Auk þess hefur dregið mikið úr notkun íslenskra
mállýska og tungumálið er orðið  samræmdara um landið allt. Þetta er í miklum
mæli þéttbýlisþróun um að kenna, en áhrif fjölmiðlanna frá höfuðborgarsvæðinu
gegna einnig hlutverki í þessu.

Í íslensku eru bæði einhljóð og tvíhljóð. Samhljóð geta verið annaðhvort rödduð
eða órödduð. Greinarmunurinn á samhljóðum er yfirleitt gerður með röddun, nema á
lokhljóðum. Lokhljóðin b, d og g eru órödduð og eini munurinn á þeim og p, t og
k er fráblástur. Á undan löngu p, t eða k er aðblástur, en ekki á undan löngu b,
d eða g. Aðblásið tt-hljóð samsvarar samhljóðaklasanum cht á þýsku og hollensku
(samanber nótt, dóttir og þýska Nacht, Tochter og hollenska nacht, dochter).

Íslenska beygingarkerfið er flókið og hefur ekki breyst mikið frá forníslensku.
Nafnorð og fornöfn beygjast í kyni, tölu og föllum. Kynin eru þrjú: karlkyn,
kvenkyn og hvorugkyn. Í hverju kyni eru misjafnar beygingarmyndir. Föllin fjögur
sem voru til í forníslensku hafa öll varðveist, en þau eru nefnifall, þolfall,
þágufall og eignarfall. Lýsingarorð beygjast í kyni, tölu, föllum og þremur
stigum (frumstigi, miðstigi og efsta stigi). Auk þess hefur hvert lýsingarorð
sterka og veika beygingu. Ákveðinn greinir er skeyttur við nafnorð, eins og á
hinum norrænu málunum, en enginn óákveðinn greinir er til á íslensku. Töluorðin
einn, tveir, þrír og fjórir beygjast í kyni og föllum, en hin töluorðin eru
óbeygð. Þérun er í rauninni útdauð í málinu, og er notuð aðeins í kaldhæðnum eða
hátíðlegum tilgangi í dag.

Sagnkerfið á íslensku er margbrotið. Sagnir beygjast í tveimur tíðum, persónu,
tölu, háttum og myndum. Tíðarnir eru tvær, eins og á öðrum germönskum málum:
nútíð og þátíð. Persónurnar eru þrjár: fyrsta, önnur og þriðja. Sagnhættirnir
eru þrír: framsöguháttur, viðtengingarháttur (sem horfin úr hinum norrænu
málunum) og boðháttur. Svo eru sagnmyndirnar, en þær eru þrjár: germynd, miðmynd
og þolmynd. Miðmyndin er frekar sérstök, en uppruni hennar liggur í afturbeygða
fornafninu sig. Deilt er um hvort hún eigi að vera talin sagnmynd, því margar
sagnir í miðmynd hafa öðruvísi merkingar en samsvarandi germyndarformin, t.d.
gera — gerast, taka — takast. Íslenskar sagnir geta verið annað hvort sterkar
eða veikar, en stærri fjöldi íslenskra sagna eru veikar en á hinum germönsku
málunum. Flokkun íslenskra sagna er mismunandi, en talið er að flokkarinar eru
allt að 3 til 7. Langflestar íslenskar sagnir enda með -a í nafnhætti, en það er
lítill hópur sagna sem endar á -á. Tvær sagnir enda með -u í nafnhætti, en þær
eru munu og skulu. Svo eru undantekningarnar þvo (þvá á forníslensku) og ske
(tökuorð úr dönsku).

Orðaröðin á íslensku er frumlag–sögn–andlag (FSA), en hún er frekar frjálsleg og
næstum hvaða orðaröð sem er má nota í skáldamáli. Samt sem áður er sögnin oftast
í öðru sæti í setningunni, eins og á öðrum germönskum málum.

Enn fremur hafi lærðir Íslendingar skrifað að miklu leyti á móðurmálinu, allt
frá því að Ari fróði og Fyrsti málfræðingurinn skráðu sín rit, þess vegna
hafi latínuáhrif orðið minni en víða annars staðar. Kirkjunnar menn á Íslandi
voru líka fljótir að tileinka sér aðferðir Marteins Lúthers og Biblían var
snemma þýdd á íslensku. Biblíur og önnur trúarrit voru því snemma til á íslensku
á helstu fræðasetrum landsins og prestar boðuðu Guðs orð á íslensku. Þessa
kenningu má helst styðja með því að bera okkur saman við þjóðir sem ekki áttu
Biblíu á eigin tungu, til dæmis Norðmenn en þeir notuðust við danska Biblíu.
Orsakir þeirrar þróunar sem varð á íslensku verða seint útskýrðar til hlítar en
þeir þættir sem nefndir eru hér að ofan hafa allir haft einhver áhrif.

Margir Íslendingar telja íslenskuna vera „upprunalegra“ mál en flest önnur og að
hún hafi breyst minna. Það er ekki alls kostar rétt og má í því sambandi nefna
að íslenskan hefur einungis fjögur föll af átta úr indóevrópska frummálinu, á
meðan flest slavnesk mál hafa sex föll og pólska sjö. Þýska hefur einnig fjögur
föll eins og íslenska og varðveitt eru rit á fornháþýsku sem eru mun eldri en
íslensku handritin eða frá áttundu öld. Í Grikklandi er enn töluð gríska, rétt
eins og fyrir þrjú þúsund árum og svo má lengi telja. Grikkir geta þó ekki
skilið forngrísku eins og Íslendingar skilja texta á forníslensku, því
breytingarnar voru of miklar milli forn-, mið- og nýgrísku, vegna ýmissa
mállýskna sem höfðu áhrif hver á aðra. Öll þessi mál eiga það þó sameiginlegt að
hafa breyst að einhverju leyti og er íslenskan þar engin undantekning.

Ísland er talið nær mállýskulaust land og skiptist ekki greinilega upp í
mállýskusvæði. Ýmis svæðisbundin afbrigði mynduðust í málinu, þrátt fyrir hinar
litlu breytingar, en deildar meiningar eru um hvort sá munur geti kallast
mállýskumunur. Hingað til hefur yfirleitt verið einblínt á framburðarmun þó
einnig hafi einhver munur verið á orðanotkun. Málvöndunarmenn á fyrri hluta
tuttugustu aldar gengu hart fram í að útrýma flámæli, einkum vegna þess að það
var talið geta raskað samræmi milli talmáls og ritmáls. Skólarnir voru meðal
annars notaðir í þeim tilgangi.

Mállýskumunur hefur dofnað talsvert á Íslandi á tuttugustu öld og sumar
framburðarmállýskurnar eru nánast horfnar úr málinu.

Helstu íslensku framburðarmállýskurnar eru (voru) skaftfellskur
einhljóðaframburður, vestfirskur einhljóðaframburður, harðmæli og raddaður
framburður, ngl-framburður, bð- og gð-framburður, hv-framburður og rn- og
rl-framburður.

Íslenska er töluð af áhugamönnum og fólki af íslensku bergi brotnu víðsvegar um
heim. Mest var af íslenskumælandi fólki í Kanada (t.d. í Gimli í Manitoba), og
Bandaríkjunum (til dæmis Norður-Dakota) en þangað fluttust stórir hópar
Íslendinga (kallaðir Vesturfarar) við lok 19. aldar, en íslenskukunnátta er þar
nú lítil meðal yngra fólks. Svo er að nefna þá er leggja stund á nám á íslensku
erlendis, til dæmis þá sem læra íslensku í gegnum kennsluvef Háskóla Íslands,
sem kallast Icelandic Online og sem erlendir aðilar tóku þátt í, meðal annarra
háskóli í Wisconsin í Bandaríkjunum.



https://is.wikipedia.org/wiki/Gu%C3%B0ni_Th._J%C3%B3hannesson

Guðni Thorlacius Jóhannesson (fædd­ur í Reykjavík 26. júní árið 1968) er
íslenskur sagnfræðingur. Hann var kjörinn forseti Íslands í forsetakosningunum
25. júní 2016 með 39,08% atkvæða og tók við embættinu 1. ágúst 2016. Hann er
sjötti forseti Íslands.

Guðni lauk stúd­ents­prófi frá Mennta­skól­an­um í Reykja­vík árið 1987 og
BA-gráðu í sögu og stjórnmálafræði við Warwick-há­skóla í Englandi 1991. Árið
1997 út­skrifaðist Guðni með meist­ara­gráðu í sagn­fræði frá HÍ. Tveim­ur árum
síðar lauk hann MSt-gráðu í sögu frá Oxford-há­skóla í Englandi.

Guðni hef­ur meðal ann­ars starfað sem kenn­ari við Há­skóla Íslands,
Há­skól­ann í Reykja­vík, Há­skól­ann á Bif­röst og Uni­versity of London. Hann
hefur starfað sem lektor í sagn­fræði við Há­skóla Íslands en hlaut ráðningu sem
prófessor í júlí 2016. Eft­ir hann liggja rit­ á sviði sagn­fræði, meðal ann­ars
um þorskastríðin, efnahagshrunið 2008 og for­seta­embættið. Hann hefur ritað
ævi­sögu Gunn­ars Thorodd­sens og um embætt­istíð Kristjáns Eld­járns. Hann
hefur þýtt nokkrar bækur eftir Stephen King.

Guðni stend­ur utan trú­fé­laga en var alinn upp í kaþólskri trú. Hann yf­ir­gaf
kaþólsku kirkj­una í kjöl­far frétta af glæp­um ým­issa kaþólskra presta. Hann
heldur upp á mannréttindasáttmála Sameinuðu þjóðanna fremur en trú á einn guð:
„Hver maður er bor­inn frjáls, jafn öðrum að virðingu og rétt­ind­um. Menn eru
gædd­ir vits­mun­um og sam­visku og ber þeim að breyta bróður­lega hver við
ann­an.“ Guðni hefur lýst því yfir að fullveldi þjóða sé teygjanlegt hugtak og
háð aðstæðum á hverjum tíma.

Guðni er son­ur hjón­anna Mar­grét­ar Thorlacius, kenn­ara og blaðamanns, og
Jó­hann­es­ar Sæ­munds­son­ar, íþrótta­kenn­ara og íþrótta­full­trúa. Hann á tvo
bræður, þá Pat­rek, íþrótta­fræðing og fyrr­ver­andi landsliðsmann í hand­bolta,
og Jó­hann­es, kerf­is­fræðing. Faðir þeirra lést úr krabba­meini árið 1983, 42
ára að aldri, og sá móðir þeirra um upp­eldi þeirra bræðra. Guðni stundaði
hand­bolta í æsku en faðir hans var meðal ann­ars hand­boltaþjálf­ari.

Eiginkona hans er Eliza Reid frá Kanada og eiga þau fjögur börn. Guðni á dóttur
af fyrra hjónabandi.

Guðni ákvað að bjóða sig fram til forseta Íslands í maí 2016. Hann vill meðal
annars bæta þjóðaratkvæðagreiðsluákvæði í stjórnarskrána. Guðni var kjörinn
forseti og er sá yngsti sem hefur tekið embætti.

Guðni Th. Jóhannesson braut blað í sögu forsetaembættisins þegar hann varð
fyrsti forseti Íslands til að ávarpa gesti Gleðigöngunnar. Hann hefur stofnað
Facebook vefsíðu fyrir embættið og ætlar að gera sitt besta í að svara
spurningum þar. Eftir tæpan mánuð í embætti lýstu 68% fólks sig ánægt með Guðna
í embætti samkvæmt könnun MMR.. Í könnun í desember voru rúm 97% ánægð með Guðna

Guðni fór í sína fyrstu opinberu heimsókn í janúar til Danmerkur. Hann snæddi
meðal annars hátíðarkvöldverð í Amalíuborg með danadrottningu og fleirum. Í
könnun í sama mánuði voru 81,4% aðspurðra vera ánægðir með störf hans.

Í febrúar vakti Guðni heimsathygli þegar hann sagði í gríni að hann myndi vilja
banna ananas á pizzur.

Í mars sagði Guðni í tímaritinu Lögréttu varðandi Landsdóm að: það hafi verið
feigðarflan eftir hrun að nýta forn og úrelt ákvæði í stjórnarskrá um landsdóm.
Það hafi sýnt sig að niðurstaða dómsins hafi fremur sundrað en sameinað og það á
versta tíma. Þá sagði hann um synjunarvald forsetaembættisins að sanngjarnara og
lýðræðislegra væri að í stjórnarskrá væru ákvæði um að ákveðinn fjöldi kjósenda
geti krafist þess að lögum verði synjað staðfestingar.



https://is.wikipedia.org/wiki/Frakkland

Frakkland eða Lýðveldið Frakkland, (franska République française eða France) er
land í Vestur-Evrópu sem nær frá Miðjarðarhafi í suðri að Ermarsundi í norðri og
frá Rín í austri að Atlantshafi í vestri. Vegna lögunar landsins gengur það oft
undir heitinu „sexhyrningurinn“ (fr. Hexagone) hjá Frökkum sjálfum. Í Evrópu á
Frakkland landamæri að Belgíu, Lúxemborg, Þýskalandi, Sviss, Ítalíu, Mónakó,
Spáni og Andorra, en handanhafssýslur þess í öðrum heimsálfum eiga landamæri að
Brasilíu, Súrínam og Hollensku Antillaeyjum. Landið tengist Bretlandseyjum
gegnum Ermarsundsgöngin.

Frakkland er meðal aðildarríkja Evrópusambandsins og Atlantshafsbandalagsins og
á fast sæti í Öryggisráði Sameinuðu þjóðanna.

Meginland Frakklands (fr. France métropolitaine) liggur í Vestur-Evrópu, en
ríkinu tilheyra einnig landsvæði í Norður-Ameríku, á Antillaeyjum, í
Suður-Ameríku, í Indlandshafi, í Kyrrahafi bæði norðan og sunnan miðbaugs og á
Suðurskautslandinu. Landamæri Frakklands í Evrópu eru 2970 km að lengd og snúa
að eftirtöldum átta ríkjum: Spáni (650 km), Belgíu (620 km), Sviss (572 km),
Ítalíu (515 km), Þýskalandi (450 km), Lúxemborg (73 km), Andorra (57 km) og
Mónakó (4,5 km). Í Suður-Ameríku á Franska Gíana landamæri að Brasilíu (580 km)
og Súrínam (520 km). Saint-Martin-ey í Antillaeyjaklasanum skiptist milli
Frakklands og Hollands. Loks gera Frakkar tilkall til svonefndrar Terre Adélie á
Suðurskautslandinu en það svæði er landlukt og umkringt af landsvæði sem
Ástralar gera tilkall til. Stjórnsýsla á þessum yfirráðasvæðum Frakklands er með
ýmsum hætti og ganga þau eftir því undir fjölbreytilegum nöfnum, allt frá
„handanhafssýslu“ til „handanhafssvæðis“.

Meginland Frakklands einkennist af mjög fjölbreyttu landslagi, allt frá
flatlendinu með norður- og vesturströndinni að fjallakeðjunum í suðaustri
(Ölpunum) og suðvestri (Pýreneafjöllum). Í frönsku ölpunum er hæsti fjallstindur
í vestanverðri Evrópu, Mont Blanc, sem er talinn 4810 m. Í landinu er víða
fjalllendi sem er eldra að uppruna, til að mynda miðfjalllendið (Massif
central), Júrafjöll, Vogesafjöll og loks Ardennafjöll sem eru bæði klettótt og
vaxin þéttum skógi. Frakkar njóta þess einnig að eiga mikið kerfi vatnsfalla en
helstu fljótin eru Leira, Rón (kemur upp í Sviss), Garonne (kemur upp á Spáni),
Signa og nokkur hluti árinnar Rín, en einnig Somme og Vilaine. Meuse er eina
stórfljótið í Frakklandi sem hefur ekki verið aðlagað skipaumferð.

Vegna mikils fjölda franskra yfirráðasvæða um allan heim sem snúa að hafi ræður
Frakkland yfir annarri stærstu efnahagslögsögu heims á eftir Bandaríkjunum,
samtals mælist hún 11.035.000 km².

Frakkland nútímans tekur yfir svipað svæði og hið forna hérað Gallía þar sem
Gallar bjuggu en þeir voru keltnesk þjóð. Á fyrstu öld fyrir Krist var Gallía
innlimuð í Rómaveldi og tóku íbúarnir upp latneska tungu og menningu. Kristni
skaut rótum í landinu á annarri og þriðju öld eftir Krist. Á fjórðu öld tóku
germanskir ættflokkar að streyma yfir Rín sem markaði austurlandamæri Gallíu. Í
þeim hópi voru Frankar mest áberandi en af þeim er nafn Frakklands dregið.

Samfelld tilvist Frakklands sem sérstaks ríkis er talin hefjast á 9. öld þegar
Frankaveldi Karlamagnúsar skiptist í vestur- og austurhluta. Austurhlutinn náði
þá yfir það svæði sem nú er Þýskaland og er þessi skipting oft einnig talin
marka upphaf Þýskalands.

Frakkland var konungsríki allt til ársins 1792 þegar lýðveldi var komið á í
kjölfar frönsku byltingarinnar.

Napóleon Bónaparte náði svo undirtökum í lýðveldinu og lýsti sjálfan sig keisara
1804. Napóleon lagði undir sig stóran hluta Evrópu með landvinningum og með því
að koma skyldmennum til áhrifa í mörgum konungsríkjum þess tíma. Napóleon var
settur af árið 1815 og var gamla konungsríkið endurreist. Það var svo afnumið
með öðru lýðveldinu sem síðar var afnumið með öðru keisaraveldinu undir forustu
bróðurson Napóleons. Honum var svo steypt af stóli og þriðja lýðveldið aftur
komið á1870. Í síðari heimsstyrjöldinni hernámu Þjóðverjar norðanvert Frakkland,
en svonefnd Vichystjórn stýrði suðurhlutanum. Að stríðinu loknu var stofnsett
svokallað fjórða lýðveldi sem varð loks fimmta lýðveldið með
stjórnskipunarbreytingum sem samþykktar voru í þjóðaratkvæðagreiðslu árið 1958.

Frakkland var meðal sigurvegara í fyrri og seinni heimsstyrjöldinni en hafði
enga burði eftir stríðin til að viðhalda stórveldisstöðu sinni í heiminum.

Stjórnsýslustig í Frakklandi eru mörg. Landið skiptist í 26 héruð (fr. régions)
og liggja 22 þeirra í Evrópu (eitt þeirra er eyjan Korsíka en hin 21 liggja á
meginlandi álfunnar) en fjögur eru svonefnd „handanhafshéruð“ (fr. régions
d'outre-mer). Héruðin skiptast síðan í 100 sýslur. Þær eru tölusettar (í stórum
dráttum eftir stafrófsröð) og ráðast póstnúmer, skráningarnúmer ökutækja og
fleira af því.

Sýslunum er skipt í 342 svonefnd arrondissements en þau hafa enga kjörna
fulltrúa og þjóna einvörðungu tæknilegu hlutverki í skipulagi ríkisstofnana.
Arrondissements skiptast í 4.035 kantónur (fr. cantons) sem eru fyrst og fremst
kosningakjördæmi. Loks skiptast arrondissements einnig í 36.682 sveitarfélög
(fr. communes) með kjörinni stjórn.

Héruð, sýslur og sveitarfélög kallast einu nafni „umdæmi“ (fr. collectivités
territoriales), en það merkir að þau hafa á að skipa bæði kjörnum fulltrúum og
framkvæmdavaldi ólíkt því sem gildir um arrondissements og kantónur. Til ársins
1940 voru arrondissements einnig umdæmi með kjörinni stjórn, en kosningar til
þeirra lögðust af á tímum Vichy-stjórnarinnar og voru svo aflagðar samkvæmt
stjórnarskrá fjórða lýðveldisins árið 1946. Upphaflega voru kantónurnar einnig
umdæmi með kjörnum fulltrúum.

Fjórar sýslnanna eru svonefndar „handanhafssýslur“ (fr. départements
d'outre-mer) er falla saman við handanhafshéruðin fjögur. Þau eru fullgildur
hluti Frakklands (og þar með Evrópusambandsins) og njóta þannig í flestum
atriðum sömu stöðu og meginlandssýslur Frakklands.

Auk héraðanna 26 og sýslnanna 100 tilheyra Frakklandi fjögur „handanhafsumdæmi“
(fr. collectivités d'outre-mer), eitt umdæmi sem sérstakar reglur gilda um
(Nýja-Kaledónía) og eitt „handanhafssvæði“ (fr. territoire d'outre-mer).
Handanhafsumdæmi og handanhafssvæði tilheyra Frakklandi sem ríki en ekki
Evrópusambandinu og tollabandalagi þess. Á frönskum yfirráðasvæðum í Kyrrahafi
er þannig enn í gildi svonefndur Kyrrahafsfranki, en verðgildi hans er tengt
gengi evru. Í handanhafssýslunum (-héruðunum) fjórum var áður notaður franskur
franki og nú evra.

Íbúafjöldi í Frakklandi er um 63 milljónir (2006). Manntal fór fram með
reglulegu millibili frá árinu 1801 en frá árinu 2004 hefur mannfjöldaskráin
verið haldin óslitið.

Eins og í ýmsum öðrum Evrópuríkjum telst ekki við hæfi í Frakklandi að ríkið
grennslist fyrir um trúarlíf þegnanna. Ýmsar sjálfstæðar stofnanir stunda þó
slíkar rannsóknir. Meðal annars fer fram á þriggja ára fresti könnun á vegum
stofnunarinnar CSA. Samkvæmt könnun frá árinu 2004, sem náði til úrtaks 18.068
Frakka, segjast 64,3% kaþólskrar trúar en 27% segjast vera guðleysingjar.
Hlutfall kaþólskra hafði þá fallið úr 69% á þremur árum. Þannig teljast um 30
milljónir fullorðinna Frakka kaþólskrar trúar en fjórar milljónir alls tilheyra
öðrum trúarbrögðum, fyrst og fremst íslam og mótmælendakirkjum. Flestir hinna
kaþólsku segjast ekki leggja rækt við trúna.

Samkvæmt könnun á vegum stofnunarinnar IFOP, sem fram fór í apríl árið 2004,
segjast 44% Frakka ekki trúaðir. Árið 1947 var sá hópur ekki nema 20%
þjóðarinnar.

Elstu bókmenntir Frakka voru samdar á miðöldum en þá var ekkert eitt tungumál
talað á því landsvæði sem í dag tilheyrir Frakklandi. Franska var enn að verða
til úr latínu snemma á miðöldum og ýmsar mállýskur voru talaðar en engin
réttritun. Höfundar franskra mimðaldabókmennta eru ókunnir, sem sem höfundar
verkanna Tristan og Ísold og Lancelot og hið heilaga gral. Ýmiss franskur
miðaldakveðskapur sótti innblástur til þjóðsagna, til dæmis Rolandskvæði. „Roman
de Renart“, sem Perrout de Saint Cloude samdi árið 1175, segir söguna af Reynard
(refinum) og er annað dæmi um snemmfranskar bókmenntir. Nöfn nokkurra höfunda
eru þekkt, þar á meðal Chrétien de Troyes og Vilhjálmur 9. af Aquitaniu, sem
ritaði á okkitísku.

François Rabelais var mikilvægur höfundur á 16. öld og hafði töluverð áhrif á
orðaforða og myndmál nútíma frönsku. Á 17. öld höfðu leikrit eftir Pierre
Corneille, Jean Racine og Molière, sem og siðfræðileg og heimspekileg rit eftir
Blaise Pascal og René Descartes mikil áhrif á frönsku yfirstéttina og urðu enn
fremur mikilvægar fyrirmyndir næstu kynslóða franskra rithöfunda, þar á meðal
fyrir höfunda á borð við Jean de La Fontaine, sem var mikilvægt skáld á 17. öld.

Franskar bókmenntir og kveðskapur stóðu í miklum blóma á 18. og 19. öld. Á 18.
öld voru til að mynda að störfum rithöfundar eins og Voltaire, Denis Diderot og
Jean-Jacques Rousseau, sem allir fengust við heimspeki. Charles Perrault var
mikilvirkur höfundur barnabókmennta og skrifaði til dæmis víðkunnar sögur svo
sem um stígvélaða köttinn, Öskubusku, Þyrnirós og Bláskegg.

Við upphaf 19. aldarinnar var táknsæisstefnan mikilvæg hreyfing í frönskum
bókmenntum en til hennar heyrðu meðal annarra skáld á borð við Charles
Baudelaire, Paul Verlaine og Stéphane Mallarmé. Á 19. öld voru einnig að störfum
rithöfundarnir Victor Hugo (Vesalingarnir og Hringjarinn í Notre-Dame),
Alexandre Dumas (Skytturnar þrjár og Greifinn af Monte-Cristo) og Jules Verne
(Sæfarinn: Ferðin kring um hnöttinn neðansjávar og Leyndardómar Snæfellsjökuls).
Sá síðastnefndi var mikilvægur brautryðjandi vísindaskáldskapar. Meðal annarra
skáldsagnahöfunda 19. aldar má nefna Émile Zola, Honoré de Balzac, Guy de
Maupassant, Théophile Gautier og Stendhal.

Prix Goncourt eru frönsk bókmenntaverðlaun sem voru fyrst veitt árið 1903. Meðal
mikilvægra rithöfunda 20. aldar má nefna Marcel Proust, Louis-Ferdinand Céline,
Albert Camus og Jean-Paul Sartre. Antoine de Saint Exupéry samdi Litla prinsinn,
sem hefur áratugum saman notið vinsælda sem barnabók en einning meðal
fullorðinna. Lengst af á 20. öld áttu Frakkar fleiri nóbelsverðlaunahafa í
bókmenntum en nokkur önnur þjóð.

Upphaf franskrar myndlistar var undir töluverðum áhrifum frá ítalskri myndlist.
Frægustu tveir myndlistarmenn Frakka á endurreisnartímanum voru Nicolas Poussin
og Claude Lorrain, sem báðir bjuggu á Ítalíu. Forsætisráðherra Loðvíks 14.,
Jean-Baptiste Colbert, stofnaði árið 1648 Konunglegu myndlistarakademíuna til að
styðja við listamenn og árið 1666 stofnaði hann Frönsku akademíuna í Róm, sem
starfar enn. Henni var ætlað að styrkja tengslin við ítalska listamenn. Frönsk
myndlist fylgdi einnig þróun ítalskrar myndlistar í áttina að rókókóstíl 18.
aldarinnar en hann sótti innblástur til gamals barokkstíls. Verk hirðlistamanna,
svo sem Antoines Watteau, François Boucher og Jean-Honorés Fragonard voru
dæmigerð fyrir ríkjandi stíl. Með frönsku byltingunni komu ýmsar breytingar en
Napóleon Bónaparte hafði dálæti af nýklassískum stíl, til dæmis í verkum
Jacques-Louis David. Um miðja 19. öld var ríkjandi stefna í fyrstu rómantík,
eins og fram kom í verkum Théodores Géricault og Eugènes Delacroix, og síðar
meira raunsæi eins og verk Camilles Corot, Gustaves Courbet og Jean-François
Millet bera vitni um.

Á síðari hluta 19. aldar varð Frakkland að miðstöð lista og listsköpunar og þar
urðu til nýjar stefnur í myndlist, þar á meðal impressjónismi en meðal frægustu
myndlistarmanna þeirrar stefnu voru Camille Pissarro, Édouard Manet, Edgar
Degas, Claude Monet og Auguste Renoir. Önnur kynslóð impressjónískra
myndlistarmanna var einnig framúrstefnuleg en til þeirrar kynslóðar teljast
myndlistarmennirnir Paul Cézanne, Paul Gauguin, Toulouse-Lautrec og Georges
Seurat. Til expressjónismans, sem naut vinsælda snemma á 20. öldinni, heyrðu
Henri Matisse, André Derain og Maurice de Vlaminck. En á fyrri hluta 20. aldar
var kúbismi einnig að ryðja sér til rúms. Hann varð til í verkum Georges Braque
og spánska listamansins Pablos Picasso, sem bjó í París. Margir aðrir erlendir
listamenn settust að í París, svo sem Vincent van Gogh, Marc Chagall og Wassily
Kandinsky.

Mörg listasöfn í Frakklandi sérhæfa sig í myndlist. Mikill fjöldi frægra
málverka frá því á 18. öld eða fyrr er til sýnis á ríkisrekna listasafninu
Louvre í París, þar á meðal Mona Lisa. Louvre-höll hefur lengi verið listasafn
Orsay-safnið var vígt í gamalli lestarstöð (Gare d'Orsay) árið 1986, þegar mikil
uppstokkun átti sér stað í skipulagi listasafna hins opinbera. Frönskum
málverkum frá síðari hluta 19. aldar var safnað saman, einkum impressjónískum og
expressjónískum verkum. Nútímalist er til sýnis á Musée National d'Art Moderne,
sem flutti árið 1976 til Centre Georges Pompidou. Þessi þrjú söfn taka á móti um
það bil 17 milljónum gesta á ári hverju. Meðal annarra opinberra myndlistarsafna
má nefna Grand Palais (1,3 milljónir gesta árið 2008) en einnig eru mörg
listasöfn í eigu borga og bæjarfélaga og er Musée d'Art Moderne de la Ville de
Paris vinsælast þeirra með um átta hundruð þúsund gesti á ári (2008).

Saga franskrar tónlistar nær aftur til miðalda en stóð þó í mestum blóma á 17.
öld þökk sé Loðvíki 14., sem réð fjölda tónlistarmanna og tónskálda við hirð
sína. Frægustu tónskáld þessa tíma voru meðal annarra Marc-Antoine Charpentier,
François Couperin, Michel-Richard Delalande, Jean-Baptiste Lully og Marin
Marais. Allir voru þeir við hirð konungs. Að Loðvíki 14. látnum fataðist
franskri tónlist flugið en á næstu öld öðlaðist Jean-Philippe Rameau þó nokkra
frægð og er enn í dag meðal þekktustu tónskálda Frakklands. Klassísk tónlist
náði aftur fyrri hæðum á 19. og 20. öld við lok rómantíska tímabilsins. Í fyrstu
bar mest á óperutónskáldum á borð við Hector Berlioz, Georges Bizet, Gabriel
Fauré, Charles Gounod, Jacques Offenbach, Édouard Lalo, Jules Massenet og
Camille Saint-Saëns. Þetta tímabil var gullöld óperunnar. Á eftir fylgdu
forverar nútíma klassískrar tónlistar með þá Érik Satie og Francis Poulenc og
umfram allt Maurice Ravel og Claude Debussy fremsta í fylkingu. Um miðja 20.
öldina lögðu tónskáldin Maurice Ohana, Pierre Schaeffer og Pierre Boulez sitt af
mörkum til þróunar klassískrar tónlistar.

Frönsk tónlist var svo fyrir miklum áhrifum frá popptónlist og rokktónlist um
miðja 20. öld. Enda þótt tónlist frá enskumælandi löndum yrði vinsæl í
Frakklandi hefur frönsk popptónlist, þekkt sem chanson française, ætíð notið
mikilla vinsælda. Meðal mikilvægustu tónlistarmanna Frakka á 20. öld má nefna
Edith Piaf, Georges Brassens, Léo Ferré, Charles Aznavour og Serge Gainsbourg.
Þótt fáar rokkhljómsveitir séu í Frakklandi samanborið við enskumælandi lönd,
hafa hljómsveitir á borð við Noir Désir, Mano Negra, Niagara og Rita Mitsouko og
nýverið Superbus, Phoenix og Gojira náð alþjóðlegum vinsældum. Meðal annarra
franskra tónlistarmanna sem hafa notið vinsælda víða um heim má nefna
söngkonurnar Mireille Mathieu, Mylène Farmer og Nolwenn Leroy,
raftónlistarmennina Jean-Michel Jarre, Laurent Garnier, Bob Sinclar og David
Guetta. Á tíunda áratug síðustu aldar og fyrsta áratug þessarar aldar hafa
raftónlistarhljómsveitirnar Daft Punk, Justice og Air einnig náð vinsældum víða
um heim og átt sinn þátt í að auka vinsældir raftónlistar um heim allan.



https://is.wikipedia.org/wiki/Ei%C3%B0ur_Sm%C3%A1ri_Gu%C3%B0johnsen

Eiður Smári Guðjohnsen (f. 15. september 1978) er íslenskur knattspyrnumaður.
Hann byrjaði atvinnuferill sinn hjá hollenska félaginu PSV Eindhoven og hefur
síðan átt litríkan feril í atvinnuknattspyrnu.

24. apríl 1996 urðu Eiður og faðir hans, knattspyrnumaðurinn Arnór Guðjohnsen,
fystu feðgarnir til að spila í landsleik gegn Eistlandi í Talinn. Arnór var í
byrjunarliðinu og Eiður kom inn í hálfleik sem varamaður fyrir föður sinn.
Þáverandi forseti Knattspyrnusambands Íslands Eggert Magnússon gaf þjálfaranum
Loga Ólafssyni skipun um að spila leikmennina ekki saman fyrr en leikurinn gegn
Makedóníu yrði tveimur mánuðum síðar. Það varð þó aldrei, því að hinn ungi
Guðjonsen ökklabrotnaði í U19 landsliðsleik gegn Írlandi 1996. Hann spilaði með
PSV Eindhoven í Hollandi og liðið loks rifti samningi sínum við hann. Eidur gekk
því til liðs við Knattspyrnufélag Reykjavíkur. Það var þó stutt því Eiður Smári
spilaði aðeins 8 leiki með KR áður en hann fór til Bolton árið 1998 eftir að
Guðni Bergsson þáverandi leikmaður Bolton lýsti Eiði sem ótrúlegum leikmanni.
Eiður er markahæsti leikmaður íslenska landsliðsins frá upphafi með 26 mörk.

Eiður spilaði aðallega með varaliði Bolton árið 1998 þar sem hann barðist við að
ná sér af meiðslum sínum. En eftir að Bolton seldi Arnar Gunnlaugsson til
Leicester City ákvað Colin Todd að fríska upp á framlínuna og Eiður fékk að
spreyta sig með aðalliðinu snemma árs 1999. Þetta tímabil skoraði Eiður 5 mörk.
Á tímabilinu 99/00 átti Eiður frábært tímabil með Bolton og skoraði 18 mörk.
Eftir þetta frábæra tímabil voru mörg lið á eftir leikmanninum. Eiður hafði lýst
því yfir að hann vildi vera lengur hjá Bolton en hann féllst á tillboð frá
Chelsea upp á 4 milljónir punda.

Eiður Smári byrjaði vel og 01/02 tímabilið var mjög gott með Jimmy Floyd
Hasselbaink sér við hlið. Eiður og Jimmy eru af mörgum talnir besta framherjapar
Chelsea frá upphafi. Þetta tímabil skoraði Eiður 23 og hjálpaði Hasselbaink
skora heil 27 mörk. Þessi boltameðferð hjá honum sem hann fullkomnaði með
frábærum mörkum fór alls ekki framhjá neinum.

Árið 2004 skoraði hann sína fyrstu þrennu á sínum atvinnumannaferli á móti
Blackburn Rovers. Á þessum sex árum sem hann spilaði með Chelsea átti hann yfir
60 stoðsendingar og Jose Mourinho taldi sig þurfa að setja Eið Smára á miðjuna,
kanntinn eða sem djúpan framherja þar sem hann taldi leikmanninn hafa svakalega
yfirsýn, fyrstu snertingu og knatttækni. Eftir yfirtöku Roman Abramovich á
félaginu og komur Andriy Shevchenko, Adrian Mutu, Didier Drogba, Salomoun Kalou
og Mikael Ballack var ljóst að Eiður myndi ekki fá mörg tækifæri með Chelsea á
næsta tímabili. Eiður skoraði á sínum 6 árum með Chelsea 54 mörk.

Þann 14. júní 2006 skrifaði Eiður Smári Guðjohnsen undir fjögurra ára samning
við spænska liðið Barcelona og er talið að hann hafi kostað í kringum 12
milljónir punda. Eiður stóð sig vel hjá Barcelona fyrstu 2 árin í framlínunni.
En tímabilið 07/08 fékk Eiður ósköp lítið að spreyta sig eftir komu nýja
stjórans Guardiola. Eiður var byrjaður að spila á miðjunni sem tengiliður og
taldi hann það vera sín besta staða. Tímabilið 08/09 reyndist það síðasta með
Barcelona og spilaði hann töluvert meira með liðinu heldur en á síðasta
tímabili. Eiður spilaði 113 leiki með Barcelona og skoraði 19 mörk. En í byrjun
ársins 2010 tók Guardiola þá ákvörðun að Eiður væri ekki í sínum framtíðarplönum
og mætti hann leita sér af nýju liði. Mörg lið á Englandi sýndu Eiði Smára áhuga
eftir að hann fór á sölulista hjá Josep Guardiola, stjóra liðsins.

Eiður Smári gekk til liðs við AS Monaco í Frakklandi á tveggja ára samningi frá
FC Barcelona í lok ágústmánaðar 2009 fyrir um það bil þrjár milljónir evra.
Eiður náði sér ekki á strik og skoraði ekki deildarmark í yfir tíu leikjum með
liðinu þannig að hann staldraði stutt við hjá Monaco því að hann gekk til liðs
við Tottenham Hotspur á Englandi á 5 mánaða lánssamningi þann 28. janúar 2010.
Eiður hafði þó farið í læknisskoðun hjá West Ham United en valdi á síðustu
stundu að fara til Spurs.

Eiður Smári kláraði seinna hluta 09/10 tímabilsins hjá Tottenham Hotspur á
Englandi, þrátt fyrir að hafa gengist undir læknisskoðun hjá West Ham United.
David Sullivan einn af tveimur eigendum West Ham varð bálreiður og sakaði
Tottenham um að hafa stolið Eið frá sér. Gianfranco Zola, fyrrum liðsfélagi Eiðs
Smára hjá Chelsea og þáverandi þjálfari West Ham, sagði að hann beri alls enga
virðingu fyrir Eiði Smára lengur. Eiður Smári stóð sig með prýði hjá Tottenham á
þessum 5 mánuðum og hjálpaði liðinu með að komast í Meistaradeild Evrópu. Eiður
skoraði sitt fyrsta mark fyrir Spurs í 2-1 sigurleik gegn Stoke City þann 20.
mars, þá skoraði hann fyrra mark liðsins og lagði upp hið seinna. Eiður skoraði
einnig mark gegn Fulham í FA Cup en sá leikur endaði 3-1 fyrir Tottenham. Eftir
þessa góðu frammistöðu leikmannsins sagði Harry að hann dáist að hæfileikum
leikmannsins og vill endilega fá hann aftur næsta tímabil.

Þann 4. desember 2014 staðfesti Bolton Wanderers að Eiður Smári hefði skrifað
undir samning við félagið.



https://is.wikipedia.org/wiki/Knattspyrna

Knattspyrna eða fótbolti er boltaíþrótt þar sem farið er eftir 17 reglum sem
voru staðfestar af Alþjóðaknattspyrnusambandinu þegar það var stofnað árið 1886.
Knattspyrna er leikin með knetti af tveimur allt að 11 manna liðum (með
markmanni) sem reyna að sigra hitt liðið með því að skora fleiri mörk en
andstæðingarnir. Til að skora mark þarf að spyrna boltanum inn í mark
andstæðinganna. Ef mark er skorað í eigin mark kallast það sjálfsmark. Leikmenn
mega ekki snerta boltann með hönd sinni, en markmaðurinn er undantekning. Hann
má verja boltann með höndunum á afmörkuðu svæði sem kallast vítateigur.

Leikurinn skal vera spilaður á grænu undirlagi en annars skal tilkynna mótherja
um annað vallarval.

Fótboltavöllurinn skal vera rétthyrndur og mörk hans merkt. Tvær lengri hliðar
vallarins eru kallaðar hliðarlínur og styttri línurnar eru kallaðar markalínur.
Miðlína liggur þvert á völlinn á milli miðpunkta hliðarlínanna. Miðpunktur
hennar er vallarmiðja sem jafnframt er miðpunktur hrings með 9,15 metra radíus.

Hliðarlínur eiga í öllum tilvikum að vera lengri en markalínurnar. Stærð valla í
landsleikjum er 100-110 metrar að lengd og 64-75 metrar að breidd. Leikir á
vegum Knattspyrnusambands Íslands eru spilaðir á völlum með 68 metra breidd og
105 metra lengd. Stærð vallarins má breyta í öðrum tilvikum.

Mark á að vera staðsett við miðju markalína. Mark samanstendur af tveimur
lóðréttum stöngum sem eru samtengdar láréttri stöng efst. Lóðréttu stengurnar
marksúlur, eru 2.44 metrar og lárétta stöngin markslá er 7.32 metrar. Bæði
marksúlur og markslá eiga að vera að hámarki 12cm að breidd og hvítar að lit.
Þær eiga að vera úr viði, málmi eða öðru samþykktu efni. Þær eiga að vera
rétthyrndar, kassalaga, hringlaga eða spöröskjulaga og mega alls ekki vera
hættulegar leikmönnum. Markið í heild sinni verður að vera örugglega fest við
jörðu og færanleg mörk má aðeins nota ef þau uppfylla þetta skilyrði.

Tvær línur eru dregnar frá markalínu, 5.5 metra frá marksúlu, samsíða
hliðarlínum. Þær eru 5.5 metra langar og á milli enda þeirra er lína samsíða
markalínunni. Þetta afmarkaða svæði kallast markteigur.

Aðrar tvær línur eru dregnar 16.5 metra frá marksúlu, samsíða hliðarlínum. Þær
eru 16.5 metra langar og á milli enda þeirra er lína sem er samsíða
markalínunni. Þetta afmarkaða svæði kallast vítateigur.

Fari leikmaður inn á völlinn án leyfis dómara er leikurinn stöðvaður. Dómarinn
gefur leikmanninum viðvörun og leikurinn heldur áfram með aukaspyrnu. Ef að
leikmaður skiptir við markmann án leyfis dómara heldur leikurinn áfram, en
leikmennirnir tveir eru viðvaraðir. Einungis má skipta inn leikmenn í hópi
varaleikmanna. Það er gaman í fótbolta.

Leikmaður má ekki bera neinn búnað sem er hættulegur honum sjálfum eða öðrum
leikmönnum. Grunnbúnaður leikmanns samanstendur af ermabol, stuttbuxum, sokkum,
skóm og legghlífum. Bolur, stuttbuxur og ermar bolsins þurfa ekki endilega að
vera í sama lit. Allir leikmenn liðsins að markmanni undanskildum, eiga að vera
í eins búningi. Auk þess er aðildarfélögum KSÍ heimilt að leggja bann við
takkaskóm. Ef að legghlífar eru notaðar, þá eiga þær að vera að fullu faldar bak
við sokka leikmanns. Markmaður skal bera liti sem aðgreina hann frá öðrum
leikmönnum, dómara og aðstoðardómurum. Ef þessum reglum er ekki fylgt er dómara
heimilt að vísa leikmanni tímabundið af velli á meðan lausn er fengin á
vandamálinu.

Þegar brot eiga sér stað og liðið sem brotið var á er með boltann leyfir dómari
leiknum að halda áfram. Refsað er leikmanni sem brýtur á sér oftar en einusinni
í einu, háskalegar athafnir og starfsmönnum sem sýna ekki ábyrgð. Hann hleypir
ekki utanaðkomandi persónu á völlinn og setur leik að nýju. Hann er
tímastjórnandi leiksins og er oft sá sem er ábyrgur fyrir að senda leikskýrslu
til knattspyrnusambandsins. Heimalið leiksins í keppni innan KSÍ eru þó ábyrg að
senda leikskýrslur utan úrvalsdeildar karla og kvenna. Allar ákvarðanir dómara
eru endanlegar og er ekki breytt nema eftir að dómarinn hafi ráðgefið sig við
aðstoðardómara.

Misskilningurinn við þessar rótgrónu fótbolta athafnir, er að samkynhneigð
persóna myndi varpa skugga á þessar athafnir með tilfinningum og þrá. Svipaða
sögu er að segja um þegar konur uppgötvuðu fyrst fótbolta árið 1920. Frá upphafi
voru alltaf karlmenn sem höfðu þá skoðun að íþrótt eins og þessi sem væri
líkamleg og ögrandi hentaði ekki konum.

Ofbeldi í fótbolta hefur verið til frá upphafi hans og verið kennt við
fótboltabullur. Þær urðu fyrst að skipulögðum hópum árið 1980 í Ítalíu. Þeir
styðja oftast félagið sem er búsett nærri heimili þeirra, því félagið tengist
þeim sterkari böndum. Fjölmiðlar hafa verið gagnrýndir fyrir að gefa
fótboltabullum gaum og á þann veg efla ofbeldi í fótbolta.



https://is.wikipedia.org/wiki/Wales

Wales (borið fram /ˈweɪlz/; velska: Cymru, borið fram /ˈkəmrɨ/) er land í Evrópu
og eitt af þeim fjórum löndum sem mynda Bretland. England liggur í austri og
Atlantshaf og Írlandshaf eru í vestri. Íbúatala Wales er um það bil þrjár
milljónir manna. Það er tvítyngt land, velska er studd til jafns við ensku, en
flestir tala ensku sem móðurmál.

Einu sinni var Wales keltneskt ríki og í dag eru íbúar landsins taldir vera ein
af keltnesku þjóðunum sex. Á 5. öldinni varð til sérstök velsk þjóðarvitund
þegar Rómverjir hörfuðu frá Bretlandi. Llewelyn mikli stofnaði furstadæmið Wales
árið 1216. Á 13. öld sigraði Játvarður 1. Llewelyn síðasta og Wales var síðan
undir stjórn Englands í nokkrar aldir. Prinsinn af Wales var staða búin til
fyrir ríkisarfa ensku krúnunnar og núverandi prins af Wales er Karl Bretaprins.
Seinna varð Wales hluti Englands með Sambandslögunum 1535–1542 og þannig myndað
land sem hét England og Wales. Á 19. öldinni þróuðust stjórnmál í Wales og árið
1881 voru lög sett um verslun á sunnudögum, þau fyrstu sem voru sérstaklega
fyrir Wales. Árið 1955 var Cardiff gerð að höfuðborg landsins. Árið 1999 var
Velska þingið stofnað. Það sér um öll mál sem Wales hefur fengið til umfjöllunar
frá ríkisstjórn Bretlands.

Höfuðborgin Cardiff (velska: Caerdydd) er stærsta borg Wales og þar búa 317.500
manna. Einu sinni var hún stærsta kolahöfn í heimi og fleiri farmar fóru í
gegnum Cardiff en London eða Liverpool. Um það bil tveir þriðju íbúa búa í
Suður-Wales. Það eru líka margir íbúar í austri í Norður-Wales. Wales er vinsælt
ferðamannaland vegna fjalllendis og fagurra sveita. Síðan á 19. öld hefur Wales
verið þekkt sem „söngvalandið“. Margir leikarar og söngvarar frá Wales eru
þekktir um allan heim. Cardiff er stærsta fjölmiðlamiðstöð á Bretlandi utan
London.

Enska heitið Wales er germönsk útgáfa af ættbálkaheitinu Volcae sem í Rómaveldi
var síðar notað yfir alla keltneskar þjóðir. Landaheitin Vallland og Vallakía
eru af sömu rót runnin. Fornenskumælandi Engilsaxar notuðu heitið Wælisc yfir
Breta almennt og Wēalas yfir lönd þeirra. Upphaflega voru þessi heiti ekki
bundin við Wales heldur áttu við um alla breskumælandi Breta, eins og sést í
heitunum Cornwall, Walton og Walworth.

Velska heitið yfir Wales er Cymru og þjóðarheitið Cymry sem eru dregin af breska
orðinu combrogi sem merkir „samlandar“. Upphaf notkunar þessa orðs má rekja til
þess þegar íbúar Wales tóku að greina sig frá öðrum breskumælandi ættbálkum á
Stóra-Bretlandi eftir að Rómverjar fóru frá landinu. Orðið Cymry kemur þannig
fyrir í textum frá 7. öld þótt á miðöldum hafi verið algengara að nota almenna
orðið yfir Breta, Brythoniaid. Latnesk útgáfa Cymru er Cambria sem er notað sem
latneskt heiti Wales og kemur fyrir í örnefnum eins og Kambríufjöll sem
Kambríumtímabilið dregur nafn sitt af.

Wales er hluti af Bretlandi sem hefur þing og ríkisstjórn í Westminster. Wales á
þannig 40 þingmenn í fulltrúadeild breska þingsins. Breski verkamannaflokkurinn
er stærstur með 26 þingsæti, Frjálslyndir demókratar eiga þrjú sæti,
sjálfstjórnarflokkurinn Plaid Cymru þrjú og Breski íhaldsflokkurinn átta.
Ráðherra Wales situr í ríkisstjórn Bretlands og ber þar ábyrgð á málum sem varða
Wales og ráðuneyti Wales heyrir undir hann.

Eftir þjóðaratkvæðagreiðslur í Wales og Skotlandi árið 1997 var ákveðið að þessi
lönd fengju takmarkaða heimastjórn. Lög um ríkisstjórn Wales 1998 voru sett árið
1998. Þar með var þing Wales stofnað. Þann 1. júlí 1999 voru völd ráðherra Wales
að hluta flutt til nýskipaðrar ríkisstjórnar Wales. Þing Wales fékk þar með
heimild til að fara með fjárveitingarvald í þeim málum sem það fær til
umfjöllunar í samræmi við fjárlög breska ríkisins. Ný Lög um ríkisstjórn Wales
2006 gáfu velska þinginu löggjafarvald sem er sambærilegt við það sem skoska og
norðurírska þingið hafa. Á velska þinginu sitja 60 þingmenn kosnir til fjögurra
ára í senn. Þingið kýs fyrsta ráðherra sem skipar ríkisstjórn.

Wales er skipt í 22 sveitastjórnir (sýsluumdæmi eða borgir) frá 1996. Þær bera
ábyrgð á allri opinberri þjónustu í héraði eins og skólum, félagsþjónustu,
umhverfismálum og vegagerð.. Í Wales eru sex borgir: Cardiff, Newport, Swansea,
Bangor, St Asaph og St Davids.



https://is.wikipedia.org/wiki/Reykjav%C3%ADk

Reykjavík er höfuðborg Íslands, fjölmennasta sveitarfélag landsins og eina
borgin. Þannig er Reykjavík efnahagsleg, menningarleg og stjórnmálaleg
þungamiðja landsins. Rúmlega 121.230 manns búa í Reykjavík (2014), þar af eru um
11% innflytjendur. Íbúar höfuðborgarsvæðisins eru yfir 200 þúsund í sjö
sveitarfélögum.

Ingólfur Arnarson, sem er í Landnámabók sagður vera fyrsti landnámsmaður
Íslands, settist að á Íslandi árið 870, að því talið er, og bjó sér ból og
nefndi Reykja(r)vík, þar sem borgin stendur nú. Nýlegir fornleifafundir í
miðborg Reykjavíkur, einkum í Aðalstræti, Suðurgötu og Kirkjustræti benda til
þess sama, og hafa fundist mannvistarleifar allt frá um 870. Sagan segir að
Ingólfur hafi gefið bæ sínum nafnið vegna reykjarstróka sem ruku úr hverum í
grenndinni.

Samkvæmt Íslendingabók nam Ingólfur Arnarson allt suðvesturhorn landsins og
byggði bæ sinn í Reykjavík. Með tíð og tíma byggðust fleiri bæir í kring og má
þar helst nefna Laugarnes og Nes við Seltjörn. Árið 1226 hófst byggð í Viðey
þegar munkar af Ágústínusarreglu stofnuðu þar klaustur. Víkurkirkja stóð við
Reykjavíkurbæinn að minnsta kosti frá 1200. Ekki fór að myndast þéttbýli að ráði
í Reykjavík fyrr en á 18. öld, en fram að því lágu býli af ýmsum stærðum á víð
og dreif um svæðið þar sem borgin stendur nú. Á 18. öld var gerð tilraun til að
reka ullariðnað í Reykjavík. Þessi tilraun var þekkt sem Innréttingarnar, og
markaði hún þáttaskil í þróun svæðisins, sem í kjölfarið fór að taka á sig
einhverja þorpsmynd. Danska konungsvaldið studdi þessar tilraunir til
uppbyggingar með því að gefa jarðir sem það átti í Reykjavík og Örfirisey.
Sextán hús voru byggð í Reykjavík vegna Innréttinganna, sem hefur verið mikil
fjölgun á þeim tíma, merki um tvö þeirra má enn sjá. Þá var fyrsta fangelsi
landsins byggt á árunum 1761–71, stæðilegt steinhús sem í dag er Stjórnarráð
Íslands við Lækjargötu.

Í tillögum Landsnefndarinnar fyrri 1774 var mælt með því að gera Reykjavík að
„höfuðbæ“ landsins og að tillögu Landsnefndarinnar síðari var ákveðið að flytja
biskupsstólinn frá Skálholti til Reykjavíkur og reisa þar nýja dómkirkju.
Reykjavík fékk kaupstaðarréttindi árið 1786, í kjölfar afnáms einokunarverslunar
í landinu, og sama ár var Hólavallaskóli stofnaður þar. Á nítjándu öld mynduðust
þéttar þyrpingar lítilla húsa eða kofa sjómanna í bænum. Alþingi var endurreist
í Reykjavík árið 1845. Ári síðar var Menntaskólinn í Reykjavík fluttur frá
Bessastöðum í miðbæinn. Árið 1881 var Alþingishúsið fullbúið. Stýrimannaskólinn
tók til starfa 1891 eftir að þilskip voru komin til landsins. Árið 1898 var
Miðbæjarskólinn við Tjarnargötu fullbúinn. Hann var þó ekki tekinn í notkun fyrr
en haustið 1908 og þá hófu tæplega þrjú hundruð grunnskólabörn nám þar. Í
nóvember 1906 kom upp taugaveikisfaraldur í Skuggahverfinu.

Fyrsti borgarstjóri Reykjavíkur, Páll Einarsson, tók til starfa 1908 og fyrstu
konurnar sem settust í bæjarstjórn á Íslandi voru kjörnar af kvennalistum sem
buðu fram til bæjarstjórnarkosninga í Reykjavík í janúar árið 1908. Vatnsveita
Reykjavíkur tók til starfa 1909. Gasstöð Reykjavíkur við Hlemm var tekin í
gagnið árið 1910. Gasstöðin starfaði til 1956. Reykjavíkurhafnir voru byggðar í
áföngum á árunum 1913–17 bættu mjög skipaaðstöðu. Þaðan af gátu hafskip lagst að
bryggju en áður fyrr þurfti að ferja fólk og varning á milli smærri bryggja og
hafskipa sem lágu úti fyrir. Veturinn 1917–1918, nefndur Frostaveturinn mikli,
var sá kaldasti sem mælst hefur; þá lá hafís í Reykjavíkurhöfn og hitastigið fór
niður í -24,5 °C. Í október 1918 barst spænska veikin, sem geysaði víðar í
heiminum, til Íslands með skipum frá Kaupmannahöfn og er talið að um þriðjungur
bæjarbúa hafi veikst á örfáum vikum. Elliðaárvirkjun var byggð 1921 til þess að
sjá ört stækkandi borginni fyrir rafmagni.

Heimskreppan mikla hafði slæm áhrif um allan heim. Á Íslandi náðu þau hámarki í
Gúttóslagnum árið 1932 þegar þunnskipuð lögregla þurfti að berjast við verkamenn
fyrir utan Góðtemplarahús Reykjavíkur, þar sem haldinn var bæjarstjórnarfundur
þar sem lækka átti laun í atvinnubótavinnu á vegum bæjarins. Einu sinni hafði
áður skorist alvarlega í odda á milli lögreglunnar og annarra hópa, en það var í
Hvíta stríðinu svokallaða rúmum áratugi fyrr. Í mars 1937 var Sundhöll
Reykjavíkur vígð og var það fyrsta sundlaug bæjarins. Þann 10. maí 1940 gengu
breskir hermenn á land í Reykjavík og hernámu Ísland. Á meðan veru þeirra stóð
hófu þeir byggingu varanlegs flugvallar í Reykjavík. Bandaríkjamenn tóku við af
Bretunum rúmu ári seinna og fóru ekki fyrr en að stríðinu loknu, 8. apríl 1947.

Reykjavík er á suðvesturhorni landsins. Strandlína Reykjavíkur einkennist af
nesjum, fjörðum, skerjum og eyjum. Fjallið Esja (914 m) er þekkt kennileiti í
Reykjavík. Elliðaár sem renna í gegnum Elliðaárdal eru virkjaðar. Stærsta eyjan
sem liggur nærri Reykjavík er Viðey, þar á eftir eru Engey og Akurey í
Kollafirði.

Í Reykjavík hafa verið gerðar samfelldar veðurathuganir frá 1920, en elstu
skráðu veðurathuganir eru frá fyrri hluta 19. aldar. Þann 3. janúar 1841 mældist
loftþrýstingurinn í Reykjavík 1058,5 hPa, sem er sá mesti sem mælst hefur á
Íslandi. Meðal opinna og grænna svæða í Reykjavík má nefna Hljómskálagarðinn,
Klambratún, Öskjuhlíð og Elliðaárdal.

Golfstraumurinn gerir veðurfar í Reykjavík mun hlýrra og jafnara á ársmælikvarða
en á flestum öðrum stöðum á sömu breiddargráðu. Hitastig að vetrarlagi fer
sjaldan undir -10 °C. Lega borgarinnar á suðvesturströnd Íslands ber með sér
fremur vindasamt veður og eru rok algeng, sérlega að vetrarlagi. Sumur eru svöl,
hitastig venjulega á bilinu 10 °C til 15 °C og fer einstaka sinnum upp undir 20
°C. Þó svo að úrkoma sé ekki mjög mikil í Reykjavík mælist þó úrkoma að
meðaltali 213 daga á ári. Lengri þurrkatímar eru sjaldgæfir. Vorið er að öllu
jöfnu sólríkast og þá helst maímánuður. Árlegir sólartímar mælast um 1.300 sem
er sambærilegt við stóran hluta norðurhluta Evrópu. Hitamet í borginni var sett
30. júlí 2008 og mældist hiti þá 26,2 °C. Kaldast var 21. janúar 1918 og mældist
hiti þá -24,5 °C.

Í borgarstjórn Reykjavíkur sitja 15 fulltrúar sem kjörnir eru hlutfallskosningu
á fjögurra ára fresti. Frá árinu 1908 til dagsins í dag hafa 22 einstaklingar,
þar af 18 karlmenn og fjórar konur, setið sem borgarstjórar Reykjavíkur. Síðast
var kosið til borgarstjórnar í sveitarstjórnarkosningum 31. maí 2014.
Borgarstjórn kýs sér borgarstjóra, sem er framkvæmdastjóri borgarinnar.

Borgarstjóri 2010–2014 var Jón Gnarr úr Besta flokknum. Hann tók við starfinu
15. júní 2010 af Hönnu Birnu Kristjánsdóttur eftir að Besti flokkurinn og
Samfylkingin mynduðu nýjan meirihluta í borginni. Síðan 2014 hefur Dagur B.
Eggertsson úr Samfylkingu verið borgarstjóri. Næstu kosningar fara fram árið
2018.

Framsókn og flugvallarvinir hlutu fimmtánda borgarfulltrúann. Samfylkinguna
vantaði 170 atkvæði til að ná inn sínum sjötta borgarfulltrúa og Bjarta framtíð
vantaði 259 til að ná inn sínum þriðja manni. Sjálfstæðisflokkinn vantaði nokkuð
meira eða 632 atkvæði til að halda sínum fimmta borgarfulltrúa.

Samkvæmt samþykkt borgarráðs Reykjavíkur frá júní 2003 skiptist Reykjavík í tíu
hverfi, hvert með sínu hverfisráði. Þau eru (með tilheyrandi hverfahlutum):

Einkabíllinn er algengur samgöngumáti í Reykjavík sem og leigubílar.
Strætisvagnar ganga um allan bæinn og tengja út fyrir borgarmörkin til Akraness,
Borgarfjarðar, Akureyrar og víðar. Á undanförnum árum hafa fleiri og fleiri
hjólreiðastígar verið lagðir til þess að gera hjólreiðar að raunhæfari
samgöngumáta.

Í Reykjavík er einnig Reykjavíkurflugvöllur sem skiptar skoðanir eru um hvort
færa eigi út fyrir borgarmörkin.

Í Reykjavík eru flest söfn á Íslandi. Elsta listasafnið er Listasafn Einars
Jónssonar. Í borginni er einnig að finna Listasafn Íslands og Listasafn
Reykjavíkur sem hefur aðstöðu bæði í miðbæ Reykjavíkur og við Miklatún.
Listasafn Ásmundar Sveinssonar tilheyrir einnig Listasafni Reykjavíkur.
Borgarbókasafn Reykjavíkur er einnig að finna í miðbænum og mörg útibú eru í
hverfum borgarinnar. Reykvíkingar stunda sund mikið og líkt og með bókasöfnin er
að finna sundlaugar í flestum hverfum.

Þjóðminjasafn Íslands er að finna nærri miðbænum. Borgarsögusafn rekur meðal
annars Sjóminjasafnið í Reykjavík og Árbæjarsafn þar sem hægt er að skoða gömul
hús sem þangað hafa verið færð og torfbæinn Árbæ sem safnið dregur nafn sitt af,
en hann hefur verið þar frá upphafi.



https://is.wikipedia.org/wiki/Lars_Lagerb%C3%A4ck

Lars Edvin „Lalli“ Lagerbäck (f. 16. júlí 1948 í Katrineholm í Svíþjóð) er
sænskur knattspyrnuþjálfari. Hann er frægastur fyrir afrek sín sem
landsliðsþjálfari Svíþjóðar í knattspyrnu sem og að hafa þjálfað landslið
Íslands og stýrt því til þátttöku á evrópumeistaramótið í Frakklandi sumarið
2016. Hann þjálfaði landslið Svía frá 1998 til 2009.

Sem unglingur spilaði Lagerbäck fyrir Alby FF þegar hann var 13 ára gamall. Árið
1970 hóf hann að spila með Gimonäs CK undir stjórn Calle Lindelöf. Þar lék hann
allt til ársins 1974. Árið 1974 hóf hann nám í íþrótta háskólanum Gymnastik- och
Idrotts Högskolan (GIH). Þremur árum síðar, 1977–1982 þjálfaði hann Kilafors IF
og 1983–1985 Arbrå BK, áður en hann tók til starfa hjá sænska
knattsyrnusambandinu. Árið 1996 hóf Lagerbäck störf sem þjálfari sænska
B-landsliðsins, þangað til 1997 þegar hann sagði sjálfur upp stöfum. Hann var
ráðinn aðstoðarþjálfari Tommy Söderberg hjá sænska landsliðinu 1998. Milli ára
2000–2004 voru þeir síðan saman þjálfarateymi sænska landsliðsins. Saman komu
þeir sænska landsliðinu á Evrópumótið 2000.

Eftir að Söderberg hætti réð Lagerbäck Roland Andersson sem aðstoðarmann sinn.
2006 tókst Lagerback fjórða skiptið í röð að koma sænska landsliðinu á stórmót
og 2009 var hann ráðinn þjálfari Nígeríu. Hann stýrði liðinu á HM 2010 en gekk
ekki sem skyldi.

Lagerbäck var ráðinn þjálfari íslenska landliðsins árið 2011 fyrir undankeppni
Heimsmeistaramótsins í Brasilíu árið 2014. Hann byrjaði þjálfaraferil sinn með
Ísland á því að tapa fjórum æfingaleikjum á útivelli gegn Japan,
Svartfjallalandi, Frakklandi og Svíþjóð áður en hans fyrsti sigur með liðið
vannst 2-0 gegn Færeyjum í ágúst 2012. Í september sama ár unnu Íslendingar
Noreg í fyrsta skipti í langan tíma, en biðu svo lægri hlut fyrir Kýpur á
heimavelli þar ytra, 1-0 síðar í mánuðinum. Lagerbäck sagði í viðtali við
fjölmiðla eftir þann leik að íslenska liðið hafi nálgast leikinn með of mikla
bjartsýni í huga, sérstaklega þegar kom að varnarleik liðsins.

Í undankeppninni fyrir EM í Frakklandi 2016 gekk íslenska landsliðinu vel undir
stjórn Lars og Heimis Hallgrímssonar, liðið vann Holland heima og að utan og
sigraði Tékkland og Tyrkland á heimavelli. Landsliðið lenti í öðru sæti í
riðlinum og tryggði sér sæti í lokakeppni EM og komst í 8-liða úrslit þar sem
liðið tapaði fyrir gestgjöfum Frakka. Áður hafði liðið unnið England í 16 liða
úrslitum en Lagerbäck hefur aldrei tapað fyrir Englandi á stórmóti. Lars hætti
sem þjálfari Íslands eftir EM í Frakklandi.



https://is.wikipedia.org/wiki/%C3%9E%C3%BDskaland

Sambandslýðveldið Þýskaland (þýska: Bundesrepublik Deutschland;
framburður (uppl.)) er að flatarmáli sjöunda stærsta ríki Evrópu og spannar
rúmlega 357 þúsund km². Það er að sama skapi næst fjölmennasta land Evrópu með
81,1 milljónir íbúa. Aðeins Rússland er fjölmennara. Höfuðborgin er Berlín.
Þýskaland var áður fyrr meginhluti Hins heilaga rómverska keisaradæmis sem
myndaðist við skiptingu hins mikla Frankaríkis Karlamagnúsar árið 843. Í dag er
Þýskaland eitt mesta iðnveldi heims og er efnahagskerfi landsins eitt það
stærsta í heimi.

Þýskaland liggur í Mið-Evrópu og nær frá Ölpunum í suðri til stranda
Norðursjávar og Eystrasalts í norðri. Nágrannalönd Þýskalands eru níu talsins:
Danmörk í norðri, Pólland og Tékkland í austri, Austurríki og Sviss í suðri
ásamt Frakklandi, Lúxemborg, Belgíu og Hollandi í vestri.

Hugtakið Þýskt kemur fyrst fram í lok 11. aldar í Annokvæði sem Diutischemi
lande, Diutsche lant, Diutischimo lante (þýsk lönd) fyrir Austurfrankaríki þar
sem germönsku mælandi þjóðflokkar bjuggu, til aðgreiningar frá Vesturfrankaríki,
þar sem talað voru fornfranskar mállýskur. Orðið Deutsch er dregið af fhþ.
diutisc af diot sbr. got. þiunda "Þjóð", þ.e. "tengd þjóðinni, alþýðunni" og á
við um tungumál. Orðið breyttist í tysk á dönsku, þýskt á íslensku, og tedesco á
ítölsku.

Þýskaland var lengi vel eingöngu mállandafræðilegt hugtak sem átti við stærra
landsvæði en núverandi Þýskaland (Belgía, Holland [sjá enska heitið "dutch"],
Sviss, Liechtenstein, Luxemburg, Austurríki, Suðurtírol/Alto Adige á Ítalíu,
Elsass í Frakklandi) á meðan ríkið var kallað Hið heilaga rómverska keisaradæmi
síðan á 12. öld. Þetta nafn, með nafnbót "þýsks þjóðernis" var notað fram til
ársins 1806. Fyrst eftir byltingu 1919 heitir ríkið opinberlega "Þýskaland".

Enska heitið Germany og það rússneska og ítalska Germania er dregið af orðinu
Germania en því nafni nefndu Rómverjar landið handan eigin ríkis, norðan við
Dóná og austar Rínarfljót. Franska heitið Allemagne (svipað á spænsku,
portúgölsku, arabísku, tyrknesku) er dregið af orðinu Alemanni sem er heiti á
germönskum þjóðflokki sem bjó við frönsku landamærin við Rínarfljót. Slavneskar
þjóðir, Ungverjar og Rúmenar nota nafn af rótinni nemez sem þýðir mállaus, sem
sagt talar ekki (okkar) tungumál en slava þýðir upphaflega orð.

Athyglisvert er að nafn fyrir landið (Þýskaland) og heiti þjóðar (Þjóðverjar)
eru stundum dregin af mismunandi stofnum, m.a. á íslensku, hins vegar er
Þýskaland kallað Þjóðverjaland í gömlum íslenskum bókum. Á ítölsku er talað um
Germania en Tedeschi um Þjóðverja.

Þýska tungumálið og samkennd meðal Þjóðverja er yfir þúsund ára gömul en
sameinað þýskt þjóðríki varð þó ekki til fyrr en með stofnun Þýska
keisaradæmisins árið 1871.

Þýskaland rekur uppruna sinn til Verdun-samningsins frá 843 en með honum var
Frankaveldi skipt upp í vesturhluta sem varð að Frakklandi nútímans, miðhluta
sem tók yfir Norður-Ítalíu, Niðurlönd og fleiri svæði og austurhluta sem myndaði
Hið heilaga rómverska keisaradæmi. Það var til í ýmsum myndum allt til 1806 en
var þó aldrei meira en mjög laustengt bandalag smá konungsríkja og hafði auk
þess fleiri þjóðir en þá þýsku innan sinna vébanda.

Á þessum þúsund árum juku Þjóðverjar mjög við áhrif sín í gegnum kaþólsku
kirkjuna, Norður-krossferðirnar og Hansasambandið.

Talið er að rekja megi uppruna germanskra þjóðflokka til bronsaldar
Norður-Evrópu (um 1800 – 600 f.Kr.) eða í síðasta lagi til járnaldar
Norður-Evrópu (5. öld – 1. öld f.Kr.) Þjóðflokkarnir breiddust út til suðurs,
austurs og vesturs frá suðurhluta Skandinavíu og norðurhluta Þýskalands á 1. öld
f.Kr. og komust þá í kynni við keltneska þjóðflokka í Gallíu og íranska og
slavneska þjóðflokka í Austur-Evrópu. Lítið er vitað um sögu germanskra
þjóðflokka á þessum tíma, nema hvað varðar samskipti þeirra við Rómverja auk
þekktra fornleifa.

Í valdatíð Ágústusar hófu Rómverjar, undir forystu rómverska herforingjans
Publiusar Quinctiliusar Varusar, að ráðast inn á landsvæði Germana. Á þessum
tíma kynntust Germanar herstjórnarlist Rómverja. Árið 9 e.Kr. gereyddu Germanar,
undir forystu Arminiusar (Hermans), þremur rómverskum herdeildum Varusar í
orrustunni um Teutoburgs-skóg. Þar með héldust landsvæði Germana allt að Rín og
Dóná utan Rómaveldis. Um 100 e.Kr., þegar rit Tacitusar Germanía var samið,
höfðu Germanar komið sér fyrir meðfram Rín og Dóná og réðu nú að mestu leyti
yfir því svæði sem Þýskaland nær yfir nú á dögum.

Á 3. öld óx ýmsum vestur-germönskum þjóðflokkum eins og Alamönnum, Frönkum,
Söxum og fleirum ásmegin.

Þýskaland miðalda átti rætur að rekja til veldis Karlamagnúsar, en hann var
krýndur keisari 25. desember árið 800. Árið 843 var ríkinu skipt upp í þrjá
hluta með Verdun-sáttmálanum. Einn hluti ríkis Karlamagnúsar, Hið heilaga
rómverska keisaradæmi, var til í einni mynd eða annarri til ársins 1806.
Landsvæði þess náði frá Egðu í norðri til Miðjarðarhafs í suðri.

Á árunum 919 – 1024 voru furstadæmin Lothringen, Saxland, Frankaland, Schwaben,
Türingen og Bæjaraland innlimuð. Árin 1024 – 1125 lagði Hið heilaga rómverska
keisaradæmi undir sig Norður-Ítalíu og Búrgund en á sama tíma misstu keisarar
Hins heilaga rómverska keisaradæmis völd til kirkjunnar. Á árunum 1138 – 1254
jukust áhrif þýskra fursta í suðri og austri á landsvæðum Slava. Bæir í
Norður-Þýskalandi uxu og döfnuðu innan Hansasambandsins.

Árið 1530, eftir að umbótatilraunir mótmælenda innan kaþólsku kirkjunnar
mistókust, var ný kirkja mótmælenda stofnuð í mörgum af þýsku ríkjunum. Þetta
leiddi til innbyrðis deilna Þjóðverja, 30 ára stríðsins sem háð var frá 1618 til
1648 og lauk með Vestfalska friðinum. Eftir þessi átök reyndust Þjóðverjar illa
undirbúnir til að takast á við Napóleon sem réðst inn í lönd Þjóðverja og leysti
upp Hið heilaga rómverska keisaradæmi. Upp frá því varð Frakkland að erkióvini
Þjóðverja fram yfir síðari heimsstyrjöld.

Mestu varanlegu áhrifin af upplausn Hins heilaga rómverska keisaradæmis voru þau
að Austurríki, sem hafði þá lengi verið öflugasta þýska ríkið, fjarlægðist þau
norð- og vestlægari. Vínarfundurinn, ráðstefna sem sigurvegarar
Napóleonsstyrjaldanna héldu, var settur í nóvember 1814 og stóð til júní 1815. Á
ráðstefnunni var ákveðið að stofna Þýska sambandið, laustengt bandalag 39
fullvelda.

Byltingarnar í Frakklandi 1848 höfðu mikil áhrif á sjálfstæðisanda innan Þýska
Sambandssins og greina mátti vísi að þjóðernisstefnu. Byltingarandinn leiddi til
þess að vald konunganna í ríkjunum 39 dvínaði. Otto von Bismarck var gerður að
forsætisráðherra í Prússlandi en hann lagði mikið upp úr hernaðarstyrk ríkisins.
Árið 1864 hafði Þýska Sambandið undir sameiginlegri stjórn Austurríkis og
Prússlands betur í stríði gegn Danmörku en upp úr samkeppni þessa tveggja
jafningja varð Þýska Stríðið árið 1866 þar sem Prússland hafði betur. Undir
þessum kringumstæðum gat Bismarck stofnað Norður-þýska sambandið og undanskilið
Austurríki, fyrrum sterkasta þýska ríkinu, frá aðild.

Árið 1871 var lýst yfir stofnun Þýska keisaradæmisins í Versölum eftir ósigur
Frakka í Fransk-prússneska stríðinu. Otto von Bismarck átti stóran þátt
stofnuninni. Öll þau ríki sem áður höfðu myndað Þýska sambandið, fyrir utan
Austurríki, Liechtenstein og Lúxemborg, voru með í keisaradæminu. Keisaradæmið
leið undir lok eftir ósigur Þjóðverja í fyrri heimsstyrjöld og keisaranum var
gert að segja af sér.

Hið lýðræðislega Weimar-lýðveldi var stofnað 1919 en Þjóðverjar voru ekki
sérlega hrifnir af því. Heimskreppan og harðir friðarskilmálar frá fyrri
heimsstyrjöld lögðust þungt á Þýskaland og stjórnmálamenn gátu lítið gert, fylgi
andlýðræðislegra stjórnmálaafla á bæði vinstri og hægri væng stjórnmálanna jókst
mjög. Í tvennum þingkosningum árið 1932 fékk Nasistaflokkurinn 37,2% og 33,0%
atkvæða og þann 30. janúar 1933 var Adolf Hitler skipaður Kanslari Þýskalands.
Eitt af fyrstu verkum Hitlers í embætti var að leggja frumvarp fyrir þingið sem
færði honum alræðisvöld og nam stjórnarskrá Weimar-lýðveldisins í raun úr gildi.

Nasistar kölluðu veldi sitt Þriðja ríkið og það var við lýði í tólf ár, 1933 –
1945. Sú stefna nasista að komast yfir landsvæði í nágrannalöndum og skapa
Þjóðverjum þannig „lífsrými“ (Lebensraum) var ein af mörgum ástæðum fyrir
upphafi síðari heimsstyrjaldar þann 1. september 1939. Þýskaland og bandamenn
þess unnu stóra sigra í fyrri hluta stríðsins og lögðu undir sig stóran hluta
Evrópu. Eftir innrásina í Sovétríkin 22. júní 1941 og stríðsyfirlýsingu gegn
Bandaríkjunum 11. desember sama ár fór að halla undan fæti fyrir Þjóðverja, þeir
gáfust upp 8. maí 1945 eftir að Hitler framdi sjálfsmorð í neðanjarðarbyrgi sínu
í Berlín en þá var her Sovétmanna að ná borginni á sitt vald. Ofsóknir á hendur
gyðingum og síðar helförin, skipulögð tilraun til að útrýma gyðingum í Evrópu,
var alræmt stefnumál nasista á millistríðsárunum og í heimsstyrjöldinni síðari.

Eftir Heimsstyrjöldina síðari misstu Þjóðverjar mikil landsvæði í austri þar sem
nú er Pólland og þurftu milljónir Þjóðverja að flytja sig frá þessum svæðum. Því
svæði sem eftir var var skipt í hernámssvæði Bandaríkjamanna, Breta, Frakka og
Sovétmanna. Þegar kalda stríðið hófst var Þýskalandi skipt í tvennt þar sem
hernámssvæði Sovétmanna myndaði Þýska alþýðulýðveldið (Deutsche Demokratische
Republik) eða Austur-Þýskaland og hernámssvæði hinna þjóðanna myndaði
Sambandslýðveldið Þýskaland (Bundesrepublik Deutschland) eða Vestur-Þýskaland.
Berlín hafði einnig verið skipt í fjögur hernámssvæði þrátt fyrir að borgin væri
öll innan Austur-Þýskalands. Austur-Berlín var gerð að höfuðborg
Austur-Þýskalands en Vestur-Berlín varð að útlendu sem vesturveldin héldu
gangandi. Austur-Þjóðverjar höfðu áhyggjur af því að fólkið í austurhlutanum
myndi flýja vestur og byrjuðu því að reisa Berlínarmúrinn og var hann
fullreistur 1963 og stóð fram á árið 1989.

Í lok kalda stríðsins voru þýsku ríkin sameinuð á ný 3. október 1990 og
höfuðborg Þýskalands flutt aftur til Berlínar. Sameinað Þýskaland er
fjölmennasta ríki Vestur-Evrópu og iðnaðarveldi á heimsmælikvarða, það er
lykilmeðlimur í Evrópusambandinu og sækist nú eftir föstu sæti í Öryggisráði
Sameinuðu þjóðanna.

Í Þýskalandi eru fjórar milljónaborgir. Tíu aðrar eru með meira en hálfa milljón
íbúa. Stærsta þéttbýlissvæði Þýskalands er Ruhr-hérað í Norðurrín-Vestfalíu en
þar búa allt að ellefu milljón manns á tiltölulega litlu svæði.

Þýskalandi má skipta í þrjá hluta. Nyrst er norðurþýska láglendið (Norddeutsche
Tiefebene). Sunnar hækkar landið og skiptist þá í meðalhá fjalllendi
(Mittelgebirge) og stóra dali. Af helstu fjalllöndum má nefna Harsfjöll, (Harz)
og Svartaskóg (Schwarzwald). Syðst eru svo Alpafjöll, en þau eru hæsti og
stærsti fjallgarður Þýskalands. Þar er hæsta fjall landsins, Zugspitze, sem er
2.962 m hátt, og markar landamærin á milli Þýskalands og Austurríkis.

Í Þýskalandi eru mýmargar ár. Þar eiga stórfljót eins og Dóná upptök sín (í
Svartaskógi). Flestar ár renna til norðurs og munda í Norðursjó eða Eystrasalti
(eða eru þverár þessara áa). Eina undantekningin er Dóná, sem rennur til austurs
og mundar í Svartahafi.

Í Þýskalandi er urmull stöðuvatna. Flest þeirra eru í Mecklenborg-Vorpommern og
í Bæjaralandi. Stóru vötnin í Bæjaralandi mynduðust öll við bráðnun
ísaldarjökulsins.

Mýmargar eyjar eru við þýsku ströndina. Austurfrísnesku eyjarnar eru í
Wattenmeer vestur af Brimum í Norðursjó. Meginþorri Norðurfrísnesku eyjanna
tilheyra einnig Þýskalandi, en þær nyrstu tilheyra Danmörku. Nyrst þeirra í
þýska hlutanum er Sylt, en norðuroddi hennar er jafnframt nyrsti punktur
Þýskalands. Stærstu eyjar landsins eru hins vegar í Eystrasalti.

Þýskaland er samband 16 sambandsríkja sem kallast á þýsku Länder (eintala: Land)
eða óformlega Bundesländer (eintala: Bundesland). Sambandsríkin hafa mikið
sjálfstæði og er öllum stjórnað skv. þingræði af þingkosinni ríkisstjórn
(Landesregierung, Staatsregierung eða Senat) undir forsæti forsætisráðherra
(Ministerpräsident, Regierender Bürgermeister eða Präsident des Senats). Þing
Länder (Landtag, Abgeordnetenhaus eða Bürgerschaft) eru kosin til fimm ára í
öllum ríkjum nema Brímum. Kjörtímabil hafa verið lengd úr fjórum í fimm ár á
árunum kringum þúsaldamót. Stjórn hvers sambandsríkis sendir 3-6 fulltrúa eftir
íbúafjölda á sambandsráðinu (Bundesrat), en það er fulltrúaráð sem er
sambærilegt öldungadeildum sumra þjóðþinga.

Sambandsþing Þýskalands (Bundestag) er kosin til fjögurra ára í senn. Það og
Sambandsráð Þýskalands fara saman með þau mál sem stjórnarskrá
Sambandslýðveldisins Þýskalands hefur ekki falið þingum og ríkisstjórnum
sambandsríkjanna.

Við þingkosningar eru allir ríkisborgarar eldri en 18 ára kosningabærir og með
tvö atkvæði. Svokallað fyrsta atkvæði (Erststimme) gildir í einmenningskjördæmum
sem skipa 299 sæti á þinginu. Þar gildir einfaldur meirihluti. Samkvæmt öðru
atkvæðinu (Zweitstimme) reiknast heildar sætaskipting í hverju sambandsríki
fyrir sig og gefur a.m.k. önnur 299 sæti á Sambandsþinginu. Flokkur eða listi
sendir einungis mann á þing ef hann nær 5% allra gildra atkvæða á landslista,
nema hann hafi náð a.m.k. 4 einmenningskjördæmum, þá umreiknast hans
atkvæðafjöldi í sæti þó að hann hafi annars ekki náð 5%. Heildarfjöldi sæta
sveiflast til af því að reglulega kemur fyrir að flokkur (aðallega CDU og CSU en
líka SPD) nái fleiri sætum í einmenningskjördæmum á stökum landslista en annað
atkvæðið gefur til kynna. Fær þá flokkurinn að halda öllum þessum
einmenningssætum (svokölluðum umframsætum), en síðan 2013 fá hinir flokkar
jöfnunarsæti af landslista. Þannig voru þingsæti eftir kosningum í september
2013 ekki 598 að tali heldur 631, þ.e. 33 umfram- og jöfnunarsæti voru á þingi
aukalega. Ef þingmaður af lista með umfram- eða jöfnunarsæti hverfur af þingi á
kjörtímabili kemur enginn nýr af listanum. Þannig getur fjöldi þingmanna minnkað
á kjörtímabili.

Sambandsstjórn Þýskalands (Bundesregierung) starfar ekki í umboði forsetans eins
og á Íslandi, heldur uns þingið kýs nýjan kanslara, venjulega í kjölfar
sambandsþingkosninga, en það getur líka gerst á miðju kjörtímabili. kanslarinn (
Bundeskanzler (kk), Bundeskanzlerin (kvk)) er æðsti stjórnandi Bundesregierung.
Það er á hans valdsviði að leggja pólitískar útlínur ríkisstjórnarinnar og hann
tilnefnir ráðherra og aðstoðarmenn ráðherra sem forsetinn skipar svo í embætti.
Samt sem áður tekur ríkistjórnin allar ákvarðanir með atkvæðagreiðslu á
ríkisstjórnarfundum.

Þjóðhöfðingi Þýskalands er forsetinn (Bundespräsident). Hann er kosinn til fimm
ára á sameiginlegum kjörfundi þar sem allir þingmenn Sambandsþingsins og
jafnmargir sem kjörnir voru af þingum sambandsríkjanna eru kosningabærir.
Einungis eitt endurkjör er leyfilegt í senn. Staða hans skv. stjórnarskrá er
ekki mjög sterk en þetta var gert viljandi eftir slæma reynslu Þýskalands af
einræði Hitlers. Forsetinn skipar þó formlega alla embættismenn
sambandslýðveldisins og veitir þeim lausn. Hann tilnefnir kanslaraefni við
þingið og leysir þingið upp undir þeim kringumstæðum sem stjórnaskráin
skilgreinir. Hann staðfestir öll lög til birtingar með undirskrift sinni.
Forseti Þýskalands gerir samninga við erlend ríki en þeir þurfa alltaf á
staðfestingu viðkomandi þings (sambands- eða sambandsríkisþing) að halda.
Svigrúm hans til eigin ákvarðanatöku er því takmarkað undir venjulegum
kringumstæðum. Í neyðartilfellum getur mikilvægi hans aukist gríðarlega.

Ekki er gert ráð fyrir þjóðaratkvæðagreiðslur (Volksabstimmung) í stjórnarskrá
Sambandslýðveldisins Þýskalands nema við mjög afmörkuð tilefni: breytingar á
skipulagi landsins (tilfærsla landamæra eða sameining/skipting sambandsríkja) og
upptöku algjörlega nýrrar stjórnarskrár. Þetta var sett í stjórnarskrána eftir
slæma reynslu á tímum Weimar-lýðveldisins milli stríðsára. Kröfur um að setja
þjóðaratkvæðagreiðslur inn í stjórnarskrána hafa þó verið gerðar reglulega.

Í dag gera hins vegar allar stjórnarskrár sambandsríkjanna ráð fyrir
þjóðaratkvæðagreiðslum og e.t.v. lagafrumvörp utan þings, ef nægilega margir
sýna stuðning við atkvæðagreiðslu í formlegri undirskriftasöfnun (Volksbegehren,
["Þjóðgirnd"] þ.e. krafa þjóðarinnar). Sama gildir um atkvæðagreiðslur á
sveitastjórnarstigi.

Þýskaland er stærsta hagkerfi í Evrópu og fjórða stærsta hagkerfi heims á eftir
Bandaríkjunum, Alþýðulýðveldinu Kína og Japan. Það er sjötta öflugasta hagkerfi
heims miðað við kaupmátt. Útflutningsvörur eru ein meginstoð þýska hagkerfisins.
Þýskaland er annað mesta útflutningsland heims en útflutningtekjur þess námu
1.337 milljörðum dollara árið 2010. Einungis Alþýðulýðveldið Kína flytur meira
út heldur en Þýskaland. Stærstur hluti útflutningsvara eru bifreiðar, vélar og
efni. Þýskaland er stærsti framleiðandi vindhverfla í heimi.

Stærstu fyrirtæki landsins eru Volkswagen AG, Daimler AG, Siemens AG, E.ON AG,
Metro AG, Deutsche Post AG, Deutsche Telekom AG, BASF SE, BMW AG og ThyssenKrupp
AG.

Opinbert tungumál er þýska en hún er germanskt tungumál. Hins vegar eru til
hinar og þessar mállýskur af þýsku, sumar jaðra við að vera eigið mál. Það á við
um lágþýsku (þ. plattdeutsch) sem töluð er nyrst við Eystrasalt, frísnesku, sem
töluð á frísnesku eyjunum, og bæversku, sem töluð er í Bæjaralandi. Venjulega er
þó talað um háþýsku og lágþýsku. Auk þýsku eru töluð nokkur önnur mál í
Þýskalandi, aðallega af minnihlutahópum. Þeirra helst eru tyrkneska, kúrdíska og
pólska enda Tyrkir, Kúrdar og Pólverjar fjölmennir í landinu. Austast er töluð
sorbneska en það er gamalt slavneskt mál sem haldist hefur allt frá tímum þýsks
landnáms austast í Saxlandi og Brandenborg.

Segja má að í landinu séu tvær stórar kirkjur, nær jafnstórar, sem skipta
þjóðinni í tvennt. 31,7% íbúanna tilheyra kaþólsku kirkjunni, en hún er mest í
vestur- og suðurhluta landsins. 31,3% íbúanna tilheyra mótmælendum, mest
lútersku kirkjunni en mótmælendur eru aðallega í norðurhluta landsins. 31%
íbúanna tilheyra engri kirkju, aðallega í austurhluta landsins, enda var sá
hluti undir stjórn kommúnista í hartnær 40 ár. Múslímar eru 4% þjóðarinnar og
vegur þar mest sá mikli fjöldi Tyrkja sem í landinu búa. Gyðingar eru um það bil
106 þúsund talsins en það gerir aðeins tæplega 0,13%.

Rekja má þýskar bókmenntir aftur til miðalda og til verka rithöfunda á borð við
Walther von der Vogelweide og Wolfram von Eschenbach. Fjölmargir þýskir
rithöfundar og skáld hafa notið mikilla vinsælda, þar á meðal Johann Wolfgang
von Goethe og Friedrich Schiller. Ævintýrin og þjóðsögurnar sem kenndar eru við
Grimmsbræður hafa gert þýskar þjóðsögur þekktar víða. Meðal áhrifamikilla
rithöfunda á 20. öld má nefna Thomas Mann, Bertolt Brecht, Hermann Hesse,
Heinrich Böll og Günter Grass.

Þýskir (og aðrir þýskumælandi) heimspekingar hafa haft gríðarleg áhrif á þróun
heimspekinnar frá lokum miðalda. Tilkoma nútíma náttúruvísinda og hnignun
trúarbragða hafa getið af sér ýmsar spurningar, sem eru fyrirferðamiklar í
þýskri heimspeki, meðal annars um sambandið milli trúar og þekkingar, skynsemi
og geðshræringa og heimsmynda vísindanna, siðfræðinnar og listarinnar.

Gottfried Leibniz var einn af mikilvægustu rökhyggjumönnunum. Immanuel Kant
reyndi að sætta rökhyggju og raunhyggju en með heimspeki hans verður einnig til
þýsk hughyggja. Hún lifði áfram í kenningum Johanns Gottliebs Fichte, Georgs
Wilhelms Friedrichs Hegel og Friedrichs Wilhelms Josephs Schelling og einnig hjá
Arthur Schopenhauer. Karl Marx og Friedrich Engels voru frumkvöðlar
þráttarefnishyggju, undir áhrifum frá Hegel, og kommúnisma. Nítjándu aldar
heimspekingurinn Friedrich Nietzsche nálgaðist heimspekilegar spurningar frá
öðru sjónarhorni, afneitaði frumspeki forvera sinna og var forveri
meginlandsheimspekinnar, sem varð til á 20. öld. Stærðfræðingurinn Gottlob Frege
fann upp nútíma rökfræði á áttunda áratug 19. aldar en hlaut litla eftirtekt
fyrr en breski heimspekingurinn Bertrand Russell uppgötvaði mótsögn í kerfinu
árið 1901. Saman marka þeir upphafið að rökgreiningarheimspekihefðinni sem naut
mikilla vinsælda á 20. öld og hafði ómæld áhrif. Innan meginlandsheimspekinnar á
20. öld voru hins vegar áhrifamiklir þeir Martin Heidegger og Frankfurt-skólinn
með þá Max Horkheimer, Theodor Adorno, Herbert Marcuse og Jürgen Habermas í
broddi fylkingar.

Þjóðverjar státa af ríkri tónlistarsögu og hafa meðal annars alið nokkur af
þekktustu tónskáldum klassískrar tónlistar, svo sem Ludwig van Beethoven, Johann
Sebastian Bach, Johannes Brahms og Richard Wagner. En ýmsir áhrifamiklir
popptónlistarmenn hafa einnig komið frá Þýskalandi, þar á meðal Kraftwerk, Boney
M., Nico, Nina Hagen, Scorpions, Toten Hosen, Tokio Hotel, Rammstein og Paul van
Dyk. Árið 2006 var Þýskaland fimmta stærsta markaðssvæði tónlistar í heimi.



https://is.wikipedia.org/wiki/%C3%8Dslenska_kvennalandsli%C3%B0i%C3%B0_%C3%AD_knattspyrnu

Kvennalandslið Íslands í knattspyrnu er í 15. sæti styrkleikalista FIFA og hefur
tekið tvisvar sinnum þátt í Evrópumeistarakeppni kvenna á EM 2009 og EM 1995.
Frá árinu 2009 hefur liðið tekið þátt í Algarve Cup í Portúgal.

Íslenska kvennalandsliðið var stofnað árið 1981. Fyrsti leikur liðsins var á
sama ári, gegn Skotum, þar sem skotarnir unnu naumlega 3-2. Kvennalandsliðið tók
síðan þátt í fyrsta skipti í Evrópukeppni ári síðar.

Árið 1984 hætti kvennalandsliðið í evrópukeppninni. Ákvörðunin var gerð af
Knattspyrnusambandi Íslands, og mikil óánægja var á meðal landsliðskvenna sem
söfnuðu 2.129 undirskriftum gegn ákvörðun KSÍ. Fyrir ákvörðun KSÍ hafði liðið
spilað 6 leiki í evrópukeppninni frá stofnun kvennalandsliðsins. Ákvörðuninn
þýddi jafnframt að liðið gæti ekki keppt í evrópsku keppninni fyrr en 1987. Á
árinu 1987 tók við að kvennalandsliðið var lagt niður, og var ekki endurvakið
fyrr en 1993.

Einu ári eftir endurvakningu kvennaliðsins komst liðið í átta liða úrslit
Evrópukeppninnar og munaði litlu, að liðið fengi að leika í úrslitakeppni
Heimsmeistarakeppninnar. Ásta B. Gunnlaugsdóttir, knattspyrnukona var jafnframt
valin knattspyrnumaður ársins. Á árinu 2001 urðu tvær landsliðstelpur
atvinnumenn í Bandaríkjunum, þær Rakel Ögmundsdóttir og Margrét Ólafsdóttir.
Sama ár komst KR í fyrsta keppni í Evrópukeppni. Kvennalandsliðið sjálft komst
jafnframt í undankeppni heimsmeistarakeppninnar. Þremur árum síðar spilaði
kvennalandsliðið í fyrsta skipti innanhús.

Á árinu 2008 urðu straumhvörf hjá kvennalandsliðinu. 10 landsliðskonur urðu
atvinnumenn, þær Guðbjörg Gunnarsdóttir, Margrét Lára Viðarsdóttir, Guðný B.
Óðinsdóttir, Hólmfríður Magnúsdóttir, Rakel Hönnudóttir, Edda Garðarsdóttir,
Ólína Viðarsdóttir, Ásta Árnadóttir, Þóra Helgadóttir og Guðrún Sóley
Gunnarsdóttir. Kvennalandsliðið var á sama tímabili það fyrsta A-liða Íslands
sem komst í lokakeppni stórmóts.

Sigurður Hannesson 1981-1984 Logi Ólafsson 1993-1994 Kristinn Björnsson
1995-1996 Vanda Sigurgeirsdóttir 1997-1999 Þórður Georg Lárusson 1999-2000 Logi
Ólafsson 2000 Jörundur Áki Sveinsson 2000-2003 Helena Ólafsdóttir 2003-2004
Jörundur Áki Sveinsson 2004-2006 Sigurður Ragnar Eyjólfsson 2007-2013 Freyr
Alexandersson 2013-núverandi



https://is.wikipedia.org/wiki/Lofs%C3%B6ngur

Lofsöngur er sálmur eftir Matthías Jochumsson við lag Sveinbjörns
Sveinbjörnssonar samið fyrir þjóðhátíð í tilefni af þúsund ára afmæli
Íslandsbyggðar árið 1874. Lag og ljóð voru frumflutt af blönduðum kór við
hátíðarguðsþjónustu sem hófst klukkan 10:30 í Dómkirkjunni í Reykjavík
sunnudaginn 2. ágúst 1874 sem Lofsöngur í minningu Íslands þúsund ára og var
konungur Danmerkur (og þar með konungur Íslands), Kristján IX, viðstaddur þá
athöfn.

Ljóðið öðlaðist í kjölfar þess vinsældir meðal almennings sem þjóðsöngur og var
flutt sem slíkt við fullveldistökuna 1918, sú staða ljóðs og lags var svo fest í
„lög um þjóðsöng Íslendinga“ [1], sem voru samþykkt á Alþingi 8. mars 1983 og
tóku gildi 25. mars sama ár. Áður var vísan Eldgamla Ísafold eftir Bjarna
Thorarensen við lagið God Save the Queen oft sungin sem einhvers konar
þjóðsöngur, en það þótti ekki hæfa að notast við sama lag og aðrar þjóðir nota
við þjóðsöng sinn.

Lofsöngurinn gengur oftast undir heitinu Ó, Guð vors lands, sem er fyrsta
ljóðlína hans og er það meðal annars notað sem heiti ljóðsins í lögum um
þjóðsönginn, en er þó skrifað þar án kommu á eftir ó–inu.

Gefinn var út konungsúrskurður þann 8. september 1873 þess efnis að opinber
guðsþjónusta skyldi haldin í öllum kirkjum landsins í tilefni 1000 ára afmæli
Íslandsbyggðar sumarið 1874, og átti biskup Íslands samkvæmt honum að ákveða
messudag og ræðutexta, dr. Pétur Pétursson sem þá þjónaði sem biskup ákvað að
messudagurinn skyldi vera 2. ágúst 1874 og að sálmurinn sem flytja skyldi væri
90. Davíðssálmur, 1.–4. og 12.–17. vers, og urðu þau vers innblástur Matthíasar
Jochumssonar að Lofsöngnum:

Ljóðið var ort á Bretlandseyjum veturinn 1873–1874, fyrsta erindið á heimili
Sveinbjörns Sveinbjörnssonar að London Street 15 í Edinborg árið 1873, þar sem
Matthías dvaldi um hríð en annað og þriðja erindið í Lundúnum og segir Matthías
svo frá yrkingu þess í sjálfsævisögu sinni, Sögukaflar af sjálfum mér, í
kaflanum „Þriðja útförin mín“, undirkaflanum „Hjá kunningjum á Bretlandi“:

Brynjólfur Tóbíasson segir í bók sinni, Þjóðhátíðin 1874, þannig frá fyrsta
flutningi Lofsöngsins:

Reglulega hefur sú hugmynd komið upp í þjóðfélagsumræðunni að skipta um þjóðsöng
og hafa þá oft verið nefnd lögin Ísland er land þitt eftir Magnús Þór
Sigmundsson við texta Margrétar Jónsdóttur og ljóð Eggerts Ólafssonar Ísland
ögrum skorið við lag Sigvalda Kaldalóns og Öxar við ána, lag Helga Helgasonar
við ljóð Steingríms Thorsteinssonar. Þjóðsöngurinn hefur einkum verið gagnrýndur
fyrir að þykja torsunginn; að vera of langur, en iðulega þarf að auka
spilunarhraða lagsins eða stytta það, oftast niður í fyrsta erindið, við
alþjóðlega kappleiki og aðrar þjóðlegar samkomur; fyrir að vera torskilinn og að
lokum fyrir að fjalla aðallega um Guð kristinna manna.

Árið 1994 (121. löggjafarþing, 35. mál) var lögð fram þingsályktunartillaga um
„endurskoðun á lögum um þjóðsöng Íslendinga“ og m.a. lagt til að taka upp annan
þjóðsöng ásamt lofsöngnum og hafa þá tvo þjóðsöngva (líkt og t.d. Nýja Sjáland
hefur gert), tillagan var felld.

Þann 8. nóvember 2004 (131. löggjafarþing, 279. mál) lögðu tveir þingmenn
Sjálfstæðisflokksins úr Norðausturkjördæmi, Sigríður Ingvarsdóttir og Hilmar
Gunnlaugsson fram þingsályktunartillögu [2] þess efnis að kannað yrði hvort rétt
væri að skipta um þjóðsöng, „með það fyrir augum að taka upp nýjan þjóðsöng sem
væri auðveldari í flutningi og hentaði betur til almennrar notkunar, svo sem í
skólum, á íþróttakappleikjum og við önnur svipuð tækifæri.“. Þau mæltu einkum
með tveimur staðgenglum: ljóðinu Ísland ögrum skorið og laginu Ísland er land
þitt. Fyrri umræða var haldin 16. nóvember 2004 og var ákveðið skv.
atkvæðagreiðslu [3] að halda henni áfram í síðari umræðu.

Í könnun Gallup í mars 1994 [4] var spurt tveggja spurninga: „Hvað heitir
þjóðsöngurinn?“ og „Á að skipta um þjóðsöng?“

Í annarri Gallupkönnun sem gerð var í nóvember 1996 [5] í kjölfar umræðna á
Alþingi um hvort skipta ætti um þjóðsöng, vildu 68% halda núverandi þjóðsöng og
tæplega 32% vildu nýjan. Stuðningur við þjóðsönginn jókst með hækkandi aldri en
fór þó aldrei niður fyrir 50%. Athuga skal, að í hvorugri könnuninni gaf Gallup
upp stærð úrtaks eða svarhlutfall.

„Lög um þjóðsöng Íslendinga“, þar sem söngurinn er nefndur „Ó Guð vors lands“,
voru samþykkt á Alþingi 8. mars 1983 og tóku gildi 25. mars sama ár. Þar er m.a.
staðhæft að hann sé eign íslensku þjóðarinnar, að hann skuli ekki flytja eða
birta í annarri mynd en hinni upprunalegu, að eigi sé heimilt að nota hann í
viðskipta– eða auglýsingaskyni, að forsætisráðherra skuli skera úr um allan
ágreining um rétta notkun hans og að forsætisráðuneytið fari með umráð yfir
útgáfurétti hans. Forsetinn hefur svo vald til að setja nánari ákvæði um notkun
hans með forsetaúrskurði ef þörf þykir.

Brot á lögunum vörðuðu upprunalega varðhaldi allt að 2 árum, en því var breytt
með lögum nr. 82, 16. júní 1998. Eftir að þau tóku gildi varðaði brot á lögum um
þjóðsöng Íslendinga fangelsisvist allt að 2 árum.

Lofsöngurinn samanstendur af þremur erindum og er yfirleitt látið nægja að
syngja það fyrsta við opinberar samkomur.



https://is.wikipedia.org/wiki/Arnarh%C3%B3ll

Arnarhóll er hóll við austurenda Reykjavíkurhafnar í Reykjavík og einnig
samnefndur hverfishluti í Miðborg Reykjavíkur. Hverfishlutinn telst vera svæðið
austan Lækjargötu/Kalkofnsvegar, norðan Laugavegs en vestan Frakkastígs.

Arnarhóll er við austurenda Reykjavíkurhafnar og einnig samnefndur hverfishluti
í Miðborg Reykjavíkur. Hverfishlutinn telst vera svæðið austan
Lækjargötu/Kalkofnsvegar, norðan Laugavegs en vestan Frakkastígs. Norðan við
hólinn er Seðlabanki Íslands. Austan hans við Sölvhólsgötu standa ýmis ráðuneyti
og Þjóðmenningarhúsið.

Arnarhóll er vinsæll staður til að renna sér á sleða þegar snjór er. Hann er
einnig nýttur til skemmthalds.

Fyrsti þjóðvegurinn til Reykjavíkur, Arnarhólstraðirnar, liggur sunnan í hólnum.
Sú ályktun hefur verið dregin af þykkum mannvistarlögum, sem eru á stórum hluta
hólsins, að fljótlega eftir að Ísland byggðist hafi myndast þar byggð. Elsta
byggðin mun vera frá því fyrir árið 1226 því hún er eldri en gjóska sem þá féll.

Elsta varðveitta heimildin um hólinn er frá 16. öld en þar kemur fram að
Arnarhólsjörðin var í eigu Hrafns Guðmundssonar bónda í Engey. Þann 27. mars
1534 gaf Hrafn síðan Viðeyjarklaustri jörðina með gjafabréfi. Það bréf er svo:

Þegar kaupstaður var stofnaður í Reykjavík árið 1786 og uppmæling fór fram á
kaupstaðarlóðinni 1787 þá kemur fram í skjali að Arnarhólinn skuli leggjast til
kaupstaðarlóðarinnar en það fórst fyrir svo að Arnarhóll lenti fyrir utan
kaupstaðarlóðarinnar. Arnarhóll hefur tilheyrt Reykjavík frá 1835 en þá var
bæjarlandið stækkað.

Efst á Arnarhóli stendur stytta Ingólfs Arnarsonar landnámsmanns í Reykjavík.
Hún er eftir Einar Jónsson myndhöggvara, sem reist var af Iðnaðarmannafélaginu í
Reykjavik og afhjúpuð þann 24. febrúar 1924. Hugmyndir að byggingu styttunnar má
rekja til miðrar átjándu aldar. Styttan er eitt merkasta kennileiti Reykjavíkur.



https://is.wikipedia.org/wiki/Bretland

Hið sameinaða konungsríki Stóra-Bretlands og Norður-Írlands (enska: United
Kingdom of Great Britain and Northern Ireland) oftast þekkt á Íslandi sem
Bretland eða Stóra Bretland er land í Vestur-Evrópu. Landið nær yfir megnið af
Bretlandseyjum fyrir utan Ermarsundseyjar, Mön og meirihluta Írlands. Bretland
skiptist í England, Wales, Skotland og Norður-Írland. Bretland á ekki landamæri
að öðrum löndum fyrir utan landamæri Norður-Írlands og Írska lýðveldisins en er
umkringt Atlantshafi, Norðursjó, Ermarsundi og Írlandshafi. Ermarsundsgöngin
tengja Bretland og Frakkland.

Á íslensku hefur skapast sú venja að kalla ríkið Bretland en stærstu eyjuna,
meginland Englands, Skotlands og Wales, Stóra-Bretland. Hafa ber í huga að sú
nafngift getur verið ruglandi þar sem ríkið Bretland nær einnig yfir
Norður-Írland sem er á Írlandi („Litla-Bretlandi“). Stóra-Bretland er ekki nema
stærsta eyja Bretlands (og Bretlandseyja allra).

Í Bretland er þingræði og þingbundin konungsstjórn og Elísabet 2. er
þjóðhöfðinginn. Ermarsundseyjar og Mön eru svokallaðar krúnunýlendur og eru ekki
hluti af Bretlandi þrátt fyrir að vera í konungssambandi með því. Bretland ræður
yfir fjórtán hjálendum sem allar voru hluti af breska heimsveldinu. Það var það
stærsta sem sagan hefur kynnst og náði hátindi á Viktoríutímanum á seinni hluta
19. aldar og fyrri hluta 20. aldar.

Bretland er þróað land og hefur sjötta stærsta hagkerfi í heimi eftir nafnvirði
landframleiðslu. Það var fyrsta iðnvædda landið í heiminum. Bretland er meðlimur
í Evrópusambandinu, Öryggisráði Sameinuðu þjóðanna, Breska samveldinu, G8, OECD,
NATO og WTO.

Konungsríkið Stóra-Bretland varð til þann 1. maí 1707 við sameiningu
konungsríkisins Englands (þar með Wales) og konungsríkisins Skotlands. Þessi
sameining kom í kjölfar Sameiningarsáttmálans sem var samþykktur 22. júlí 1706
og staðfestur af enska þinginu og skoska þinginu sem settu bæði lög um
sameiningu (Sambandslögin 1707). Einni öld síðar sameinaðist konungsríkið Írland
(sem var undir stjórn Englands til 1691) við konungsríkið Stóra-Bretland og þá
varð ríkið Bretland til með Sambandslögunum 1800. Þó að England og Skotland væru
aðskilin ríki fyrir árið 1707 höfðu þau verið í konungssambandi frá 1603 þegar
Jakob 6. Skotakonungur erfði ensku og írsku krúnurnar og flutti hirð sína frá
Edinborg til London í kjölfarið.

Á 18. öld var Bretland leiðandi við mótun vestrænna hugmynda á borð við
stjórnskipan byggða á þingræði en landið lagði einnig mikið af mörkum í
bókmenntum, listum og vísindum. Iðnbyltingin hófst í Bretlandi, umbreytti
landinu í efnahagslegt stórveldi og hraðaði mjög vexti breska heimsveldisins.
Líkt og önnur nýlenduveldi Evrópu var Bretland viðriðið ýmiskonar kúgun á
fjarlægum þjóðum, þar á meðal nauðungarflutninga á afrískum þrælum til
nýlendanna í Ameríku. Bretland tók þó afstöðu gegn þrælaverslun með lögum settum
1807, fyrst stórþjóða.

Með sigri gegn herjum Napóleons í Napóleonsstyrjöldunum styrkti Bretland
verulega stöðu sína og varð langöflugasta flota- og efnahagsveldi heimsins á 19.
öld og fram á miðja 20. öld. Mestri útbreiðslu náði breska heimsveldið árið 1921
eftir að Þjóðabandalagið veitti því umboð til að stýra fyrrum nýlendum
Ottómanaveldisins og Þýskalands eftir ósigur þeirra í fyrri heimsstyrjöldinni.
Ári síðar var Breska ríkisútvarpið (BBC) stofnað en það varð að fyrsta
fjölmiðlinum sem hóf útvarpssendingar á heimsvísu.

Í kjölfar kosningasigurs Sinn Féin á Írlandi í þingkosningunum 1918 braust út
stríð milli Breta og írskra sjálfstæðissinna sem lauk með stofnun Írska
fríríkisins 1921. Norður-Írland kaus þó að vera áfram hluti af Bretlandi. Í
kjölfar þessa var formlegu nafni Bretlands breytt til núverandi horfs,

Bretland var í liði bandamanna í seinni heimsstyrjöldinni. Eftir ósigra
bandamanna á meginlandi Evrópu á fyrstu ári stríðsins háði Bretland miklar
loftorrustur við Þjóðverja sem þekktar urðu sem bardaginn um Bretland. Í kjölfar
sigurs bandamanna var Bretland eitt af þeim þremur stórveldum sem mest höfðu að
segja um gerbreytta skipan heimsmála eftir stríðið. Fjárhagur landsins var þó
illa farinn eftir stríðið en Marshalláætlunin og rífleg lán frá Bandaríkjunum og
Kanada hjálpuðu til við endurbygginguna.

Eftir stríðið var lögð áhersla á uppbyggingu velferðarkerfisins í Bretlandi og
stofnuð var ríkisrekin heilbrigðisþjónusta sem allir landsmenn skyldu hafa
aðgang að. Þá hófst einnig aðflutningur fólks til Bretlands víða að úr fyrrum
nýlendum breska heimsveldisins sem gert hefur Bretland að fjölmenningarlegu
samfélagi. Útbreiðsla ensku um allan heim hefur viðhaldið áhrifum bókmennta- og
menningararfs landsins en poppmenning frá Bretlandi hefur einnig haft áhrif úti
um allan heim, sértaklega á sjöunda áratugunum. Áherslur í breskum stjórnmálum
breyttust talsvert með valdatöku Margrétar Thatcher árið 1979 þar sem reynt var
að auka frjálsræði í viðskiptum og draga úr vægi ríkisvaldsins. Þær áherslur
héldu að mestu áfram undir forystu Tony Blair frá og með 1997.

Bretland var eitt af tólf löndum sem stofnuðu Evrópusambandið árið 1992 þegar
Maastrichtsáttmálinn var undirritaður. Fyrir stofnun ESB var Bretland
aðildarríki Evrópubandalagsins frá 1973. Árið 2016 ákvað Bretland hins vegar að
segja sig úr sambandinu með þjóðaratkvæðagreiðslu.

Heildarflatarmál Bretlands er um það bil 245.000 ferkílómetrar og samanstendur
af eyjunni Stóra-Bretlandi, Norður-Írlandi og minni eyjum. Bretland er á milli
Norður-Atlantshafsins og Norðursjávar og er 35 km norður af strönd Frakklands.
Ermarsund aðskilur löndin tvö. Stóra-Bretland liggur á milli breiddargráðanna
49° og 59° N (Hjaltlandseyjar ná upp í 61° N) og lengdargráðanna 8° V til 2° A.
Stjörnuathugunarstöðin í Greenwich í London er miðstöð Greenwich-núllbaugsins.
Frá norðri til suðurs er Stóra-Bretland bara pínulítið meira en 1.100 km að
lengd á milli Land’s End í Cornwall og John o’ Groats í Caithness. Norður-Írland
er með landamæri við Írland sem eru 360 km að lengd.

Loftslag á Bretlandi er stillt og það er nægur regnskúr árlega. Hitastig er
breytilegt en sjaldan fellur niður –10 °C eða næ yfir 35 °C. Aðalvindur er frá
suðvestri og ber milt og vott veður. Svæði í austri eru vernduð af þessum vindi
og þess vegna eru þurrustu. Straumar frá Atlantshafinu, sérstaklega
Golfstraumurinn, bera mild vetur sérstaklega í vestri hluta landsins þar sem
vetur eru vot. Sumur eru heitast í suðausturhluta landsins, sem er næst við
meginland Evrópu, og kaldast í norðri.

England nær yfir helming flatarmáls Bretlands og er 50.350 km2 að stærð. Megnið
af landinu er undirlendi. Fjöllótt landsvæði er í norðvesturhluta landsins að
meðtöldum Lake District, Pennínafjöllum og hæðum úr kalksteini í Peak District,
auk þess Exmoor og Dartmoor í suðvestri. Aðalár eru Thames, Severn og Humber.
Stærsta fjallið á Englandi er Scafell Pike í Lake District sem er 978 metrar að
hæð. Á Englandi eru margir stórir bæir og borgir með sex af 50 stærstum
þéttbýlum í ESB.

Skotland nær yfir um það bil þriðjungi flátarmálsins Bretlands og er 78.772 km2
að stærð með tæpum átta hundruðum eyjum aðallega vestur og norður af
meginlandinu. Aðaleyjaklasar eru Suðureyjar, Orkneyjar og Hjaltlandseyjar.
Landslag Skotlands er óslétt og fjallhátt. Það er stórt misgengi sem nær frá
Helensburgh til Stonehaven. Misgengið aðskilur tvö mjög ólík svæði: Hálöndin í
norðri og vestri og Undirlendið í suðri og austri. Ben Nevis er hæsta fjallið á
Skotlandi og hæsti punktur á Bretlandi, 1.343 km að hæð. Undirlendisvæði
sérstaklega á milli Firth of Clyde og Firth of Forth eru flatari og þar sem
flest fólk á Skotlandi býr. Þar eru stórar borgir eins og Glasgow og Edinborg.

Wales nær yfir tæpap tíunda hluta Bretlands og er 20.758 km2 að stærð. Wales er
aðallega fjallhátt land enda þótt Suður-Wales sé ekki eins fjallhátt og
Norður-Wales. Íbúa- og iðnaðarsvæði eru í suðri og samanstanda af Cardiff
(höfuðborg Wales), Swansea og Newport. Stærstu fjöllin í Wales eru í Snowdonia
og eru að meðtöldum Snowdon (velska: Yr Wyddfa) sem er 1.085 m að hæð og er
hæsti fjallstindurinn í Wales. Það eru um það bil 14 eða 15 fjöll í ríkinu.
Strandlína Wales er yfir 1.200 km að lengd. Það eru nokkrar eyjar við strönd
Wales og stærsta er Angelsey (Ynys Môn) í norðvestri.

Norður-Írland nær yfir aðeins 14.160 km2 landsins og er aðallega hæðótt land.
Lough Neagh, stærsta vatn á Bretlandi og Írlandi (388 km2 að flatarmáli) er á
Norður-Írlandi. Hæsti fjallstindurinn á Norður-Írlandi er Slieve Donard að 849
m.

Nokkur ólík stjórnsýslueiningakerfi eru í notkun á Bretlandi, og notkun þeirra
getur verið breytileg. Bretland skiptist í fjögur lönd sem tilheyrir einu ríki:
England, Norður-Írland, Skotland og Wales. Hvert þessara landa notar sitt eigin
stórnsýslueiningakerfi. Þessar stjórnsýslueiningar eiga oft rætur að rekja til
tíma kerfa sem í notkun voru fyrir sameiningu Bretlands. Þess vegna er það ekki
til eitt staðlað kerfi sem er notað um landið allt. Fram að 19. öld breytust
þessi kerfi ekki mikið, en frá þeim tíma hafa verið nokkrar breytingar. Þessar
breytingar voru ekki líkar í öllum löndunum og vegna þess að meira vald hefur
verið afhent Skotlandi, Norður-Írlandi og Wales verða framtíðarbreytingar einnig
ólíkar.

Staða sveitarstjórna á Englandi er flókin. Landið er oft skipt í 48 sýslur (sjá
sýslur á Englandi). Til stjórnar er England skipt í níu svæði og eitt þeirra,
það er Stór-Lundúnasvæðið (e. Greater London), hefur átt sitt eigin borgarstjóra
síðan 2000. Ætlað var að öðrum svæðum væri gefið borgarstjóra en þetta hefur
ekki verið framkvæmt. Stór-Lundúnasvæðið skiptist í 32 borgarhluta og önnur
svæðin skiptast í sýsluráð.

Á Bretlandi er þingbundin konungsstjórn og Elísabet 2. Bretadrottning er
þjóðhöfðingi landsins og 15 annarra landa í bresku samveldinu. Ríkið er eitt af
þremur löndum í heimi sem eru ekki með kerfisbundna stjórnarskrá og svo
samanstendur stjórnskrá ríkisins af mörgum skrifuðum bréfum.

Bretland er með þingræði sem er grundvallað á Westminster-kerfinu sem hefur
verið líkt eftir um allan heim. Það er tvær deildir í þinginu sem funda í
Westminsterhöllinni: House of Commons og House of Lords. Öll lög sem eru sett
þurfa Royal Assent, þ.e. samþykki einvaldsins.

Forsætisráðherra Bretlands er maður sem vinnur meirihluta í House of Commons og
er yfirleitt formaður stærsta stjórnmálaflokks í deildinni. Ríkisstjórn er
formlega útnefnd af einvaldinum og forsætisráðherranum enda þótt raunverulega
kýs forsætisráðherrann ríkisstjórn og einvaldurinn virðir völ sín. Núverandi
forsætisráðherrann er The Rt Hon Theresa May MP. Hún tók við embætti þann 13.
júlí 2016.

Fyrir almennar kosningar er Bretlandi skipt í 646 kjördæmi. 529 eru á Englandi,
18 á Norður-Írlandi, 49 á Skotlandi og 40 í Wales, en í næstu kosningum verða
kjördæmin 650. Hvert kjördæmi kýs einn þingmann með meirihluta atkvæða.
Einvaldurinn boðar til almennra kosninga þegar forsætisráðherra ráðleggur svo.
Engin lágmarkslengd kjörtímabils er skilgreind en samkvæmt Parliament Act 1911
þarf að halda almennar kosningar á fimm ára fresti.

Það er þrír aðalstjórnmálaflokkar á Bretlandi: Verkamannaflokkurinn,
Íhaldsflokkurinn og Frjálslyndi flokkurinn. Þessir þrír flokkar unnu 616 af 646
sæti í House of Commons í 2005 almennum kosningum. Það eru líka til aðrir
stjórnamálflokkar sem taka þátt í kosningum í bara einum hluta landsins, eins og
Skoski þjóðlegi flokkurinn (aðeins á Skotlandi), Plaid Cymru (aðeins í Wales) og
Sinn Féin (Norður-Írlandi).

Það eru 78 þingmenn í 12 kjördæmum sem standa fyrir Bretland í Evrópuþinginu en
í næstu kosningum verða Evrópuþingmenn Bretlands 72.

Bretland samanstendur af hagkerfum (í lækkandi stærð) Englands, Skotlands, Wales
og Norður-Írlands. Samkvæmt gengum hefur Bretland sjötta stærsta hagkerfi í
heimi og þriðja stærsta í Evrópu á eftir Þýskaland og Frakkland.

Iðnbyltingin hófst á Bretlandi og snerist í fyrstu um þungaiðnað eins og
skipasmíðar, námugröft kola, framleiðslu stáls og vefnað. Heimsveldið myndaði
markað til útlanda fyrir breskar vörur og gerði Bretland kleift að ráða yfir
milliríkjaviðskiptum á 19. öldinni. Vegna iðnvæðingar annarra landa byrjaði
Bretland að missa keppnisanda sinn með heimsstyrjöldunum tveimur. Iðnaður á
Bretlandi hnignaði verulega á 20. öldinni. Framleiðsla er enn mikilivæg í dag
fyrir hagkerfið en aflaði einungis sjöttungs tekna árið 2003. Breski
bílaiðnaðurinn er mikilvægur hluti bresks iðnaðs en hann hefur líka hnignað mjög
með hruni MG Rover Group. Megnið af þessum iðnaði er í eigu erlendra fyrirtækja.
BAE Systems sem framleiðir flugvélar meðal annars fyrir hergeirann er stærsti
varnarverktaki Evrópu. Rolls-Royce er mikilvægur framleiðandi í geimverkfræði.
Efna- og lyfjaiðnaðir eru sterkir á Bretlandi. Lyfjafyrirtækin (GlaxoSmithKline
og AstraZeneca) hafa höfuðstöðvar sínar í landinu.

Þjónustugeirinn á Bretlandi hefur stækkað mjög og er 73% af landsframleiðslu.
Geirinn er ráðinn yfir af fjármálaþjónustu sérstaklega í bankarekstri og
vátryggingu. London er stærsta fjármálamiðstöðin í heimi; kauphöllin í London,
London International Financial Futures and Options Exchange og
vátryggingamarkaður Lloyd's of London öll stödd í Lundúnaborg. London er
aðalmiðstöð fyrir alþjóðaviðskipti og er ein af þremur miðstöðum
alþjóðahagkerfisins (með New York og Tokyo). Stærsta samsöfnun erlendra banka í
heimi er í London. Á síðastan áratug hefur ný fjármálamiðstöð verið byggð upp á
Docklands-svæðinu í Austur-London. HSBC, stærsti banki í heimi, og Barclays Bank
hafa höfuðstöðvar þar. Mörg fyrirtæki sem eiga viðskipti við Evrópu hafa
höfuðstöðvar sínar í London. Til dæmis er bandaríski bankinn Citibank með
Evrópu-höfuðstöðvar sínar í London. Höfuðborg Skotlands Edinborg er ein stærstu
fjármálamiðstöðva í Evrópu. Höfuðstöðvar Royal Bank of Scotland, einn stærsti
bankinn í heimi, eru staddar þar.

Ferðaþjónusta er stór atvinnugrein á Bretlandi. Frá og með 2004 fóru um 27
milljónir ferðamanna þangað. Bretland er sjötti helsti ferðamannastaður
heimsins. London er mesta heimsótt borgin í heimi, með 15,6 milljónir ferðamanna
árið 2006. Í öðru sæti er Bangkok með 10,4 milljónir ferðamanna og í þriðja sæti
er París með 9,7 milljónir ferðamanna árið 2006.

Á Bretlandi er tekið manntal á hverju tíunda ári samtímis um landið allt. Office
for National Statistics safnar upplýsingum varðandi Englandi og Wales. General
Register Office for Scotland og Northern Ireland Statistics and Research Agency
sjá um þetta í Skotlandi og Norður-Írlandi.

Samkvæmt manntali árið 2001 var mannfjöldi Bretlands 58.789.194, þriðji mesti
mannfjöldi í Evrópu, fimmti mesti í samveldinu og tuttugastiogfyrsti mesti í
heimi. Frá og með miðju ári 2007 var mannfjöldi um það bil 60.975.000.
Mannfjöldi stækkar í dag vegna aðflutnings fólks en fæðingartala og lífslíkur
eru líka að hækka. Samkvæmt mati á mannfjölda árið 2007 eru í fyrsta sinn fleiri
ellilífeyrisþegar en fólk undir 16 ára aldri.

Árið 2007 var mannfjöldi Englands um það bil 51,1 milljónir. Það er eitt af
þéttbyggðustu löndum í heimi með 383 manns á ferkílómetra (árið 2003). Megnið af
fólkinu býr í London og Suðaustur-Englandi. Á þeim tíma var fólksfjöldi
Skotlands um það bil 5,1 milljónir, Wales 3 milljónir og Norður-Írlands 1,8
milljónir. Öll þessi lönd eru strjálbýlli en England. Þéttbýli Wales,
Norður-Írlands og Skotlands voru 142/km2, 125/km2 og 65/km2 í þeirri röð.

Það er ekkert opinbert tungumál á Bretlandi en helsta talaða málið er enska, sem
er vesturgermanskt tungumál er á rætur að rekja til fornensku. Í ensku eru mörg
tökuorð úr öðrum málum, aðallega fornnorrænu, normanskri frönsku og latínu.
Útbreiðsla ensku í dag er að mestu orsökuð af Breska heimsveldinu. Hún er orðin
alþjóðlegt viðskiptatungumál og er það algengasta tungumálið til að kunna sem
annað tungumál.

Skoska tungumálið sem upprunnið er frá miðensku er talað í Skotlandi. Til er
mállýska skosku sem töluð er í norðursýlsum á Írlandi. Einnig er talað fjögur
keltnesk tungumál á Bretlandi: velska, írska, gelíska og kornbreska. Samkvæmt
manntalinu 2001 sagðist rúmlega fimmtungur (21%) Walesbúa geta talað velsku sem
er aukning miðuð við manntalið 1991 (18%). Auk þess er metið að 200.000 manns
sem kann að tala velsku búi á Englandi.

Samkvæmt manntalinu 2001 í Norður-Írlandi gátu 167.487 (10,4%) manns talað
svolitla írsku. Næstum því öll þeirra eru kaþólikkar. Yfir 92.000 manns í
Skotlandi (tæplega 2% af mannfjöldanum) sögðust kunna smá í gelísku, þar á meðal
72% þeirra sem búa í Suðureyjum. Fjöldi skólabarna sem læra velsku, gelísku og
írsku er vaxandi. Velska og gelíska er einnig töluð í nokkrum öðrum löndum, til
dæmis tala sumir gelísku í Nýja-Skotlandi í Kanada og aðrir velsku í Patagóníu í
Argentínu.

Um allt Bretland er skólabörnum venjulega skylt að læra annað tungumál: á
Englandi til 14 ára og í Skotlandi 16 ára. Helstu tungumálin sem eru kennd á
Englandi og í Skotlandi eru franska og þýska. Öllum skólabörnum í Wales er kennd
velska — sem fyrsta eða annað tungumál — til 16 ára aldurs.

Bretland er ólíkt sumum öðrum evrópskum löndum af því mannfjöldi þess er enn
stækkandi vegna aðflutnings. Aðflutningur orsakaði helming mannfjölgunar frá
1991 til 2001. Borgarar frá Evrópusambandinu hafa rétt til að búa og vinna á
Bretlandi. Sjöttungur innflytjenda voru frá löndum sem fengu inngöngu í ESB árið
2004. Einnig komu margir frá löndum í nýja samveldinu. Samkvæmt opinberum tölum
hafa 2,3 milljónir innflytjenda flutt til Englands síðan 1997, 84% eru ekki
evrópsk. 7 milljónir nýrra innflytjenda eru væntanlegir fyrir 2031. Árið 2007
voru innflytjendur 237.000 sem er aukning frá árinu áður þegar 191.000 manns
fluttu til Englands. Jafnframt búa 5,5 milljónir Breta erlendis, aðallega í
Ástralíu, á Spáni og í Frakklandi.

Árið 2006 sóttu 149.035 manns um breskt ríkisfang og var 154.095 manns gefið
það. Fólkið sem fékk ríkisfang var aðallega frá Indlandi, Pakistan, Sómalíu og
Filippseyjum. 21,9% barna sem fæddust á Englandi og í Wales voru fædd af mæðrum
sem fæddust utan við Bretland (þ.e. 146.956 af 669.601 börnum).

Á milli áranna 2004 og 2009 fluttu 1,5 milljónir manns frá löndum sem eru
nýkomin í ESB. Tveir þriðjungar af þessum innflytjendum voru frá Póllandi, en
margir eru farnir aftur heim. Vegna samdráttar á Bretlandi á seinni árum hefur
það verið ekki eins mikil hvatning fyrir Pólverja til að koma til Bretlands.

Núna er breska ríkisstjórnin að kynna nýtt flutningskerfi fyrir þá sem koma frá
löndum utan EES. Í júní 2010 setti nýja ríkisstjórnin hámark á innflytjendum sem
24.100, áður en kynnt er nýtt hámark í apríl 2011.

Upprunalega eiga Bretar rætur sínar að rekja til ýmissa ætta sem bjuggu á
Bretlandi til 11. aldar: Kelta, Engilsaxa, Rómverja, Víkinga og Normanna. Núna
er talið að 75% Breta eigi rætur sínar að rekja til Baska.

Saga flutningar að Bretlandi er löng, elsta samfélag Blökkumanna í landi er í
Liverpool, frá árinu 1730. Elsta samfélag Kínverja í Evrópu er í Bretlandi, og
hefur verið þar frá komu sjómanna frá Kína á 19. öld.

Frá 1945 hefur það verið mikilsverður flutningur frá Afríku, Karíbahafi og
Suður-Asíu vegna arfs eftir Breska heimsveldinu. Frá 2004 hefur verið mikill
flutningur frá Mið- og Austur-Evrópu en frá og með 2008 hefur dregist úr honum.
Árið 2001 litu 92,1% ríkisborgara á sig sem Hvítir, og hin 7,9% ríkisborgara
litu á sig sem meðlimir í þjóðernisminnihluta.

Í hverju landi sem tilheyrir Bretlandi er ólíkt menntunarkerfi. Á Englandi ber
menntunarráðherra Englands ábyrgð á menntun en sveitarstjórnir sjá um daglega
stjórn menntunarkerfisins. Menntun fyrir alla var kynnd á Englandi og í Wales
árið 1870 á grunnskólastigi og árið 1900 á gagnfræðaskólastigi. Skyldumenntun
byrjar á aldri 5 ára og lýkur á aldri 16 ára (15 ára ef barnið fæddist í lok
júlí eða ágúst). Meginhluti barna er menntaður í ríkisskólum. Nokkrir ríkísskóla
hafa sérstakar inngangskröfur og þeim sem er leyft að velja nemendur samkvæmt
vitneskju og námsgetu eru sambærilegir við einkaskóla: meðal tíu bestu skóla
landsins árið 2006 voru tveir ríkisskólar. Þó að fjöldi skólabarna í einkaskólum
hafi minnkaður hefur hlutfall barnanna í þeim vaxið, það stendur nú í 7%. Þrátt
fyrir það er yfir helming nemanda hjá Cambridge og Oxford-háskólum menntaður í
einkasskólum. Háskólar í Englandi eru meðal þeirra bestu í heimi,
Cambridge-háskóli, Oxford-háskóli, Imperial College London og University College
London eru meðal 10 bestu háskóla í lista dagblaðsins The Times árið 2008.
Enskir nemendur eru taldir sjöundu bestu í stærðfræði og sjöttu bestu í vísindum
í heimi, hærra settir en nemendur í Þýskalandi og Skandinavíu.

Í Skotlandi ber menntunarráðherra Skotlands ábyrgð á menntun en sveitarstjórnir
sjá um daglega stjórn menntunarkerfisins. Skyldumenntun varð til í Skotlandi
árið 1496. Hlutfall barnanna í einkaskólum í Skotlandi er rúmlega 4% en það er æ
vaxandi undanfarin ár. Skoskir nemendur sem fara í háskóla í Skotlandi eiga ekki
að borga námskostnaði né önnur gjöld ólíkir nemendum frá öðrum löndum í
Bretlandi.

Í Norður-Írlandi ber menntunarráðherra Norður-Írlands ábyrgð á menntun og fimm
ráð sjá um stjórn skóla og bókasafna. Annars er Írland mjög mikið fyrir bækur og
allskonar gömul rit. Í Wales sér Velska þingið um menntun og þar eru flestum
nemendum kennt á velsku upp í aldur 16 ára.

Mikil áhrif hafa verið á breska menningu en hún hefur líka haft talinverð áhrif
á menningar annarra landa, m.a. Ástralíu, Bandaríkin, Kanada, Indland og
Suður-Afríku.

Bretland hefur leikið þýðingarmikið hlutverk í sögu kvikmyndagerðar. Bresku
leikstjórarnir Alfred Hitchcock og David Lean eru meðal þeirra best fögnustu
leikstjóra allra tíma. Margir breskir leikarar eru vel þekktir víða um heim og
hafa verið vel heppnaðir, þar með talið Julie Andrews, Richard Burton, Michael
Caine, Charlie Chaplin, Sean Connery, Vivien Leigh, David Niven, Laurence
Olivier, Peter Sellers og Kate Winslet. Nokkrar þeirra best heppnuðustu
kvikmynda allra tíma hafa verið framkvæmdar á Bretlandi, meðal annars Harry
Potter og James Bond. Ealing Studios segist vera elsta stöðugt
kvikmyndafyrirtæki heimsins.

Þó að margar talinverðar kvikmyndir hafi verið gerðar á Bretlandi er það oft
spurt hve áhrifamiklar breskar kvikmyndir séu í Evrópu og Bandaríkjunum. Margar
breskar kvikmyndir eru gerðar í samráði við bandaríska framleiðendur með bæði
breskum og bandarískum leikurum. Breskir leikarar birtast oft í aðalhlutverkum í
Hollywood-kvikmyndum. Margar farsælar Hollywood-kvikmyndir snúast um fræga Breta
eða breska atburði, meðal annars Titanic, The Lord of the Rings og Pirates of
the Caribbean. Það hafa líka verið þýðingarmikil áhrif Breta í
Disney-kvikmyndunum Alice in Wonderland, Robin Hood og One Hundred and One
Dalmatians. Árið 2009 tóku breskar kvikmyndir um 2 milljarða bandaríkjadala í
heildartekjur um allan heim (um 7% markaðshlutdeild um allan heim og 17% á
Bretlandi). Breskar kvikmyndir tóku um 944 milljónir punda frá aðgöngumiðasölum
sama ár en það er um það bil 173 milljónir miða. Kvikmyndastofnun Bretlands (e.
British Film Institute) hefur búið til lista yfir 100 bestu breskar kvikmyndir
allra tíma sem heitir BFI 100.

„Breskar bókmenntir“ kallast þau ritverk sem tengjast Bretlandi, Mön,
Ermarsundseyjum og ritverk sem skrifuð voru fyrir sameiningu Bretlands. Flest
bresk rtiverk eru skrifuð á ensku. Á Bretlandi er gefið út 206.000 bækur hvert
ár og þetta er meira en í öllum öðru löndum.

Leikritahöfundurinn og skáldið William Shakespeare er talinn eitt besta
leikritaskáld allra tíma. Meðal þeirra fyrstu enskra rithöfunda eru Geoffrey
Chaucer (14. öld), Thomas Malory (15. öld), Sir Thomas More (16. öld) og John
Milton (17. öld). Á 18. öld ruddu þeir Daniel Defoe (höfundur Robinson Crusoe)
og Samuel Richardson brautina til fyrstu skáldsögunnar. Á 19. öld fylgdu fleiri
nýjungar frá Jane Austen, Mary Shelley, Lewis Carroll, Brontë-fjölskyldunni,
Charles Dickens, Thomas Hardy, George Eliot, William Blake og William
Wordsworth.

Nokkur dæmi um höfunda frá 20. öld eru skáldasagnahöfundurinn H. G. Wells,
barnabókahöfundarnir Rudyard Kipling, A. A. Milne (skrifaði Winnie the Pooh) og
Roald Dahl, og þau D. H. Lawrence, Virginia Woolf, Evelyn Waugh, George Orwell,
Graham Greene, krimmahöfundurinn Agatha Christie, Ian Fleming (skrifaði James
Bond) og skáldin TS Eliot, Philip Larkin og Ted Hughes. Kveikt hefur verið aftur
áhuga á verk J. R. R. Tolkien og C. S. Lewis vegna vinsælda Harry Potter-bókanna
eftir J. K. Rowling.

Nokkrir talinverðir skoskir rithöfundar eru Arthur Conan Doyle (höfundur
Sherlock Holmes), Sir Walter Scott, J. M. Barrie, Robert Louis Stevenson og
skáldið Robert Burns. Í seinni tíð hafa módernistinn Hugh MacDiarmid og
þjóðernissinninn Neil M. Gunn stuðlað að Skosku endurreisninni, þar sem
höfundarnir Ian Rankin og Iain Banks skapað vægðarlausari mynd. Höfuðborg
Skotlands, Edinborg, var fyrsta „Bókmenntaborg“ UNESCO.

Það elsta kvæði frá svæðinu sem nú er kallað Skotland, Y Gododdin, var skrifað á
fornvelsku seint á 6. öld og í því er elsta þekkt tilvísun til Arthur konungs.
Dafydd ap Gwilym er talinn vera besta velskt skáld allra tíma. Vegna þess að
velska var aðaltungumál Wales fram að 18. öld eru mörg velsk bókmenntaverk
skrifuð á þetta tungumál. Daniel Owen er talinn vera fyrsti velski
skáldsagnahöfundurinn, og gaf út Rhys Lewis árið 1885. Á 20. öld urðu R. S.
Thomas og Dylan Thomas fyrir skáldskap sinn á ensku. Talinverðir velskir
skáldsagnahöfundar eru Richard Llewellyn og Kate Roberts.

Aðalsjónvarpsstöðvar í Bretlandi eru fimm: BBC One, BBC Two, ITV, Channel 4 og
Five. Sem stendur útvarpa þessar stöðvar bæði í flaumrænum og stafrænum merkjum.
Fyrstu tvær þessara stöðva eru auglýsingalausar og fjármagnaðar með
leyfisgjaldi, hinar útvarpa auglýsingum. Í Wales er útvarpað S4C í stað fyrir
Channel 4 og það aðallega á velsku. Í Bretlandi eru margar stafrænar
sjónvarpsstöðvar, meðal þeirra eru sex frá BBC, fimm frá ITV, þrjár frá Channel
4 og ein frá S4C sem er aðeins á velsku. Kapalsjónvarpsþjónustur eru til frá
fyrirtækjunum Virgin Media og gervihnattasjónvarp frá Freesat eða British Sky
Broadcasting. Rekið er líka ókeypis stafræna jarðsjónvarpsþjónustu að nafni
Freeview. Áætlað er að slökkva á flaumrænu sjónvarpi fyrir 2012.

Fyrirtækið BBC sem stofnað var árið 1922 er fjármagnað af almenningi og rekur
útvarps,- sjónvarps- og Internetsþjónustur. BBC er elsta og stærsta
útsendingafyrirtæki í heimi. Fyrirtækið útvarpar frá nokkrum sjónvarps- og
útvarpsstöðvum bæði í Bretlandi og erlendis. BBC World News er alþjóðleg
fréttastöð fyrirtækisins og BBC World Service er alþjóðleg útvarpsstöð er send
út á 31 tungumál. BBC Radio Cymru er velsk útvarpsstöð BBC og BBC Radio nan
Gàidheal gelísk útgáfa þess.

Aðalútvarpsstöðvum á Bretlandi er útvarpað af BBC Radio sem sendir út tíu
stöðvar um landið allt og fjórtíu staðbundnar stöðvar. BBC Radio 1 fylgir BBC
Radio 2 sem vinsælasta útvarpsstöðin. Á Bretlandi eru margar þjóðlegar og
staðbundnar útvarpsstöðvar sem fjarmagnaðar eru með auglýsingum.

Samkvæmt venju eru tvær aðaltegundir dagblaðanna á Bretlandi: svokölluðu
„gæðisblöðin“ (e. quality newspapers eða broadsheets) og „slúðurblöðin“ (e.
tabloids). Upprunalega voru gæðisblöð prentuð á stærri pappír en slúðursblöð en
til þess að gera það einfaldara að lesa þau eru mörg gæðisblöð nú prentuð á
minni pappír (þessi pappírsstærð var venjulega notuð aðeins af slúðurblöðum).
The Sun er mesta lesið dagblað Bretlands, með 3,1 milljónir lesendum (um
fjórðung markaðshlutdeildarinnar). Systurblaðið þess News of the World var mesta
lesið sunnudagsblaðið útgáfu var hætt árið 2011 vegna þess að stunda
símhleranir. The Daily Telegraph er hægriblað gæðisblöðunum. The Guardian er
vinstriblað og Financial Times er aðalviðskiptablaðið á Bretlandi, vel þekkt
fyrir það að það er prentað á bleikum pappír.

Ýmislegar tónlistarstefnur eru vinsælar í Bretlandi, t.d. ensk þjóðartónlist og
bárujárn. Nokkur talinverð tónskáld frá Bretlandi eru meðal annars William Byrd,
Henry Purcell, Sir Edward Elgar, Gustav Holst, Sir Arthur Sullivan, Ralph
Vaughan Williams og Benjamin Britten brautryðjandi í breskri nútímaóperu. Sir
Peter Maxwell Davies er eitt helsta lífandi tónskáld og er núverandi Master of
the Queen's Music. Nokkrar sinfóníuhljómsveitar sem þekktar eru um allan heim
eru staddar í Bretlandi, meðal þeirra BBC Symphony Orchestra og London Symphony
Chorus. Nokkrir talinverðir hljómsveitarstjórar eru meðal annars Sir Simon
Rattle, John Barbirolli og Sir Malcolm Sargent. Nokkur talinverð bresk
kvikmyndatónskáld eru John Barry, Clint Mansell, Mike Oldfield, John Powell,
Craig Armstrong, David Arnold, John Murphy, Monty Norman og Harry
Gregson-Williams. George Frideric Handel, þó að hann fæddist í Þýskalandi, varð
breskur ríkisborgari og nokkur helstu verka hans, m.a. Messiah, voru á ensku.
Andrew Lloyd Webber er vel heppnaður söngleikaframleiðandi og sýningar hans hafa
verið sýndar í West End í London og Broadway í New York.

Undanfarin fimmtíu ár hafa margir breskir poppflytjendur verið sérstaklega
áhrifamiklar. Bítlarnir (e. The Beatles), Queen, Cliff Richard, Bee Gees, Elton
John, Led Zeppelin, Pink Floyd og The Rolling Stones hafa allt selt yfir 200
milljónir hljómplötur hver um sig. Bítlarnir hafa selt yfir einn milljarð
hljómplata um allan heim. Samkvæmt rannsóknum framkvæmdar af Guinness World
Records eru átta þeirra tíu flytjanda sem hafa selt flesta smáskífurnar í breska
topplistanum eru breskir: Status Quo, Queen, The Rolling Stones, UB40, Depeche
Mode, the Bee Gees, Pet Shop Boys og Manic Street Preachers. Að undanförnu hefur
flytjendum eins og Coldplay, Radiohead, Oasis, Spice Girls, Amy Winehouse, Muse
og Gorillaz gengið vel víða um heiminn.

Nokkrar borgar á Bretlandi eru þekktar fyrir tónlistina sína. Flytjendum frá
Liverpool hefur gengið best, með 54 smáskífum efstum í topplistanum, fleiri en
allar aðrar borgir í heimi. Nokkrir talinverðir flytjendur hafa líka verið frá
Glasgow, sem var nefnd „Tónlistarborg“ af UNESCO.

Meðal þeirra vinsælustu íþrótta á Bretlandi eru knattspyrna, ruðningur, róður,
hnefaleikar, badminton, krikket, tennis og golf. Allar fyrirnefndu íþróttirnar
eiga rætur að rekja til Bretlands. Samkvæmt könnun sem framkvæmd var árið 2006
er fótbolti vinsælasta íþróttin á Bretlandi. Í alþjóðlegum keppnum koma aðskilin
lið fram fyrir hönd Englands, Skotlands, Wales og Norður-Írlands í flestum
liðaíþróttum og í Samveldisleikunum (á ensku er stundum átt við þessi lönd sem
„Home Nations“). Í Ólympíuleikunum kemur eitt lið fram fyrir hönd
Stóra-Bretlands. Ólympíuleikarnir hafa verið haldnir í London árin 1908 og 1948
og verða haldnir þar aftur árið 2012.

Hvert land sem tilheyrir Bretlandi hefur sitt eigin meistarakeppni, landslið og
deild í knattspyrnu. Vegna þess að England, Skotland, Wales og Norður-Írland
keppa alþjóðlega sem aðskilin lið koma aðskilin lið fram fyrir hönd Bretlands í
knattspyrnuviðburðum í Ólympíuleikunum. Lagt hefur verið fram að eitt lið keppir
fyrir hönd Bretlands í Sumarólympíuleikunum 2012, en þær skosku, velsku og
norður-írsku meistarakeppnirnar vilja ekki taka þátt. England hefur verið best
heppnaðast úr svökölluðu „Home Nations“ og vann Heimsmeistarakeppnina árið 1966
þegar keppnin var haldin þar. Venjulega hefur verið mikil keppni á milli
Englands og Skotlands í knattspyrnu.

Talið er að krikket hafi verið fundið upp á Englandi og í enska landsliðinu eru
krikketleikarar frá sýsluliðum þar og í Wales. Ólíkt í ruðningi og knattspyrnu
þar sem ensku og velsku liðin eru aðskilin er aðeins eitt krikketlið fyrir hönd
beggja landanna. Skotland, England (með Wales) og Írland (með Norður-Írlandi)
hefur öll keppt í Heimsmeistarakeppninni í krikketi. Á Bretlandi er
meistaradeild í krikketi þar sem lið frá 17 sýslum á Englandi og einni í Wales
keppa við hvert annað.

Ruðningur er vinsæl íþrótt á sumum hlutum Bretlands. Hann á rætur að rekja til
bæjarins Huddersfield og er spiluð aðallega í Norður-Englandi. Tennis á líka
rætur að rekja til Norður-Englands, hann var fundinn upp í Birmingham á árunum
1859 til 1865. Wimbledon mótið í tennis er haldið árlega í Wimbledon í London.
Snóker er ein vinsælasta breska íþróttin sem spliuð er erlendis og hvert ár er
haldið meistarakeppni í Sheffield. Golf er upprunnin í Skotlandi og er sjötta
vinsælasta íþróttin á Bretlandi. Kappakstur er líka vinsæll og tekið er þátt í
Formúlu 1. Ekkert annað land hefur unnið eins marga títla í Formúlu 1 og
Bretland. Fyrsta keppnin í Formúlu 1 var haldin á Bretlandi í Silverstone árið
1950.



https://is.wikipedia.org/wiki/Bandar%C3%ADkin

Bandaríki Ameríku (stundum nefnd Bandaríki Norður-Ameríku, skammstafað BNA),
oftast kölluð Bandaríkin, eru sambandslýðveldi sem er næststærsta ríki
Norður-Ameríku að flatarmáli (9,83 milljónir km²) og jafnframt það fjölmennasta
með yfir 305 milljónir íbúa. Þau eru enn fremur fjórða stærsta land heims og það
þriðja fjölmennasta. Þau teygja sig milli Atlantshafs og Kyrrahafs og eiga
landamæri að Kanada í norðri og Mexíkó í suðri. Bandaríkin samanstanda af 50
fylkjum sem njóta nokkurs sjálfræðis í eigin efnum og hafa eigin löggjöf sem þó
má ekki stangast á við stjórnarskrá Bandaríkjanna. Auk sambandsríkjanna hafa
Bandaríkin lögsögu yfir ýmsum hjálendum víða um heim.

Bandaríkin rekja uppruna sinn til sjálfstæðisyfirlýsingarinnar frá 4. júlí 1776
þegar þrettán breskar nýlendur lýstu yfir eigin frelsi og sjálfstæði frá Breska
heimsveldinu. Nýlendurnar höfðu betur í Frelsisstríði Bandaríkjanna en það var
fyrsta nýlendustríðið þar sem nýlendan hafði betur en herraþjóðin. Nýlendurnar
samþykktu sameiginlega stjórnarskrá í Philadelphiu þann 17. september 1787.
Stjórnarskráin gerði nýlendurnar þrettán að einu lýðveldi.

Á 20. öldinni tóku Bandaríkin forystu í heiminum hvað varðar efnahagsleg,
pólitísk, hernaðarleg og menningarleg áhrif. Bandaríska hagkerfið er það stærsta
í heimi en verg landsframleiðsla Bandaríkjanna árið 2006 var 13 billjónir
bandaríkjadala, það er að segja um það bil fjórðungur af vergri landframleiðslu
alls heimsins. Evrópusambandið er stærra hagkerfi en Bandaríkin en er ekki ein
þjóð.

Bandaríkin eru þriðja eða fjórða stærsta land heims miðað við heildarflatarmál.
Rússland og Kanada eru stærri en það veltur á skilgreiningu hvort Kína sé það
einnig. 48 fylki Bandaríkjanna eru samtengd en tvö nýjustu fylkin eru staðsett
nokkuð langt frá hinum. Það eru Alaska sem liggur að Kanada í vestri og Hawaii
sem er eyjaklasi í suðvesturátt af meginlandi Bandaríkjanna.

Landsvæði Bandaríkjanna er afar fjölbreytt. Á austurströndinni eru stórar
sléttur og sumargrænir skógar sem ná langt inn í land. Appalachiafjöllin skilja
austurstöndina frá Vötnunum miklu og gresjunum í Miðvestrinu. Mississippi- og
Missourifljót mynda saman fjórða lengsta fljótakerfi heims en þau renna að mestu
frá norðri til suðurs í gegn um mitt landið. Slétturnar miklu teygja sig til
vesturs þar til Klettafjöll taka við. Klettafjöllin eru fjallgarður sem nær
suður til Nýju Mexíkó og stendur hæst í um 4.300 m (14.000 fet) í Colorado. Á
vesturströndinni er að finna háa fjallgarða en einnig eyðimerkur á borð við
Mojave-eyðimörkina. Hæsti tindur Bandaríkjanna (og Norður-Ameríku) er Denali
(McKinleyfjall) í Alaska en hann er 6.194 m. Virk eldfjöll er að finna bæði í
Alaska og Hawaii. Í Yellowstone-þjóðgarðinum er gríðarstór megineldstöð sem er
sú stærsta í Norður-Ameríku. En 59 svæði hafa verið sett í flokk þjóðgarða í
Bandaríkjunum

Þriðjungur Bandaríkjanna er skógi vaxinn. Þetta er svipað hlutfall og var árið
1920 en 2/3 þeirra skóga sem voru um 1600.

Fyrstu íbúar Norður-Ameríku komu frá Asíu fyrir um það bil 12 þúsund árum yfir
Bering-landbrúna, þar sem nú er Beringssund á milli Síberíu og Alaska. Áætlað er
að á bilinu tvær til níu milljónir frumbyggja (indíána) hafi búið á því svæði
sem nú er Bandaríkin, þegar Evrópubúar komu þangað fyrst. Evrópubúarnir báru með
sér sjúkdóma á borð við bólusótt, sem frumbyggjarnir höfðu ekki kynnst áður og
höfðu enga mótstöðu gegn; þeim fækkaði því mjög upp frá því. Þróuðustu samfélög
þessara frumbyggja var að finna meðal Anazasi-þjóðarinnar í suðvestri og
Woodland-indíánanna, sem byggðu Cahokia, borg sem stóð nálægt þeim stað þar sem
nú er St. Louis; þar bjuggu 40.000 manns þegar mest var í kringum 1200 f.Kr.

Norrænir menn komu til Norður-Ameríku í kringum árið 1000 e.Kr. en þeir settust
ekki að til frambúðar. Það var ekki fyrr en með leiðöngrum Kristófers Kólumbusar
árið 1492 sem Evrópumenn fóru að senda þangað könnunarleiðangra og landnema.

Á 16. og 17. öld settust Spánverjar að í núverandi Suðvesturríkjum Bandaríkjanna
og Flórída þar sem þeir stofnuðu borgirnar St. Augustine 1565 og Santa Fe (í
núverandi Nýju-Mexíkó) árið 1607. Fyrsta varanlega byggð Englendinga var
Jamestown í Virginíu, einnig árið 1607. Á næstu áratugum stofnuðu Hollendingar
einnig nokkrar landnemabyggðir á austurströndinni, þar á meðal Nýju Amsterdam,
sem seinna varð að New York. Svíar höfðu einnig hug á landnámi í Ameríku og
stofnuðu Fort Christina árið 1637 en misstu þá byggð til Hollendinga 1655.

Þá hófst umfangsmikið landnám Breta á austurströndinni. Landnemarnir voru að
mestu látnir afskiptalausir af móðurlandinu fyrst um sinn eða fram að sigri
Breta í Frakka- og indíánastríðinu en niðurstaða þess varð sú, að Frakkar gáfu
eftir Kanada og svæðið í kringum Vötnin miklu. Þá fóru Bretar að innheimta
skatta af 13 nýlendum sínum vestanhafs. Þetta þótti mörgum íbúum nýlendnanna
ósanngjarnt þar sem þeim var neitað um að hafa málsvara í breska þinginu.
Spennan á milli Breta og landnemanna jókst þangað til að út braust stríð,
Frelsisstríð Bandaríkjanna, sem stóð frá 1776 til 1783.

Árið 1776 klufu hinar þrettán nýlendur sig frá Bretlandi og stofnuðu Bandaríkin,
fyrsta sambandslýðveldi heimsins, með útgáfu Sjálfstæðisyfirlýsingar
Bandaríkjanna. Upphaflega var um að ræða laustengt bandalag sjálfstæðra ríkja.
Miklar deilur spruttu á milli þeirra sem vildu halda því þannig og þeirra sem
vildu sjá sterkari alríkisstjórn. Hinir síðarnefndu höfðu sigur með Stjórnarskrá
Bandaríkjanna sem tók gildi árið 1789.

Mikill skortur á vinnuafli háði hinu nýja landi frá upphafi og víða nýttu menn
sér þrælahald innfluttra Afríkubúa sem ódýrt vinnuafl, sérstaklega í
suðurríkjunum. Um miðja 19. öld hafði myndast djúp gjá á milli norðurs og suðurs
hvað varðaði réttindi ríkja og útvíkkun þrælahalds. Norðurríkin voru mótfallin
þrælahaldi en suðurríkin álitu það nauðsynlegt og vildu taka það upp á þeim
svæðum sem ekki tilheyrðu neinu ríki enn. Ágreiningurinn leiddi að lokum til
þess að sjö suðurríki sögðu sig úr Bandaríkjunum og stofnuðu Sambandsríki
Ameríku. Þau ríki sem eftir voru innan Bandaríkjanna gátu ekki sætt sig við það
og borgarastyrjöld, hið svokallaða Þrælastríð, braust út. Fjögur ríki til
viðbótar gengu til liðs við Suðurríkin eftir að stríðið hófst. Meðan á því stóð
gaf Abraham Lincoln út yfirlýsingu þess efnis að gefa skyldi öllum þrælum í
Suðurríkjunum frelsi en því var ekki að fullu hrint í framkvæmd fyrr en eftir
sigur norðanmanna 1865, upplausn Suðurríkjasambandsins og gildistöku þrettánda
viðauka stjórnarskrárinnar. Borgarastríðið útkljáði þá spurningu hvort einstökum
ríkjum væri heimilt að segja sig úr Bandaríkjunum og er það einnig álitið vera
sá punktur í sögunni þar sem völd alríkisstjórnarinnar urðu víðtækari en völd
fylkjanna.

Á 19. öld bættust mörg ný fylki við hin þrettán upphaflegu eftir því sem landið
stækkaði til vesturs. Í byrjun 19. aldar börðust Bandaríkjamenn og Kanadabúar
við Breta, fyrrverandi nýlenduherra sína, í Stríðinu 1812. Þegar Texas var
innlimað í Bandaríkin árið 1845 eftir að hafa verið sjálfstætt ríki í tíu ár,
olli það ólgu á meðal ráðamanna í Mexíkó. Í kjölfarið brast á stríð á milli
landanna sem stóð yfir frá 1846 til 1848. Þessu stríði lauk formlega með
friðarsamningi, sem kenndur er við Guadalupe Hidalgo og urðu mexíkósk stjórnvöld
að afsala sér stórum hluta yfirráðasvæðis síns, nánar tiltekið ríkjunum í
norðri. Þessi innlimun landsvæða í Bandaríkin, hin svokölluðu Suðvesturríki, eru
Kalifornía, Nevada og Utah auk stórra landsvæða sem falla undir Nýju Mexíkó,
Colorado, Arizona og Wyoming. Vaxandi fólksfjöldi í austrinu og sívaxandi
straumur innflytjenda frá Evrópu hvatti landnema til þess að leita vestur og
ryðja hinum amerísku indíánum úr vegi í leiðinni. Á sumum svæðum hafði fjöldi
þeirra dregist mjög saman vegna sjúkdóma en á öðrum svæðum voru þeir fluttir til
með valdi. Útþensla Bandaríkjanna átti sér ekki aðeins stað á meginlandi
Norður-Ameríku heldur komust þau yfir Púertó Ríkó, Gvam og Filippseyjar með
sigri í Spænsk-bandaríska stríðinu. Filipseyjar hlutu sjálfstæði árið 1946.

Á þessu tímabili urðu Bandaríkin einnig leiðandi iðnveldi í heiminum. En í
kjölfar iðnbyltingarinnar hafði England verið stærsta iðnveldið. Sú þróun hélt
áfram á 20. öldinni, árið 1914, við upphaf fyrri heimsstyrjaldarinnar var
efnahagur Bandaríkjanna sá stærsti í heiminum og átti enn eftir að vaxa. Þar var
gnægt náttúruauðlinda, fjárfesting í atvinnulífinu var mikil, fólksfjölgun var
mikil vegna Vesturferða, og framleiðni einnig mikil. Mestur iðnaður var í
Norð-Austurhluta Bandaríkjanna en í Suðurhlutanum var landbúnaður meira
áberandi. Bandaríkin urðu á þessum tíma vagga nýsköpunar og tækniþróunar;
síminn, sjónvarpið, tölvan, internetið, kjarnorka, flugvélin og geimferðir eru
allt tækninýjungar sem voru fundnar upp eða verulega endurbættar í
Bandaríkjunum.

Kreppan mikla reið yfir Bandaríkin á árunum 1929 til 1941 og var mikið áfall. Að
auki tók landið þátt í bæði fyrri og seinni heimsstyrjöldinni með Bandamönnum í
bæði skiptin. Í seinna stríðinu urðu Bandaríkin fyrsta og eina þjóðin til þess
að hafa beitt kjarnorkuvopnum í stríði. Eftir stríðið stóðu Bandaríkin og
Sovétríkin eftir sem einu risaveldi heimsins og háðu hið hugmyndafræðilega
„Kalda stríð“ og skiptu heiminum niður í áhrifasvæði. Í Víetnam og Kóreu voru þó
háð „heit stríð“ á sömu forsendu — að berjast gegn útbreiðslu kommúnisma.

Eftir fall Sovétríkjanna stóðu Bandaríkin eftir sem eina risaveldi heimsins með
efnahagslega og hernaðarlega yfirburði. Síðan þá hafa þau verið virk í
hernaðarinnrásum og friðargæslu um víða veröld, þar á meðal í Kósóvó, Haítí,
Sómalíu og Líberíu og í Persaflóastríðinu 1991. Eftir árásirnar á World Trade
Center og Pentagon þann 11. september árið 2001 var hrundið af stað svokölluðu
„stríði gegn hryðjuverkum“ en á grundvelli þess var ráðist inn í Afghanistan og
Írak.

Enska er í raun opinbert tungumál Bandaríkjanna, enda þótt ekkert opinbert mál
sé skilgreint í alríkislögum. Samt gera sum lög, þar á meðal lög um veitingu
ríkisborgararéttar, ráð fyrir ensku sem tungumáli landsins. Árið 2007 töluðu um
226 milljónir eða 80% landsmanna fimm ára og eldri einungis ensku heima hjá sér.
Um 12% landsmanna tala spænsku heima hjá sér en spænska er næstalgengasta
tungumálið í Bandaríkjunum og algengasta annað mál sem kennt er í skólum. Sumir
Bandaríkjamenn vilja að enska verði gerð að opinberu máli landsins með lögum,
eins og er raunin í 28 ríkjum. Á Hawaii eru bæði hawaiska og enska skilgreind
sem opinber tungumál í lögum ríkisins.

Í New Mexico er ekkert opinbert tungumál skilgreint en lög kveða á um notkun
bæði ensku og spænsku. Í Louisiana er því eins farið með ensku og frönsku. Í
sumum öðrum ríkjum, svo sem Kaliforníu kveða lög á um að ákveðin opinber skjöl
verði að vera tiltæk á spænsku auk ensku, þar á meðal skjöl er varða dómstóla.
Sum svæði viðurkenna stöðu tungumála innfæddra auk ensku: Samóamál og kamorrómál
eru viðurkennd á Bandarísku Samóaeyjum og í Guam; Spænska er opinbert mál á
Puerto Rico.

Bæði ríki og sveitarfélög reka almenningsskóla í Bandaríkjunum en
menntamálaráðuneyti Bandaríkjanna setur skólahaldi reglur og styrkir
starfsemina. Í flestum ríkjum er skólaskylda frá sex eða sjö ára aldri til átján
ára aldurs en þá líkur menntaskóla (e. high school) að tólfta bekk loknum. Í
sumum ríkjum geta nemendur lokið menntaskóla sextán eða sautján ára gamlir. Um
12% barna ganga í einkaskóla og rétt rúmlega 2% barna hljóta menntun sína heima
fyrir. Um 84,6% Bandaríkjamanna hafa lokið stúdentsprófi um 25 ára aldur.

Fjölmargir háskólar eru starfræktir í Bandaríkjunum, bæði ríkisreknir og
einkareknir, auk alþýðuháskóla. Um 52,6% Bandaríkjamanna hafa stundað nám á
háskólastigi og 27,2% ljúka B.A.-gráðu (eða annarri sambærilegri gráðu í
grunnnámi). Um 9,6% Bandaríkjamanna hafa lokið framhaldsnámi á háskólastigi.

Margir af fremstu háskólum heims eru í Bandaríkjunum, þar á meðal Harvard,
Princeton, Yale, Stanford, Columbia, Cornell, Brown, Pennsylvaníuháskóli,
Chicago-háskóli, MIT og Caltech.

Læsi í Bandaríkjunum er talið vera 99%. Sameinuðu þjóðirnar gefa Bandaríkjunum
einkunnina 0,97 á menntakvarða og eru Bandaríkin því í tólfta sæti.

Á 18. öld og snemma á 19. öldinni voru bandarískar bókmenntir undir miklum
áhrifum frá evrópskum bókmenntum. Rithöfundar á borð við Nathaniel Hawthorne,
Edgar Allan Poe og Henry David Thoreau skópu sérstakt yfirbragð og tón
bandarískra bókmennta um miðja 19. öld. Rithöfundurinn Mark Twain og skáldið
Walt Whitman voru áhrifamiklir á síðari hluta 19. aldar. Emily Dickinson er nú
álitin mikilvægt skáld enda þótt hún væri flestum ókunn í lifanda lífi. Nokkur
ritverk eru öðrum fremur talin einkenna bandaríska menningu en það eru saga
Hermans Melville, Moby-Dick (1851), Ævintýrir Stikilsberja-Finns (1885) eftir
Mark Twain og Hinn mikli Gatsby (1925) eftir F. Scott Fitzgerald.

Ellefu bandarískir borgarar hafa hlotið bókmenntaverðlaun Nóbels, síðast Toni
Morrison árið 1993. William Faulkner og Ernest Hemingway eru gjarnan taldir
meðal áhrifamestu höfunda 20. aldar. Vinsælar bókmenntagreinar eins og vestrar
og krimmar urðu til í Bandaríkjunum.

Henry David Thoreau og Ralph Waldo Emerson voru frumkvölar bandarískrar
heimspeki á 19. öld. Á síðari hluta 19. aldar og í upphafi þeirrar 20. varð
gagnhyggja til hjá heimspekingum á borð við Charles Sanders Peirce, William
James og John Dewey. Á 20. öld voru bandarískir heimspekingar áfram undir miklum
áhrifum frá gagnhyggjunni en urðu einnig fyrir miklum áhrifum frá
rökgreiningarheimspekinni frá Evrópu, ekki síst á fjórða áratug aldarinnar þegar
margir af helstu heimspekingum Evrópu flúðu stríðið. Meðal merkra bandarískra
heimspekinga 20. aldar má nefna W.V.O. Quine, Hilary Putnam, Wilfrid Sellars,
Nelson Goodman, Donald Davidson, Richard Rorty, Saul Kripke og John Searle.
Bandaríski málvísindamaðurinn Noam Chomsky hefur einnig látið að sér kveða.
Segja má að John Rawls hafi einn síns liðs vakið stjórnmálaheimspeki af værum
blundi þegar bók hans Kenning um réttlæti kom út árið 1971. Í kjölfarið fylgdi
Robert Nozick og fjöldi annarra stjórnmálaheimspekinga.

Deep-dish pizza var fundin upp í Chicago, Illinois og dreifðist þaðan um
heiminn. Hún er til í ýmsum formum, sem dæmi má nefna afbrigði frá Alaska þar
sem elgskjöt er haft sem álegg. Ítölsk pylsa er algengt álegg á pizzur í
Bandaríkjunum en fæst ekki á Íslandi.

BBQ-sósa er önnur vel þekkt bandarísk uppfinning og er í miklu uppáhaldi hjá
fólki víðs vegar um heiminn. BBQ-sósa er mjög vinsæl með grillmat en mikið er
borðað af honum í Suðurríkjum Bandaríkjanna.

Coca Cola var fundið upp árið 1886 af Dr. John Stith Pemberton, lyfjafræðingi
frá Atlanta í Georgíu.

Matreiðsluaðferðir Bandaríkjanna eru samanbanda frá Frakklandi, Afríku og
innfæddum Indíánum. Grasker einkenna mið- og norðurríki Bandaríkjanna,
skelfiskur við Mexíkóflóa og nautasteikur eru helst þekktar í Texas. Til
viðbótar við þessa flóru eiga borgir Bandaríkjanna heilu hverfin sem bjóða upp á
matarmenningu frá ýmsum heimshornum. Hinum stóru skömmtum landsins, og vinsældum
skyndibitafæðu hefur oft verið kennt um offitu landans.

Efnahagur Bandaríkjanna er stærsta efnahagskerfi nokkurs þjóðríkis. Áætluð verg
landsframleiðsla fyrir árið 2010 var um 14,7 billjón bandaríkjadala. Bandaríkin
eru hins vegar ákaflega skuldsett og hafa fjárlögin ávallt gert ráð fyrir
gífurlegum hallarekstri.



https://is.wikipedia.org/wiki/Enska

Enska (English; framburður (uppl.)) er vesturgermanskt tungumál sem á rætur að
rekja til fornlágþýsku og annarra náskyldra tungumála Engla og Saxa, sem námu
fyrstir Germana land á Bretlandseyjum, en málið hefur orðið fyrir miklum áhrifum
frá ýmsum öðrum málum, þá sér í lagi latínu, fornnorrænu, grísku, og keltneskum
málum sem fyrir voru á eyjunum.

Enska er töluð víða í heiminum, og er opinbert mál á Englandi, Írlandi,
Skotlandi, Wales, Nýja Sjálandi, Ástralíu, Suður-Afríku, Bandaríkjunum, Kanada
og fjölmörgum öðrum löndum.

Þróunarsögu ensku er skipt í þrjú tímabil. Elst er fornenska (Old English), sem
er einnig kölluð engilsaxneska eftir hinum germönsku Englum og Söxum sem réðu
ríkjum á Englandi frá 5. öld og fram á víkingaöld. Miðenska (Middle English) var
töluð eftir komu víkinga og fram að þeim tíma þegar prentsmiðjur urðu algengar.
Eftir tilkomu prentsmiðjanna hefur verið talað það mál sem við þekkjum nú
(nútímaenska).

Sökum mikillar útbreiðslu enskunnar og töluverðrar innbyrðis einangrunar mælenda
hennar, hafa orðið til margar mismunandi mállýskur sem hafa einkennandi raddblæ,
framburð og orðaforða. Til dæmis eru til mörg orð í ástralskri ensku sem enginn
í Kanada myndi nota í daglegu máli, og öfugt.

Til þess að sporna við þessari þróun hóf Oxford-háskóli útgáfu Oxford English
Dictionary, sem talin er yfirgripsmesta nútíma enska orðabókin. Hún var fyrst
gefin út árið 1884, en hefur síðan þá verið stækkuð mjög til þess að ná yfir
allar helstu orðmyndir sem koma fyrir í málinu allt aftur til upphafs
nútímaensku.

Enska er vesturgermanskt tungumál sem á upptök sín í engilfrísneskum og
lágsaxneskum mállýskum sem kómu á Bretlandseyjar með germönskum ættflokkum og
rómverskum hermönnum, frá svæðinu sem er nú Norðvestur-Þýskaland, Danmörk og
Holland á 5. öld. Einn þessara ættflokka voru Englar sem voru líklega komnir frá
Angeln. Að sögn Bedu prests kómu allir þeirra til Bretlands og gamla land þeirra
varð yfirgefið. Orðin England (úr Engla land „Englaland“) og English/enska (á
fornensku Englisc) á rætur að rekja til nafns þessa ættflokks.

Engilsaxneska innrásin í Bretland hófst um arið 449 e.Kr. Innrásarmenn komu frá
Danmörk og Jótlandi. Áður en innrásin á Bretlandi voru innfæddu mennirnir Keltar
sem töluðu bretnesku, sem var keltneskt tungumál. Tungumálið sem talað var á
undan normönnskum landvinningum árið 1006 hét fornenska. Upp á því hófust
mikilvægar breytingar á tungumálið.

Upprunalega var fornenska hópur ólíkra mállýska sem endurspegluðu engilsaxnesku
kónungsríkin sem voru til í Bretlandi á þeim tíma. Ein þessara mállýska,
vestursaxneska, varð sú helsta. Ein helstu áhrif á þróun enskunnar var
rómversk-kaþólska kirkjan.

Á miðöldum hafði rómversk-kaþólska kirkjan einokun á hugverkum í breska
þjóðfélaginu, sem hún notaði til að hafa áhrif á ensku. Kaþólskir munkar
skrifuðu eða afrituðu texta aðallega á latnesku sem var þá sú helsta tungumál í
Evrópu. Þegar munkarnir skrifuðu á móðurmál sitt notuðu þeir oft orð úr frá
latnesku til að skrýa frá hugtökum sem áttu ekkert orð á ensku. Meginhluti
orðaforða enskunnar á rætur að rekja til latnesku. Talið er að gegnum tíma
notuðu enska menntastéttin meira og meira orð sem munkarnir tóku frá latnesku.
Þar að auki hélt hún áfram að draga ný orð úr latneksu eftir það.

Tvær bylgjur innrásar höfðu mikil áhrif á fornensku. Fólkið sem gerði fyrstu
innrasína talaði norrænt tungumál, og sigraði og nam land á Bretlandseyjum á 8.
og 9. öldum. Normannar gerðu aðra innrásina á 11. öld. Þeir töluðu normönnsku og
þróuðu enska tegund af þessu máli. Með tímanum minnkuðu áhrif frá normönnsku
vegna frönskutegundarinnar sem töluð var í París. Tungumál Normannana breyttist
í engilfrönsku. Vegna þessara innrása tveggja varð enska svolítið „blandað“ mál,
en hún var ekki í raun blendingsmál.

Vegna samlífis við Norðmenn stækkaði magn germanskra orða í fornensku. Auk þess,
við normönnsku landvinningar, voru fleiri orð tekin frá rómönskum tungumálum.
Normönnsku áhrif á ensku var aðallega sökum notkunar normönnsku af
ríkisstjórninni. Þannig var hafið í alvöru að taka mörg orð frá öðrum
tungumálum, og orðaforði enskunnar varð mjög stór.

Við tilkomu Breska heimsveldsins hófst notkun ensku í Norður-Ameríku, Indlandi,
Afríku, Ástralíu og á öðrum svæðum. Mikilvægi Bandaríkjanna sem risaveldi hefur
líka hjálpað útþenslu ensku um heiminn.

Um það bil 375 milljónir manns tala ensku sem móðurmál. Talið er að enska sé
þriðja stærsta tungumálið í heimi eftir magni málhafa, eftir kínversku og
spænsku. Hins vegar þegar talaðir eru allir sem tala ensku sem móðurmál og annað
mál, er enska stærsta tungumálið í heimi.

Í ensku eru ekki eins margar beygingar og í öðrum indóevrópskum málum. Til dæmis
í nútímaensku eru ekki málfræðileg kyn eða stigbreytingar lýsingarorða, ólíkt í
nútímaþýsku eða hollensku. Fallendingar í ensku eru næstum því horfnar, en eru
enn þá til í fornöfnum. Í ensku eru til bæði sterkar (t.d. speak/spoke/spoken)
og veikar sagnir sem eiga germanskar rætur. Afgangar frá beygingum (til dæmis í
fleirtölu) geta sést enn þá en eru orðnir reglulegri.

Um leið er enska orðið greinandi tungumál. Oftar er notað í ensku ófullkomnar
hjálparsagnir og orðaröð heldur fallendingar til þess að bera merkingar.
Hjálparsagnir merkja spurningar, neikvæðar setningargerðir, þolmynd og svo
framvegis.

Fornenska er töluvert líkari íslensku en nútímaensku, eins og sjá má á þessu
ljóðbroti úr Bjólfskviðu frá 8. öld:

Svo eru nútímaverkin öllu líkari því sem við þekkjum í dag. Þetta dæmi er eftir
Jonathan Swift, sem þekktastur er fyrir að hafa skrifað Ferðir Gúllívers á 18.
öld:

En ögn eldri dæmi um nútímaensku koma upp um fortíð málsins, eins og sést hér í
broti úr Fönixinum og skjaldbökunni eftir William Shakespeare (c.a. 1586)



https://is.wikipedia.org/wiki/Lundi

Lundi (fræðiheiti: Fratercula arctica) er fugl af svartfuglaætt, og af ættkvísl
lunda. Hann gengur undir ýmsum gæluheitum og er stundum kallaður ,,litli munkur
í norðri“ eða ,,litli bróðir í norðri“. Algengt er að lundinn sé kallaður
prófastur sökum útlits og hátta. Lundaunginn er kallaður kofa en í
Vestmannaeyjum gengur hann undir heitinu lundapysja[1]. Lundinn er algengastur
við strendur Íslands og er talið að 60% af öllum stofninum verpi við Ísland[2].
Fuglinn verpir í stórum þyrpingum í holur sem þeir grafa í jarðveginn.
Svartfuglum á norðurhveli jarðar svipar nokkuð til mörgæsa á suðurhveli, að
líkamsbyggingu og litasamsetningu. Þrjár lundategundir eru til í heiminum. Lundi
er sú tegund sem lifir hér við land[3].

Helsta einkenni lundans er hið fjölskrúðuga klumbunef hans. Það er rákótt með
rauðum, bláum og gulum lit. Fuglinn er svartur á bakinu en með hvíta bringu og
er grár umhverfis augun[4].

Lundi er algengastur fugla á Íslandi og telur um 10 milljónir. Talið er að í
Vestmannaeyjum séu um 1,1 milljón pör[5]. Á Borgarfirði Eystra er talið að um
8.000 – 10.000 pör verpi[6]. Um miðjan apríl fara fyrstu lundarnir að sjást við
landið en í byrjun maí eru þeir nánast allir komnir ,,heim“ fyrir alvöru. Það
eru oftast kynþroska fuglar sem fyrstir koma, þá eru liðnir sjö mánuðir síðan
þeir yfirgáfu ,,byggðina“ síðast. Allan þann tíma hefur fuglinn haldið sig á
hafi úti langt fyrir sunnan og suðaustan land, einnig eru eldri fuglar við
suðurodda Grænlands. Yngri fuglinn þvælist víðar er m.a við strendur
Nýfundnalands . Lundinn er algengastur svartfugla hér á landi. Hann stendur
uppréttur og á auðvelt með gang. Fuglinn vegur um hálft kíló og er um 20 cm á
hæð að meðaltali. Hann getur kafað niður á allt að 60m dýpi og er góður flugfugl
með allt að 400 vængslætti á mínútu og getur náð allt að 88km hraða á
klukkustund. Lundinn er langlífur fugl sem getur orðið áratuga gamall. Við
náttúrulegar aðstæður er talið að meðalaldur lundans sé á bilinu 20 til 25 ár.
Elsti lundinn sem vitað er um var 38 ára, hann var merktur í Vestmannaeyjum[7].

Lundinn verður kynþroska um 4 til 5 ára aldur. Varptími þeirra er frá seinni
hluta maí fram í fyrrihluta júní. Lundinn verpir einungis einu eggi sem er um
60g að þyngd. Hann verpir í holu sem hann grefur sér og getur hún verið um hálfs
metra löng. Útungun tekur um 40 daga. Unginn heldur sig í holunni í um 45 daga
eftir klak og heldur þá á haf út. þar eyðir hann næstu 3 til 5 árum við
fiskveiðar og velur sér maka. Talið er að lundi makist til lífstíðar[8].

Lundinn lifir einkum á fiski (síli, loðna, seiði), átu og smokkfisk en hann étur
einnig krabbadýr[9].

Í dag eru lundar veiddir með háfum. Sú aðferð er ættuð frá Færeyjum. Háfur er
langt prik (háfskaft) sem skiptist í tvo V-laga sprota (spækur) við endann, og
net strengt milli spækanna. Setið er fyrir fuglinum þar til uppflog verður, þ.e
að aragrúi fugla flýgur stöðugt í hring út yfir sjóinn og svífur á móti vindi
yfir bjargbrúnir, þá eru þeir veiddir hver á fætur öðrum með því að sveifla
háfnum upp undir þá. Lundaveiðar eru að mestu stundaðar í Vestmannaeyjum og
Grímsey. Minna í Eyjum síðustu ár þar sem að stofninn þar er í mikilli lægð[10].

Þó svo að flestir ungar lunda fari beint á sjóinn eftir að hafa yfirgefið holur
sínar, þá taka ungar lundanna í Vestmannaeyjum örlitla hjáleið. Þetta gerist
þegar skyggja fer í ágúst, en þá fara ungarnir eða pysjurnar að yfirgefa holur
sínar og leita til sjávar. Þar sem að lundabyggð í Vestmannaeyjum er mjög nálægt
íbúasvæði þá freistast pysjurnar oft á ljósunum sem að kaupstaðurinn gefur frá
sér. Þá fljúga þær á veikum vængjunum á vit ljósanna. Það sem mætir pysjunum eru
þó harðar götur og dimmir húsagaðar. Þá hefur upphafist sú hefð í Eyjum að börn
jafnt sem fullorðnir flykkjast út á götur í þeim hug að bjarga pysjunum. Farið
er út um nótt með pappakassa og safnað saman pysjum sem villst hafa af réttri
leið. Um nóttina fá pysjurnar gistingu í mannheimum en daginn eftir er farið með
þær niður í fjöru og þeim slept út á sjóinn. Þessi hefð hefur þó dalað mikið,
þar sem að lundastofninn í Eyjum er í mikill lægð og síðustu ár hefur
pysjufjöldin verið mjög lítill[11].



https://is.wikipedia.org/wiki/Forsetakosningar_%C3%A1_%C3%8Dslandi_2016

Forsetakosningar á Íslandi 2016 fóru fram laugardaginn 25. júní og tók
sigurvegari kosninganna við embætti þann 1. ágúst. Fráfarandi forseti, Ólafur
Ragnar Grímsson, sem hafði setið fimm kjörtímabil sem forseti Íslands gaf ekki
kost á sér til endurkjörs. Því var ljóst að í fyrsta sinn í tuttugu ár myndi nýr
forseti taka við.

Alls voru níu frambjóðendur í framboði, fimm karlmenn og fjórar konur. Þrettán
aðrir höfðu áður lýst yfir framboði en drógu síðan, hvert af öðru, framboð sín
tilbaka af ólíkum ástæðum. Í síðustu forsetakosningunum árið 2012 voru sex
forsetaframbjóðendur og höfðu aldrei verið fleiri.

Guðni Th. Jóhannesson hlaut flest atkvæði í kosningunum og tók við embætti
forseta Íslands þann 1. ágúst 2016.

Þásitjandi forseti, Ólafur Ragnar Grímsson, tilkynnti í nýársávarpi sínu 1.
janúar 2016 að hann yrði ekki í framboði í kosningunum og stefndi því í fimmtu
forsetakosningarnar frá lýðveldisstofnun þar sem sitjandi forseti yrði ekki í
framboði.

Í kjölfarið fjölluðu fjölmiðlar um það hvaða hugsanlegu frambjóðendur gætu komið
fram og voru margir taldir upp. Jón Gnarr var orðaður við forsetaframboð, hins
vegar gaf hann það út 15. janúar 2016 að hann hygðist ekki gefa kost á sér.
Katrín Jakobsdóttir íhugaði framboð en hún hafði hlotið stuðning í könnunum. Hún
ákvað að bjóða sig ekki fram.

Í byrjun janúar tilkynnti Árni Björn Guðjóns­son, fyrr­ver­andi odd­viti
Kristi­lega lýðræðis­flokks­ins, um framboð en hann dró það til baka sólarhring
seinna. Á þessum tímapunkti höfðu sex manns tilkynnt um framboð sitt, þau Ari
Jósepsson, Ástþór Magnússon, Elísabet Jökulsdóttir, Hildur Þórðardóttir, Sturla
Jónsson og Þorgrímur Þráinsson.

Í mars 2016 tilkynntu sex nýir frambjóðendur um framboð sín, það voru: Bæring
Ólafsson, fyrrum framkvæmdastjóri Coca Cola samsteypunnar, Halla Tómasdóttir,
fjárfestir, Heimir Örn Hólmarsson, rafmagnstæknifræðingur, Vig­fús Bjarni
Al­berts­son, sjúkra­húsprest­ur, Hrannar Pétursson, og Guðmundur Franklín
Jónsson, viðskiptafræðingur og fyrrverandi formaður Hægri grænna, framboð sitt.

Í byrjun apríl hætti Þorgrímur Þráinsson við framboð. Þá tilkynntu Benedikt
Kristján Mewes, mjólkurfræðingur, Andri Snær Magnason, rithöfundur og Magnús
Ingi Magnússon, veitingamaður, um framboð sín um miðjan apríl.

Þann 18. apríl 2016 tilkynnti Ólafur Ragnar hins vegar á blaðamannafundi á
Bessastöðum að hann hefði skipt um skoðun og yrði í framboði í sjötta skiptið.
Vísaði hann sérstaklega til óvissuástands í íslenskum stjórnmálum í kjölfar
afsagnar forsætisráðherra. Í kjölfar þeirrar ákvörðunar drógu Vigfús Bjarni og
Heimir Örn sín framboð til baka, dagana 19. og 20 apríl. . Bæring Ólafsson dró
framboð sitt til baka 25. apríl og Hrannar Pétursson tveimur dögum síðar.

Ólafur Ragnar kom fram í viðtali við CNN sjónvarpsstöðina í lok apríl þar sem
hann svaraði afdráttarlaust „Nei, nei, nei, nei, nei. Það verður ekki raunin,“
þegar hann var spurður hvort hann eða Dorrit ættu einhverja aflandsreikninga eða
hvort eitthvað ætti eftir að finnast í Panama-skjölunum um hann eða hans
fjölskyldu. Greint var frá því í fréttamiðlum að fyrirtæki fjölskyldu Dorritar í
Bretlandi, Moussaieff Jewellers, hefði tengst Tortóla-félaginu Lasca Finance.

Baldur Ágústsson ákvað að bjóða sig sig fram 2. maí en hann bauð sig fram árið
2004. Sama dag greindi Guðrún Nordal frá því að hún gæfi ekki kost á sér.

Guðni Th. Jóhannesson, sagnfræðingur, boðaði til fundar þann 5. maí þar sem hann
lýsti því yfir að hann byði sig fram.

Í þættinum Sprengisandi á Bylgjunni 8. maí lýsti Davíð Oddsson, ritstjóri og
fyrrverandi forsætisráðherra, því yfir að hann hyggðist gefa kost á sér.

Þann 9. maí skipti Ólafur Ragnar á ný um skoðun og hætti við framboð sitt. Gaf
hann þá skýringu að „þjóðin [ætti] nú kost á að velja frambjóðendur sem hafa
umfangsmikla þekkingu á eðli, sögu og verkefnum forsetaembættisins”. Í viðtali
við Eyjuna á Stöð 2 sagði hann forsendur fyrir forsetaframboði sínu hafa breyst
í ljósi þess að fram væru komnir tveir, sterkir frambjóðendur. Guðni Th. hafði
þá mælst með tæp 60% fylgi í könnun sem birt var sama dag en Ólafur með rúm 25%.
.

Þann 10. maí lýsti Magnús Ingberg Jónsson yfir framboði Magnús Ingi Magnússon
hætti við framboð sitt þann 17. maí.

Tíu frambjóðendur skiluðu inn gögnum til innanríkisráðuneytisins áður en frestur
rann út á miðnætti 21. maí: Andri Snær Magnason, Ástþór Magnússon, Davíð
Oddsson, Elísabet Jökulsdóttir, Guðni Th. Jóhannesson, Halla Tómasdóttir, Hildur
Þórðardóttir, Sturla Jónsson og Guðrún Margrét Pálsdóttir. Magnús Ingberg
Jónsson náði ekki að skila tilætluðum fjölda undirskrifta. Baldur Ágústsson dró
framboð sitt til baka.

Á RÚV voru forsetaumræður með öllum frambjóðendunum þann 3 júní. Guðni Th.
Jóhannesson mældist með mest fylgi í könnunum; í kringum 60%

Gagnrýnt hefur verið að utankjörfundaratkvæðagreiðsla hefjist áður en liggi
fyrir hverjir verða endanlega í framboði. Öryggis- og samvinnustofnun Evrópu
gerði athugasemdir við hve snemma utankjörfundaatkvæðagreiðsla hófst. Stendur
til að breyta lögunum með haustinu.



https://is.wikipedia.org/wiki/Seinni_heimsstyrj%C3%B6ldin

Seinni heimsstyrjöldin eða heimsstyrjöldin síðari var útbreidd styrjöld, sem
hófst í Evrópu en breiddist síðan út til annarra heimsálfa og stóð í rúm sex ár.
Meirihluti þjóða heims kom að henni með einhverjum hætti og var barist á
vígvöllum víða um heim. Talið er að um 62 milljónir manna hafi fallið (sem á
þeim tíma var 2,5% alls mannkyns) og að mun fleiri hafi særst og er hún
mannskæðasta styrjöld mannkynssögunnar.

Stríðið var háð á milli tveggja ríkjahópa. Annars vegar var um að ræða bandalag
Bandaríkjanna, Breska samveldisins, Kína, Sovétríkjanna (eftir 1941) auk
útlægrar ríkisstjórnar Frakklands og fjölda annarra ríkja sem gekk undir nafninu
Bandamenn; hins vegar var bandalag Ítalíu, Japans og Þýskalands auk fleiri
ríkja, sem gekk undir nafninu Öxulveldin eða Möndulveldin.

Mest var barist í Evrópu og Austur-Asíu og á Kyrrahafi en einnig í
Norður-Afríku.

Venjulega er sagt að upphaf stríðsins hafi verið í Evrópu í kjölfar innrásar
Þjóðverja í Pólland þann 1. september 1939 en Bretar og Frakkar lýstu yfir
stríði á hendur Þjóðverjum tveimur dögum síðar. Átökin í Evrópu breiddust út á
Atlantshaf og til Norður-Afríku. Stríð hafði brotist út fyrr í Asíu og er þá
ýmist miðað við innrás Japana í Kína árið 1937 eða jafnvel innrás þeirra í
Mansjúríu 1931 en þegar þeir réðust á flota Bandaríkjamanna í Perluhöfn á Hawaii
fléttuðust saman stríðið í Asíu og stríðið í Evrópu og Bandaríkin drógust einnig
inn í átökin í Afríku og Evrópu. Í Evrópu lauk stríðinu með uppgjöf Þjóðverja 8.
maí 1945 en stríðið hélt áfram í Asíu þar til Japanir gáfust upp 15. ágúst 1945
eftir að Bandaríkin höfðu varpað tveimur kjarnorkusprengjum á borgirnar
Hiroshima 6. ágúst og Nagasaki 9. ágúst. Japanir gáfust formlega upp þann 2.
september sama ár.

Seinni heimsstyrjöldin hafði gríðarleg áhrif á alþjóðastjórnmál. Valdajafnvægi
breyttist en til urðu tvö stórveldi, Bandaríkin og Sovétríkin. Máttur eldri
stórvelda fór þverrandi en stríðið skildi eftir sig sviðna jörð víðast hvar í
Evrópu auk þess sem jafnvel sigurvegarar sátu eftir með gríðarháar
stríðsskuldir. Þá má segja að seinni heimsstyrjöldin hafi markað endalok
heimsveldsisstefnunnar sem Evrópuríkin höfðu fylgt frá 19. öld. Evrópa skiptist
í tvennt, Austur-Evrópu og Vestur-Evrópu, sem áhrifasvæði stórveldanna; tvö
hernaðarbandalög voru stofnuð, NATO og Varsjárbandalagið og kalda stríðið hófst.
Sameinuðu þjóðirnar voru einnig stofnaðar í kjölfar stríðsins.

Fyrri heimsstyrjöldin hafði gjörbreytt pólitísku landslagi í Evrópu, Asíu og
Afríku með ósigri Þýskalands, Austurríki-Ungverjalands og Ottómanveldisins;
Austurríki-Ungverjaland liðaðist í sundur og Ottómanveldið leið undir lok. Enn
fremur varð bylting í Rússlandi haustið 1917, bolsévikar hrifsuðu völdin og
stofnuðu Sovétríkin. Mörg ný ríki urðu til með óleystum landamæradeilum og
hergagnaframleiðsla jókst. Þjóðernishyggja færðist í aukana og ólga og reiði
kraumaði undir í þeim löndum sem biðu ósigur. Fasískar hreyfingar komust til
valda á Ítalíu, Spáni, Portúgal og Þýskalandi í þeim efnahagslega óstöðugleika
og kreppu sem einkenndi 3. og 4. áratuginn. Á Ítalíu kraumaði ólga undir niðri
en á árunum 1922 til 1925 komust fasistar til valda með Benito Mussolini í
broddi fylkingar. Í Þýskalandi lék Versalasamningurinn stórt hlutverk,
sérstaklega grein 231 (svokölluð sektarklausa) og það þrátt fyrir að samningnum
væri ekki fylgt stíft eftir vegna ótta við annað stríð. En Þýskaland missti
einnig 13% af landsvæðum sínum, öllum nýlendum sínum, þurfti að greiða
gríðarlega háar stríðsskaðabætur og mátti ekki hafa nema mjög takmarkaðan her.

Á 4. áratugnum var Japan stjórnað af hernaðarklíku sem hafði það að markmiði að
gera landið að heimsveldi. Árið 1931 réðust Japanir inn í Mansjúríu en japönsk
yfirvöld urðu æ herskárri og sú hugmyndafræði var útbreidd að Japan hefði
ákveðinn rétt til áhrifa í Asíu. Kína gat ekki veitt Japönum mótspyrnu og
leitaði til Þjóðabandalagsins, sem fordæmdi innrás Japana. En Japan sagði sig þá
úr Þjóðabandalaginu. Til smávægilegra átaka kom milli Japans og Kína en þeim
lauk með Tanggu-sáttmálanum árið 1933.

Bretar og Frakkar reyndu þó að gera ekkert til að styggja stjórnvöld í
Þýskalandi, þar sem Adolf Hitler og Nasistaflokkur hans hafði komist til valda
árið 1933. Þessi ótti auk þeirrar undanlátsemi sem Hitler var sýnd er þvert á
móti talin hafa átt þátt í því að Nasistaflokkurinn varð jafn valdamikill og
raunin varð. Hitler virti Versalasamningana að vettugi og hóf uppbyggingu á
herafla Þjóðverja í trássi við samningana. Bretar og Frakkar höfðu áhyggjur af
þróun mála í Þýskalandi og samþykktu ásamt Ítalíu Stresa-samkomulagið 14. apríl
1935 en það kvað á um sjálfstæði Austurríkis. Frakkar létu eftir Ítölum að
seilast til valda í Eþíópíu þar sem Ítala hafði lengi langað í meiri ítök.
Sovétmenn höfðu á hinn bóginn áhyggjur af markmiðum Þjóðverja að ná aftur fyrrum
landsvæðum sínum í austri og undirrituðu gagnkvæman varnarsamning við Frakkland
en samningurinn átti eftir að hljóta samþykki Þjóðabandalagsins. Í Bandaríkjunum
var fylgst náið með þróun mála í bæði Evrópu og Asíu en í ágúst árið 1935 lýstu
Bandaríkin yfir hlutleysi sínu.

Í júlí 1936 braust út borgarastyjöld á Spáni milli fasískra þjóðernissinna
annars vegar og kommúnista hins vegar. Hitler og Mussolini lýstu báðir yfir
stuðningi við fasista með Francisco Franco í broddi fylkingar en Sovétríkin
studdu sveitir kommúnista. Bæði Þjóðverjar og Sovétmenn nýttu sér stríðið á
Spáni til þess að prufa ný hertól. Snemma árs 1939 höfðu fasistar sigrað. Í
október 1936 gerði Þýskaland og Ítalía með sér bandalag. Mánuði síðar mynduðu
Þjóðverjar og Japanir bandalag gegn komintern og Ítalía bættist í hópinn ári
síðar. Árið 1938 innlimuðu Þjóðverjar Austurríki í Þriðja ríkið.

Árið 1937 réðist Japan inn í Kína til að auka við magrar náttúruauðlindir sínar.
Bandaríkjamenn og Bretar brugðust við með því að veita Kínverjum lán og setja
efnahagsþvinganir á Japani sem hefðu á endanum neytt landið til að draga sig úr
Kína vegna skorts á eldsneyti. Japanir brugðust við með því að ráðast óvænt á
Perluhöfn og draga Bandaríkjamenn þannig inn í stríðið. Markmið Japana með
árásinni var að sigra Austur-Indíur og tryggja sér þannig olíu.

Stutt nýlendustríð braust út í október 1935 og lauk í maí 1936 þegar Ítalir
gerðu innrás í Eþíópíu (eða Abyssiníu). Stríðinu lauk með hruni og hernámi
Eþíópíu og innlimun landsins í hina nýstofnuðu nýlendu Ítölsku Austur-Afríku
(Africa Orientale Italiana). Brestir urðu ljósir í Þjóðabandalaginu, sem var
ófært um að tryggja frið. Bæði Ítalía og Eþíópía voru aðildarríki en
Þjóðabandalagið gerði ekkert þegar Ítalir brutu bersýnilega gegn Tíundu grein
sáttmála Þjóðabandalagsins.

Þýskaland og Ítalía studdu fasíska þjóðernissinna undir stjórn Franciscos Franco
á Spáni. Sovétríkin studdu vinstrisinnaða ríkisstjórnina. Báðar fylkingar nýttu
sér stríðið til að prófa ný hertól og herkænsku. Loftárásin á Guernicu, borg með
fimm til sjö þúsund íbúa, var álitin skelfilegur atburður á Vesturlöndum og
hermt var að 1654 hefðu týnt lífinu; talað var um „ógnar-loftárás“.

Í júlí 1937 hertóku Japanir kínversku borgina Beiping í kjölfarið á Marco
Polo-brúaratvikið, sem endaði með allsherjarinnrás Japana í Kína. Sovétmenn
undirrituðu snögglega griðarsamning við Kína til að leggja Kínverjum lið og
bundu þar með enda á þriggja áratuga langa samvinnu Kína og Þýskalands. Chiang
Kai-shek herforingi beitti sínum bestu hersveitum í orrustunni um Sjanghæ en
eftir þriggja mánaða löng átök féll borgin. Japanir héldu áfram að þjarma að
kínverskum hersveitum, tóku höfuðborgina Nanjing í desember árið 1937 og frömdu
fjöldamorðin í Nanking.

Í júní árið 1938 náðu kínverskar hersveitir að tefja framrás Japana með því að
láta Gula fljótið flæða yfir bakka sína en þótt þeir hefðu þar með áunnið sér
tíma til að undirbúa varnir borgarinnar Wuhan féll hún engu að síður í
orrustunni um Wuhan í október. Hersigrar Japana ollu þó ekki hruni kínverskrar
andspyrnu eins og Japanir vonuðust eftir. Þess í stað færðu kínversk yfirvöld
sig til Chongqing til að stýra áfram andspyrnunni þaðan.

Þann 29. júlí 1938 gerði japanski herinn innrás í Sovétríkin en framrás þeirra
stöðvaðist í orrustunni um Khasanvatn. Lauk henni með sigri Sovétmanna en
Japanir litu þó á hana sem niðurstöðulaust jafntefli og ákváðu 11. maí 1939 að
færa út landamæri Japans og Mongólíu að Khalkin Gol-fljóti með hervaldi. Þeim
varð í fyrstu nokkuð ágengt en Rauði herinn stöðvaði framrás þeirra og japanski
herinn beið í fyrsta sinn afgerandi ósigur.

Japönsk yfirvöld sannfærðust af þessum átökum um að reyna að ná sáttum við
sovésk yfirvöld til að forðast að þau blönduðu sér í stríð Japana við Kína. Í
staðinn var ákveðið að beina hernaðinum í suður, í átt að bandarískum og
evrópskum lendum á Kyrrahafi.

Þegar nasistar komust til valda í Þýskalandi varð ríkjandi hugmyndafræði um
„Lebensraum“, lífsrými, en það var stefna sem fólst í því að skapa Þjóðverjum
nýtt rými á kostnað Austur-Evrópubúa. Til þess að réttlæta þessa kröfu um aukið
land í austri, kom Þýskaland á framfæri áhyggjum sínum af meðferð á Þjóðverjum
sem bjuggu í Austur-Evrópu og voru þessar kröfur háværastar í tengslum við
Pólland og Tékkóslavakíu.

Ríkisstjórnir Bretlands og Frakklands reyndu að stilla til friðar fyrir stríðið
til að reyna að koma í veg fyrir að nýtt stríð brytist út í Evrópu, enda efuðust
báðar ríkisstjórnir um að landsmenn sínir væru tilbúnir í nýtt stríð eftir hið
herfilega mannfall í fyrri heimsstyrjöldinni. Þessi friðþæging sást einna best á
Munchen-samkomulaginu sem gert var við Þjóðverja og gerði þeim það kleift að
hernema og innlima Súdetahéruðin í Tékkóslóvakíu þar sem þýskumælandi fólk var í
meirihluta. Forsætisráðherra Breta, Neville Chamberlain, lét falla fræg orð
eftir undirritun samkomulagsins um að hann hefði tryggt „frið um vora daga“. Í
mars 1939 réðust Þjóðverjar svo inn í restina af Tékkóslóvakíu og hernumdu hana.
En hörð viðbrögð Breta og Frakka létu enn á sér standa. En brot Þjóðverja á
Munchen-samkomulaginu sýndu á hinn bóginn fram á með ótvíræðum hætti að ekki var
hægt að treysta Hitler og í kjölfarið gerðu Frakkar og Pólverjar með sér
samkomulag þann 19. mars um að koma hvor öðrum til aðstoðar yrði ráðist á aðra
hvora þjóðina. Bretar höfðu þá þegar heitið Pólverjum að koma Póllandi til
aðstoðar yrði ráðist á landið.

Þann 23. ágúst 1939 gerðu Þjóðverjar og Sovétmenn með sér samkomulag, nefnt
Molotov-Ribbentrop samkomulagið (eftir utanríkisráðherrum beggja landa), þar sem
þjóðirnar ákváðu að skipta með sér Póllandi. Í samkomulaginu var einnig kveðið á
um sölu olíu og matar Sovétmanna til Þjóðverja. Markmið Þjóðverja var að koma í
veg fyrir matarskort ef Bretar settu á þá hafnarbann, líkt og hafði gerst í
fyrri heimsstyrjöldinni.

Eftir að samkomulagið var gert gat Hitler óhræddur ráðist á Pólland. Tylliástæða
hans var að Þýskaland ætti óleyst mál við Pólland tengd borginni Danzig auk
landssvæðis við Visdula-ána. Markmið hans var hins vegar að hernema stóran hluta
af Póllandi og innlima hann í Þýskaland. Undirritun sáttmála milli Bretlands og
Póllands þann 25. ágúst 1939 breytti engu um þær fyrirætlanir.

Þann 1. september 1939 réðust Þjóðverjar og Slóvakía (sem var í raun leppríki
Þjóðverja) inn í Pólland eftir að hafa sett á svið árás á þýska landamærastöð.
Bretar og Frakkar kröfðust þess að Þjóðverjar drægju hersveitir sínar tafarlaust
til baka. Það gerðu Þjóðverjar ekki og þann 3. september lýstu Bretar og Frakkar
yfir stríði á hendur þeim. Kanada, Ástralía og Nýja-Sjáland fylgdu svo fljótlega
í kjölfarið. En stríðsyfirlýsingum þeirra fylgdu ekki umfangsmiklar
hernaðaraðgerðir tafarlaust, þvert á móti gerðist nánast ekkert. Franski herinn
var hægur og gerði svo aðeins sýndarárás og dró sig í hlé. Bretar gátu hins
vegar ekki aðstoðað Pólverja á þeim stutta tíma sem þeir höfðu. Pólski herinn
var lítil fyrirstaða fyrir þann þýska sem náði þann 8. september til höfuðborgar
Póllands, Varsjár. Þann 17. september, og í samræmi við samkomulag sitt við
Þjóðverja, réðist sovéski herinn á Pólland úr austri og opnaði þannig nýjar
vígstöðvar. Degi síðar flúði forseti Póllands til Rúmeníu. Þann 1. október,
eftir tæpt mánaðar umsátur, þrammaði þýski herinn inn í Varsjá og sex dögum
síðar lét pólski herinn af mótspyrnu sinni. Pólland lýsti aldrei opinberlega
yfir uppgjöf en í raun var landinu nú skipt á milli Þjóðverja, Sovétmanna,
Litháen og Slóvakíu.

Á sama tíma og orrustan um Pólland var háð réðust Japanir á Changsha,
hernaðarlega mikilvæga borg í Kína en þurftu að hörfa úr borginni aftur undir
lok septembermánaðar.

Í kjölfarið á innrásinni í Pólland og í samræmi við samkomulag Þjóðverja og
Sovétmanna um Litháen neyddu Sovétmenn Eystrasaltslöndin til að leyfa sér að
koma hersveitum Rauða hersins fyrir í löndum þeirra undir yfirskini samkomulags
um gagnkvæmar varnir. Finnar höfnuðu beiðni Sovétmanna og Rauði herinn réðist í
kjölfarið inn í Finnland í nóvember 1939. Vetrarstríðinu lauk í mars 1940 með
uppgjöf Finna. Frakkar og Bretar álitu innrás Sovétmanna í Finnland jafngilda
því að styðja stríðsrekstur Þjóðverja og brugðust við með því að styðja
brottrekstur Sovétríkjanna úr Þjóðabandalaginu.

Í Vestur-Evrópu voru breskar hersveitir sendar til meginlandsins en Bretar
nefndu það „gervistríðið“ (e. Phoney War) og Þjóðverjar „setustríðið“ (þ.
Sitzkrieg) og hvorugur aðilinn tók af skarið eða undirbjó sókn þar til í apríl
1940. Þýskaland og Sovétríkin gerðu með sér verslunarsamkomulag í febrúar 1940
og fengu þá Sovétmenn hergögn og iðnaðarvélar í skiptum fyrir hráefni sem gerðu
Þjóðverjum kleift að komast hjá hafnarbanni Breta.

Í apríl 1940 réðust Þjóðverjar inn í Danmörku og Noreg til að tryggja sér aðgang
að járngrýti frá Svíþjóð en Bandamenn höfðu áform um að hindra þann aðgang.
Danmörk gafst upp fyrirvaralaust en Norðmenn voru sigraðir eftir tvo mánuði. Í
maí 1940 hertóku Bretar Ísland. Óánægja Breta með þróun mála í Noregi varð til
þess að Neville Chamberlain lét af störfum sem forsætisráðherra og Winston
Churchill tók við þann 10. maí 1940, sama dag og Bretar hernámu Ísland.

Í Suður-Atlantshafi náði þýska herskipið Graf Spee að sökkva níu breskum
kaupskipum. Skipið var elt af bresku beitiskipunum HMS Ajax, HMS Exeter og HMNZS
Achilles og leitaði það ásjár í höfninni Montevídeó. Í stað þess að snúa aftur í
bardaga ákvað skipstjóri þess, Langsdorff, að sökkva í því rétt utan við
höfnina.

Þjóðverjar gerðu innrás í Frakkland, Belgíu, Holland og Lúxemborg þann 10. maí
1940. Sama dag sagði Neville Chamberlain af sér embætti forsætisráðherra
Bretlands og við tók Winston Churchill. Holland og Belgía féllu eftir einungis
nokkra daga og vikur í leifturstríði Þjóðverja. Frakkar miðuðu undirbúning sinn
við reynslu sína úr fyrri heimsstyrjöldinni og vígbjuggu og styrktu
Maginot-línuna en Þjóðverjar fóru kringum hana um skógi vaxin Ardennafjöll, sem
franskir hernaðarfræðingar töldu ranglega að brynvarin ökutæki kæmust ekki um.
Breskar hersveitir urðu að hörfa og komust naumlega undan til Dunkerque þaðan
sem þær voru fluttar til Bretlands yfir Ermarsund. Skilja varð eftir alls kyns
þung hergögn og vélar. Þann 10. júní gerðu Ítalir innrás í Frakkland og lýstu
yfir stríði gegn bæði Frakklandi og Bretlandi. Tólf dögum síðar gafst Frakkland
upp og var fljótlega skipt í hernámshluta Þjóðverja og hernámssvæði Ítala en að
auki var í óhernumdum hluta landsins komið á leppstjórn; Vichy-stjórninni. Þann
3. júlí gerði breski herinn árás á franska flotann í Alsír til að koma í veg
fyrir að hann kæmist í hendur Þjóðverja.

Í júní, á síðustu dögum innrásarinnar í Frakkland settu Sovétmenn á svið
kosningar í Eystrasaltslöndunum og innlimuðu löndin ólöglega með valdi. Skömmu
seinna innlimuðu þeir Bessarabíu í Rúmeníu. Enda þótt Sovétríkin væru í raun
bandamenn Þjóðverja vegna efnahagslegrar samvinnu, takmarkaðrar
hernaðaraðstoðar, skiptum á fólki og landamærasamkomulags var Þjóðverjum þó í
nöp við að Sovétmenn tækju yfir Eystrasaltslöndin, Bessarabíu og
Norður-Bukovinu. Ljóst var af þessu að frekari samvinna yrði ómöguleg auk þess
sem spenna milli ríkjanna var að aukast vegna árekstra áhrifasvæða þeirra. Bæði
ríki bjuggust við að stríð brytist út milli þeirra.

Eftir að Frakkland var hernumið hófu Þjóðverjar að keppa við Breta um yfirráð í
lofti (orrustan um Bretland) til að undirbúa innrás á Bretland. Þeim varð ekki
að ósk sinni því að Bretar gáfu ekki eftir yfirráð í lofti og því var fallið frá
áætlunum um innrás í september. En þýski sjóherinn nýtti sér nýlega herteknar
hafnir Frakka og naut um hríð árangurs í orrustunni um Atlantshafið. Þjóðverjar
beittu kafbátahernaði gegn breskum skipum á Atlantshafi. Ítalía hóf aðgerðir á
Miðjarðarhafi meðal annars umsátur um Möltu í júní. Þeir lögðu undir sig
Somalíland í ágúst og réðust inn í Egyptaland í september 1940, sem þá var undir
stjórn Breta.

Japan herti hafnarbann sitt á Kína í september með því að taka nokkrar
herstöðvar í norðurhluta frönsku Indókína, sem nú var býsna einangruð.

Bandaríkin, sem voru hlutlaust land, hafði gert ýmislegt til að styðja Kína og
bandamenn í Vestur-Evrópu. Í nóvember 1939 var Bandarísku hlutleysislögunum
breytt svo að stríðandi fylkingum (bandamönnum) var leyft að versla við
Bandaríkjamenn að því gefnu að þeir staðgreiddu varninginn og flyttu sjálfir.
Árið 1940, í kjölfarið á hernámi Þjóðverja í París, stækkuðu Bandaríkjamenn
sjóher sinn umtalsvert (eða 70%) með það í huga að geta beitt sjóhernum á
tveimur ólíkum úthöfum samtímis. Eftir að Japanir réðust inn í Indókína beittu
Bandaríkjamenn Japani viðskiptaþvingunum og bönnuðu sölu á járni, stáli og vélum
til Japana. Í september féllust Bandaríkjamenn enn fremur á skipta á bandaríksum
tundurspillum og breskum herstöðvum. Bretar fengu þá fimmtíu tundurspilla í
skiptum fyrir herstöðvar á Nýfundnalandi, Bahamaeyjum, Jamaíka, Antígva,
vesturströnd Trinidads og víðar. Mikill meirihluti bandarísku þjóðarinnar var
eftir sem áður mótfallinn beinum hernaðarafskiptum allt fram til síðla árs 1941.

Í nóvember 1940 stækkaði bandalag Öxulveldanna þegar Ungverjaland, Slóvakía og
Rúmenía gengu til liðs við hin Öxulveldin. Þessi ríki tóku þátt í innrásinni í
Sovétríkin en Rúmenar lögðu mest af mörkum því þeir vildu ná aftur þeim
landsvæðum í Bessarabíu og Norður-Bukovinu, sem Sovétmenn höfðu innlimað.
Leiðtogi Rúmena, Ion Antonescu, var auk þess ákafur andstæðingur kommúnista. Í
október 1940 réðust Ítalir inn í Grikkland en voru hraktir burt innan fárra daga
og hörfuðu til Albaníu. Í desember hófu breskar hersveitir gagnárár á ítalskar
sveitir í Egyptalandi og Ítölsku Austur-Afríku. Snemma árs 1941 þegar ítalski
herinn hafði verið rekinn aftur til Líbýu fyrirskipaði Churchill að hersveitir
skyldu sendar frá Afríku til Grikklands til að efla varnir þar. Ítalski
sjóherinn beið nokkrum sinnum ósigur og breski sjóherinn gerði óvíg þrjú herskip
Ítala við Taranto og mörg önnur skip Matapanhöfða.

Þjóðverjar gripu fljótt í taumana til að hjálpa Ítölum. Hitler sendi þýskar
hersveitir til Líbýu í febrúar og í lok marsmánaðar höfðu Þjóðverjar blásið til
sóknar gegn þverrandi herafla Breta. Innan mánaðar höfðu breskar hersveitir
hörfað aftur til Egyptalands að undanskilinni umsetnu hafnarborginni Tobruk.
Bretar freistuðu þess að ýta við sveitum Öxulveldanna í maí og aftur í júní en
til einskis í bæði skiptin. Snemma í apríl, eftir að Búlgaría hafði gengið til
liðs við Öxulveldin, gerðu Þjóðverjar innrás á Balkanskaga, réðust inn í
Grikkland og Júgóslavíu í kjölfar valdaráns þar. Þeim varð mjög ágengt og
bandamenn urðu frá að hverfa eftir að Þjóðverjar náðu Krít á sitt vald í lok
maímánaðar.

Bandamenn náðu þó einhverjum árangri á þessum tíma stríðsins. Í Miðausturlöndum
bældu Bretar niður valdaránstilraun í Írak, sem þýskar flugsveitir höfðu stutt
frá herstöðvum innan landamæra Sýrlands, sem var á valdi Vichy-stjórnarinnar,
svo réðust þeir ásamt frjálsum Frökkum inn í Sýrland Líbanon til að koma í veg
fyrir annað eins. Á Atlantshafi náðu Bretar að sökkva þýska herskipinu Bismarck.
Ef til vill munaði mestu um að breski flugherinn hafði staðið upp í hárinu á
þýska flughernum og loftárásum Þjóðverja á Bretland lauk að mestu í maí 1941.

Í Asíu var komin upp pattstaða milli Japana og Kínverja árið 1940, þrátt fyrir
ýmsar tilraunir beggja aðila. In Japanir tóku völdin í sunnanverðri Indókína til
þess að auka þrýstinginn á Kína með því að loka verslunarleiðum þeirra og koma
japönskum hersveitum betur fyrir ef átök brytust út við Vesturlönd. Í ágúst sama
ár blésu kínverskir kommúnistar til sóknar í Mið-Kína. Japanir brugðust hart við
á hernumdum svæðum. Ástandið í Evrópu og Asíu var tiltölulega stöðugt og
Þjóðverjar, Japanir og Sovétmenn gerðu allir ráðstafanir. Sovétmenn voru
þreyttir á aukinni spennu milli sín og Þjóðverja og í apríl 1941 gerðu þeir
griðarsamning við Japani sem höfðu í hyggju að nýta sér stríðið í Evrópu og
hertaka mikilvægar auðlindir Evrópuríkjanna í Suðaustur-Asíu. Þjóðverjar voru á
hinn bóginn að undirbúa innrás í Sovétríkin og fjölguðu mjög hersveitum sínum
við landamærin í austri.



https://is.wikipedia.org/wiki/Hrafninn_fl%C3%BDgur

Hrafninn flýgur er íslensk-sænsk víkingamynd frá 1984 og þriðja kvikmynd Hrafns
Gunnlaugssonar í fullri lengd. Kvikmyndin gerist á Íslandi stuttu eftir landnám
og fjallar um írskan mann, Gest (Jakob Þór Einarsson), sem fer til Íslands til
að hefna sín á víkingum sem drepið höfðu foreldra hans og rænt systur hans þegar
hann var á barnsaldri. Þegar kvikmyndin var frumsýnd var hún stundum kölluð eina
ekta víkingamyndin. Hún náði nokkrum vinsældum á Norðurlöndunum og setningar úr
myndinni, eins og „Þungur hnífur?“, urðu allþekktar.

Myndinni var gjarnan lýst sem spagettívestra í víkingabúningi, meðal annars
vegna tónlistar (panflauta er notuð til að skapa spennu í mörgum atriðum) og
hliðstæðna við söguþráðinn í A Fistful of Dollars eftir Sergio Leone frá 1964
sem sjálf var eins konar endurgerð japönsku kvikmyndarinnar Yojimbo eftir Akira
Kurosawa. Allar þessar myndir nýta algengt þjóðsagnaminni sem t.d. kemur fram í
sögunni „Skraddarinn hugprúði“ í Grimmsævintýrum (gerð 1640 í þjóðsagnaflokkun
Aarne-Thompson). Í einu af lokaatriðunum í Hrafninn flýgur segir Þórður (Helgi
Skúlason) syni sínum útgáfu af þessari sögu til að róa hann, þar sem hann læst
ætla að fórna honum til að lokka Gest út úr fylgsni sínu.

Hrafninn flýgur vakti töluverða athygli strax meðan á framleiðslu stóð. Mikið
var lagt í hönnun búninga þar sem að hluta var notast við gamaldags aðferðir í
málmsmíði t.d. og leikmyndin þótti strax nýstárleg. Leikmunum var stillt upp í
anddyri Háskólabíós meðan á sýningum stóð. Hluta af leikmyndinni má enn sjá í
Drangshlíð undir Eyjafjöllum. Myndin vakti einnig athygli fyrir það að vera
klippt á stafrænu formi (VHS).

Aðsókn á myndina var mjög góð í kvikmyndahúsum á Íslandi og áætlaði DV (4. mars
2000) að um 70.000 manns hefðu séð hana, sem gerði hana að tíundu best sóttu
íslensku kvikmyndinni fram að þeim tíma. Hún kom út á myndbandi fljótlega eftir
að kvikmyndasýningum lauk og á mynddiski 2005. Hún hefur verið notuð í kennslu á
Norðurlöndunum sem hefur verið gagnrýnt þar sem hún þykir ekki gefa nógu
raunsæja mynd af tímabilinu.



https://is.wikipedia.org/wiki/%C3%8Dslenski_f%C3%A1ninn

Íslenski fáninn er þjóðfáni Íslands. Hann var fyrst opinberlega staðfestur með
konungsúrskurði 19. júní árið 1915. Lög um íslenska fánann voru hins vegar sett
þann 17. júní 1944 og tóku gildi 24. ágúst, en þau voru fyrstu lögin sem
samþykkt voru á eftir stjórnarskránni.

Fáninn er svokallaður krossfáni eins og fánar allra hinna Norðurlandanna eru.
Hann er heiðblár með mjallhvítum krossi og eldrauðum krossi innan í hvíta
krossinum.

Samkvæmt fánalögum verða allir fánar dregnir á fánastöng að vera í góðu ástandi,
lögreglan má gera upptæka alla fána sjáanlega á opinberum stöðum sem ekki
samræmast íslenskum fánareglum. Ströng lög gilda um þá virðingu sem sýna ber
þjóðfána Íslendinga og getur það varðað sektum eða fangelsi allt að einu ári að
brjóta fánalögin.

Að auki mega opinberar stofnanir draga fánann að húni við sérstök tækifæri sem
forsætisráðuneytið gefur tilskipun um. Almenningur má draga fánann að húni við
sérstök tækifæri. Einnig er í reglum að fáninn skuli aldrei vera dreginn á stöng
fyrir kl. 7 að morgni og sé að jafnaði ekki uppi lengur en til sólarlags en þó
skal hann aldrei vera lengur uppi en til miðnættis.

Hægt er að fá senda áminningu með tölvupósti daginn fyrir hvern opinberan
fánadag, með því að skrá sig á síðunni www.faninn.is [1]

Við notkun eftirfarandi litakerfa fyrir prent- og skjámiðla skal miða við
eftirfarandi litanúmer:

Við notkun annarra litakerfa skal notast við þá liti sem samsvara best litum
fánans samkvæmt SCOTDIC-litakerfinu, sbr. 1. mgr.

Nánari upplýsingar um fánalitina veitir forsætisráðuneytið og sendiráð Íslands
erlendis.

Fáninn í réttum litum og hlutföllum skal vera til sýnis í Þjóðminjasafni Íslands
og hjá lögreglu­stjórum landsins.

Auglýsing þessi er sett samkvæmt 13. gr., sbr. 9. gr. laga nr. 34 17. júní 1944,
um þjóðfána Íslendinga, og tekur þegar gildi. Við gildistöku hennar falla úr
gildi eldri ákvæði um liti íslenska fánans, sbr. auglýsingu nr. 6/1991, um liti
íslenska fánans.



https://is.wikipedia.org/wiki/Armed_Forces_Radio_and_Television_Service_Keflavik

Armed Forces Radio and Television Service Keflavik eða AFRTS Keflavik (áður
Radio TFK) eða Kanaútvarpið/Kanasjónvarpið eða Keflavíkursjónvarpið, eins og það
var almennt nefnt af Íslendingum, var útvarpsstöð Varnarliðsins á
Keflavíkurstöðinni á Suðurnesjum sem starfaði frá 1951 til 2006 þegar
herstöðinni var lokað.

Skilgreint hlutverk stöðvarinnar var að senda út skemmtiefni til upplyftingar
hermönnum og starfsfólki hersins á starfsstöðvum hersins á Íslandi. Dagskrá
stöðvarinnar byggðist fyrst og fremst upp af vinsælu bandarísku útvarps- og
sjónvarpsefni, en hluti dagskrárinnar voru sérstakir upplýsingaþættir
framleiddir af Pentagon sem af þótti nokkur áróðurskeimur. Einnig framleiddi
stöðin sitt eigið efni, aðallega fréttir og veðurfréttir. Stöðin var hluti af
útvarpsnetinu Armed Forces Network sem starfar á herstöðvum Bandaríkjamanna um
allan heim. Rekstraraðili stöðvarinnar var Navy Media Center (NMC) Broadcasting
Detachment í Keflavík en megnið af efninu var fengið frá AFRTS sem sá um innkaup
og framleiðslu á efni.

Stöðin hóf útsendingar á miðbylgju með 25 watta styrk í nóvember 1951 og fékk
síðan leyfi íslenskra stjórnvalda til reksturs útvarpsstöðvar allan
sólarhringinn í maí 1952. Um leið var krafturinn aukinn í 250 wött og var stöðin
alla tíð ein sú öflugasta á stóru svæði kringum Ísland. Áður hafði Bandaríkjaher
rekið útvarpsstöð við Keflavíkurflugvöll í Síðari heimsstyrjöldinni.
Útvarpsstöðin sendi út samfellt frá 1952 til 2006.

1954 sótti stöðin um og fékk leyfi til sjónvarpsútsendinga 4. mars 1955. Sent
var út á tíðninni 108-186 Hz í 345° geisla. Þetta voru fyrstu
sjónvarpsútsendingar frá Íslandi, ellefu árum áður en Ríkissjónvarpið hóf
útsendingar. Leyfið var háð þeim skilyrðum að styrkur útsendingarinnar væri
bundinn við 50 wött og reynt að beina geislanum að stöðinni sjálfri. Vegna þess
að málið var ekki talið snerta íslenska hagsmuni bar Kristinn Guðmundsson
utanríkisráðherra málið ekki undir Alþingi.

Brátt kom í ljós að sjónvarpsmerkið frá stöðinni náðist á Suðurnesjum,
Hafnarfirði og Reykjavík og ýmsir urðu sér út um sjónvarpsviðtæki og
sjónvarpsloftnet til að geta fylgst með dagskrá stöðvarinnar. Viðtækin voru dýr
og því fá heimili sem leyfðu sér slíkan munað, en áhorfið hefur líklega verið
meira en fjöldi tækja gaf til kynna vegna hópáhorfs á vinsæla dagskrárliði.

1959 lögðu tveir þingmenn Alþýðubandalagsins fram tillögu um lokun
sjónvarpsstöðvarinnar en hún var ekki samþykkt. 1961 sótti stöðin um að
útsendingarstyrkur yrði aukinn úr 50w í 250w og var það leyfi veitt 17. apríl.
Þegar stöðin jók útsendingastyrk sinn árið eftir kom málið aftur upp á Alþingi.
Þingmaður Framsóknarflokksins gagnrýndi þá að utanríkisráðherra hefði veitt
erlendri sjónvarpsstöð í reynd einokunarstöðu í sjónvarpsútsendingum á Íslandi.
Málið var enn sárara þar sem ekki hafði enn tekist að koma á fót íslensku
sjónvarpi þrátt fyrir umræður um nauðsyn þess í tæpan áratug. Danska
ríkisútvarpið hafði hafið sjónvarpsútsendingar árið 1951.

Deilan vatt upp á sig eftir þetta og 13. mars árið 1964 birtu sextíu þekktir
Íslendingar grein þar sem skorað var á íslensk stjórnvöld að takmarka
útsendingar stöðvarinnar, til þess „að það mál [stofnun íslensks sjónvarps] fái
þróazt í samræmi við vilja og getu þjóðarinnar, án þess að knúið sé fram með
óeðlilegum hætti“. Andstæðingar stöðvarinnar höfðu meðal annars áhyggjur af því
að íslensk ungmenni myndu verða fyrir "óæskilegum" menningaráhrifum og jafnvel
glata íslenskunni. Ýmsir urðu þó til að koma Keflavíkursjónvarpinu til varnar og
yfir 14.000 manns skrifuðu undir undirskriftalista þar sem þess var óskað að
stöðin fengi áfram að senda út á Íslandi.

Þegar Ríkissjónvarpið hóf útsendingar árið 1966 kom fram sú skoðun framleiðenda
sjónvarpsefnis í Bandaríkjunum að sjónvarpsstöð varnarliðsins ætti að greiða
sambærileg gjöld fyrir útsendingu á aðkeyptu efni þar sem áhorfendahópurinn á
Íslandi væri stærri en sem næmi varnarstöðinni sjálfri. Í framhaldi af því
óskaði flotaforinginn eftir því við íslensk stjórnvöld að dregið yrði verulega
úr útsendingarstyrk stöðvarinnar þannig að hann takmarkaðist við stöðina og
næsta nágrenni hennar enda hefði rekstrarkostnaður stöðvarinnar ella
margfaldast. 15. september 1967 voru svo sjónvarpsútsendingar takmarkaðar þannig
að þær næðust aðeins á Suðurnesjum og sunnanverðum Hafnarfirði. Dagskrá
stöðvarinnar var t.d. birt í héraðsblöðum á Suðurnesjum til 1972. Samkvæmt
könnunum náðist dagskrá stöðvarinnar á köflum víða í Reykjavík. Þannig héldu
útsendingar áfram til 1974 þegar allar sjónvarpsútsendingar stöðvarinnar voru
færðar í kapalkerfi.

16. nóvember 1969 réðust 22 meðlimir í Æskulýðsfylkingunni inn í upptökusal
sjónvarpsstöðvarinnar, máluðu „Che Guevara“ og „Viva Cuba“ á veggi og á
tökuvélar og hrópuðu slagorð gegn stríðinu í Víetnam. Í hópnum voru meðal
annarra Birna Þórðardóttir og Róska.

Á árunum 1972 til 1974 birtust reglulega greinar í íslenskum dagblöðum um að
Keflavíkursjónvarpið væri að brjóta íslensk útvarpslög með útsendingum sínum þar
sem þau lög kváðu á um einkarétt Ríkisútvarpsins til sjónvarpsútsendinga. Á móti
kvörtuðu margir undan takmörkunum á móttöku sjónvarpsins.

Í nóvember 1974 urðu miklar deilur á þingi um þingsályktunartillögu Alberts
Guðmundssonar sem fjallaði meðal annars um að opna bæri fyrir útsendingar
Keflavíkursjónvarpsins. Tillagan var felld með 40 atkvæðum gegn 5 og þannig
ljóst að þverpólitísk samstaða var um lokun þess.

Á 9. áratugnum var farið að endurvarpa sjónvarpsefni frá gervihnöttum í
kapalkerfinu sem á endanum taldi 40 sjónvarpsrásir og 11 útvarpsrásir.



https://is.wikipedia.org/wiki/F%C3%A6reyjar

Færeyjar eru klasi 18 eyja í Atlantshafinu á milli Skotlands og Íslands. Þær eru
allar í byggð nema tvær, Koltur og Lítla Dímun, en mjög fámennt er á sumum
þeirra. Nafnið þýðir fjáreyjar og eru þær kenndar við sauðfé. Þær byggðust á
svipuðum tíma og Ísland og með sama hætti, þar eð norskir víkingar og sæfarar
settust þar að, auk fólks frá Skotlandi og Írlandi, sem margt var af norrænum
stofni.

Höfuðstaður Færeyja er Þórshöfn á Straumey en í sveitarfélaginu eru alls um 20
þúsund íbúar. Heildaríbúafjöldi eyjanna er um 48.500 (árið 2011). Færeyjar
tilheyra Danmörku og njóta umtalsverðra fjárstyrkja þaðan en Færeyingar hafa
haft sjálfstjórn frá 1948. Æðsti maður færeysku stjórnarinnar er titlaður
lögmaður. Þjóðþing Færeyinga er kallað Lögtingið og er með aðsetur í Þórshöfn en
þar sitja 33 þingmenn. Færeyingar eiga jafnframt 2 kjörna fulltrúa á
Folketinget, þjóðþingi Dana. Sjálfstæðisbarátta Færeyinga hefur verið eitt
helsta deilumálið í Færeyjum frá fyrri hluta 20. aldarinnar en þjóðin virðist
ávallt skiptast nokkuð jafnt í þá sem vilja sjálfstæði og þá sem vilja áfram
tilheyra Danmörku.

Aðalatvinnuvegir Færeyinga eru fiskveiðar og fiskvinnsla. Miklar olíulindir er
að finna undir hafsbotni á milli Færeyja og Bretlands og binda Færeyingar vonir
við að hægt verði að vinna umtalsvert magn af olíu þar. Margir Færeyingar fóru
til Íslands og unnu á vertíð upp úr miðri 20. öld og settust sumir þeirra að á
Íslandi og hafa gerst íslenskir borgarar. Einnig hafa allnokkrir Íslendingar
sest að í Færeyjum. Þjóðirnar eru náskyldar, svo og tungumálin færeyska og
íslenska.

Talið er að einsetumenn og munkar frá Skotlandi eða Írlandi hafi sest að í
Færeyjum á 6. öld og líklega flutt þangað með sér sauðfé og geitur. Norrænir
menn komu svo til eyjanna um 800 og settust einhverjir þeirra þar að en samkvæmt
því sem segir í Færeyinga sögu fullbyggðust eyjarnar seint á 9. öld þegar
norskir menn hröktust þangað undan Haraldi hárfagra. Fyrsti landnámsmaður
Færeyja var að sögn Grímur kamban. Hann á að hafa búið í Funningi á Eysturoy.
Viðurnefnið er keltneskt og bendir til tengsla við Bretlandseyjar.

Í Færeyinga sögu segir svo frá kristnitöku í Færeyjum að Sigmundur Brestisson
hafi hrakist þaðan undan óvinum sínum til Noregs í lok 10. aldar. Þar tók hann
kristna trú og var falið af Ólafi konungi Tryggvasyni að kristna Færeyinga, sem
hann og gerði, en helsti andstæðingur hans var Þrándur í Götu og féll Sigmundur
fyrir honum.

Þrándur var leiðtogi Færeyinga næstu áratugina en hann dó um 1035 og þá varð
Leifur Össurarson helsti höfðingi Færeyinga og gerðist lénsmaður Noregskonungs.
Hefur verið miðaði við að víkingaöldinni í Færeyjum hafi lokið það ár og
eyjarnar komist undir yfirráð Noregskonungs. Hélst sú skipan til 1380, þegar
Noregur komst undir Danmörku í Kalmarsambandinu. Alla tíð síðan hafa Færeyjar
verið undir danskri stjórn. Árið 1274 varð lögmaðurinn konunglegur embættismaður
en hafði áður verið valinn af landsmönnum á þingi.

Biskupssetur var stofnað í Færeyjum, líklega um eða upp úr 1100, því vitað er að
Ormur, sem var biskup eyjanna 1139, var sá fjórði í röðinni og líklega sá fyrsti
sem sat í Kirkjubæ. Erlendur var biskup Færeyja 1269-1308 og í hans tíð var
Sauðabréfið skrifað, elsta skjal sem varðveitt er frá Færeyjum. Hann hóf líka
byggingu Magnúsarkirkjunnar í Kirkjubæ. Annars er fremur fátt vitað um biskupana
í kaþólskri tíð. Siðaskipti urðu á eyjunum 1538 og biskupinn sem þá tók við varð
eini lútherski Færeyjabiskupinn, embættið var lagt niður og eyjarnar lögðust
fyrst undir biskupinn í Björgvin og frá 1620 undir Sjálandsbiskup. Embætti
Færeyjabiskups komst ekki á að nýju fyrr en 1963.

Sjóræningjar frá Alsír, líklega þeir sömu og rændu á Íslandi, frömdu Tyrkjarán í
Hvalba 1629, drápu sex og rændu yfir þrjátíu konum og börnum og seldu í þrældóm.
Ensk, hollensk og þýsk skip gerðu iðulega strandhögg á eyjunum en Magnús
Heinason barðist gegn þeim af miklu kappi um 1580 og eftir það varð mun
friðvænlegra. Verslunin fluttist svo frá Björgvin til Kaupmannahafnar snemma á
17. öld. Árið 1655 hófst tímabil það sem nefnt hefur verið Gablatíðin, þegar
Daninn Christoffer Gabel fékk Færeyjar að léni, og er það almennt talið
erfiðasti tíminn í sögu Færeyja. Einn helsti andstæðingur hans var presturinn
Lucas Debes, sem leiddi sendinefnd sem hélt til Kaupmannahafnar 1673 til að
kvarta yfir Gabel, sem lést sama ár. Sonur hans tók þó við og Gablatíðin er
talin standa til 1709.

Þegar Danir misstu yfirráð yfir Noregi í friðarsamningunum í Kiel 1814 héldu
þeir Færeyjum, Grænlandi og Íslandi áfram þótt þessi lönd hefðu heyrt undir
Noregskonung. Árið 1816 ákvað danska stjórnin að leggja niður færeyska lögþingið
og embætti lögmanns og gera eyjarnar að amti í Danmörku.

Á svipuðum tíma hófst þó barátta fyrir framförum í Færeyjum og var skáldið,
bóndinn og skipasmiðurinn Nólseyjar-Páll þar í fararbrjósti. Hann barðist gegn
einokunarversluninni, sem lengi hafði verið í Færeyjum, smíðaði sér sjálfur skip
og sigldi á því til Danmerkur og Englands og keypti varning í trássi við
yfirvöld. Páll, sem er ein helsta þjóðhetja Færeyinga, fórst á heimleið frá
Englandi veturinn 1808/1809.

Einokunarverslunin var loks afnumin 1856 og lögþingið var endurreist 1852.
Þjóðernisvakning hófst 1888 með stofnun Føroyingafelagsins og snerist upphaflega
fyrst og fremst um að varðveita færeyska tungu og menningu en síðar fór hún að
beinast meira að stjórnmálum og stjórnmálaflokkar urðu til.

Deilan um tungumálið harðnaði þegar danska stjórnin ákvað árið 1912 að undirlagi
Sambandsflokksins að kennsla í færeyskum skólum skyldi fara fram á dönsku. Því
var þó breytt aftur árið 1938. Einn helsti leiðtogi þjóðernisvakningarinnar var
kóngsbóndinn Jóannes Patursson.

Bretar hernámu Færeyjar 12. apríl 1940 og stóð hernámið til stríðsloka.
Efnahagur Færeyinga batnaði mjög í stríðinu vegna fisksölu til Bretlands og þeir
sigldu undir eigin fána, sem þeir höfðu ekki getað áður. Þegar stríðinu lauk
tóku Danir aftur við en sjálfstæðishreyfingunni hafði vaxið fiskur um hrygg.
Færeyingar gátu hins vegar ekki komið sér saman um hvað þeir vildu sjálfir. Árið
1946 var haldin þjóðaratkvæðagreiðsla þar sem Færeyingar kusu um
framtíðarfyrirkomulag sambandsins við Danmörku. Þeir samþykktu með mjög naumum
meirihluta að lýsa yfir sjálfstæði en danska stjórnin hafnaði því og boðaði til
kosninga þar sem andstæðingar sjálfstæðisyfirlýsingar náðu meirihluta svo að
ekkert var gert með hana. Í kjölfarið fengu Færeyingar þó heimastjórn 1948 og
yfirráð yfir eigin málum að flestu leyti, en danska stjórnarskráin frá 1953
hefur aldrei verið samþykkt í Færeyjum og í henni er raunar hvergi minnst á
eyjarnar.

Þegar Danir gengu í Evrópusambandið 1973 ákváðu Færeyingar að standa fyrir utan
það. Alvarleg efnahagskreppa var í Færeyjum upp úr 1990 eftir mikinn uppgang á
níunda áratugnum og um 15% Færeyinga fluttu úr landi en eyjarnar náðu þó að
rétta úr kútnum. Stuðningur við sjálfstæði hefur farið vaxandi í Færeyjum á
síðari árum og meirihluti Dana vill losna úr ríkjasambandinu en mörg mál eru þó
óleyst og Færeyjar fá enn töluverðan fjárstuðning frá Danmörku og margir
Færeyingar telja ríkjasambandið nauðsynlega tryggingu vegna þess hve einhæft
atvinnulíf eyjanna er.

Færeyingar eru af norrænum uppruna, líkt og Íslendingar. Talið er að
landnámsmenn í Færeyjum hafi ýmist komið beint frá Noregi og öðrum Norðurlöndum
eða úr byggðum norrænna manna á Bretlandseyjum. Færeyingar hafa ekki sjálfstæðan
ríkisborgararétt, heldur eru þeir danskir ríkisborgarar. Fólk af færeyskum
uppruna, búsett í Danmörku, er þó sérstaklega skráð hjá dönsku hagstofunni og
samkvæmt upplýsingum hennar bjuggu 22.549 einstaklingar af færeyskum uppruna
(fæddir í Færeyjum eða eiga foreldri eða afa eða ömmu fædda í Færeyjum) í
Danmörku árið 2006, en það ár voru íbúar Færeyja 48.219. Þann 1. febrúar 2011
voru þeir orðnir 48.565.

Færeyska er tungumál sem hefur þróast úr fornnorrænu og er náskylt íslensku en
hefur þó orðið fyrir mun meiri áhrifum frá dönsku. Færeyska ritmálið var mótað
af prestinum Venceslaus Ulricus Hammershaimb, sem var góðvinur Jóns Sigurðssonar
og varð fyrir áhrifum af honum. Hann gaf út fyrstu færeysku málfræðibókina árið
1854 og samdi stafsetningarreglur.

Christian Matras, kunnur færeyskur fræðimaður og prófessor í málvísindum við
Kaupmannahafnarháskóla, samdi fyrstu færeysk-dönsku orðabókina ásamt Mads
Andreas Jacobsen og kom hún út 1927-1928. Matras varð síðar fyrsti forstöðumaður
Fróðskaparseturs Føroya. Christian Matras vann að útgáfu ýmissa færeyskra
handrita, meðal annars mikils safns á færeyskum danskvæðum. Hann átti mikinn
þátt í að móta færeyskt nútímaritmál.

Árið 1998 kom út stór orðabók, Føroysk orðabók, og var aðalritstjóri hennar
Jóhan Hendrik W. Poulsen, en bókin var unnin á Fróðskaparsetrinu og byggðist að
hluta á seðlasöfnum frá Christian Matras og fleirum.

Í færeyskum grunnskólum hefur verið kennt á færeysku frá 1938 en einnig fá
nemendur kennslu í dönsku og ensku. Vísir að framhaldsskóla kom þegar árið 1937
en það var ekki fyrr en 1964 sem fyrsti framhaldsskólinn, Føroya Studentaskúli,
var settur á laggirnar í Hoyvík. Í Þórshöfn er Føroya Handilsskúli, tækniskóli
og sjómanna- og vélskóli. Þar er einnig Fróðskaparsetur Føroya, sem var stofnað
20. maí 1960 og er eini skólinn á háskólastigi. Mjög margir Færeyingar fara þó
til framhaldsnáms í Danmörku og öðrum löndum.

Eftir siðaskiptin í Færeyjum var færeyskri tungu í raun úthýst úr kirkjunni,
menningu og stjórnsýslu eyjanna og færeyskt ritmál var ekki mótað fyrr en um
miðja 19. öld. Menningararfurinn varðveittist því fyrst og fremst í munnlegri
geymd um 300 ára skeið, bæði sem sögur, ævintýri og ekki síst dansar og kvæði.
Sum þessara kvæða eru um fornkappa, stundum íslenska, önnur um riddara og
rómantík og sum eru skopkvæði um færeyska almúgamenn. Þessi kvæði hafa verið
gefin út í stórum kvæðasöfnum.

Færeyingar sungu þjóðkvæði sín við forn vikivakalög og dönsuðu dansa sem áttu
rætur að rekja til miðalda. Svipaðir dansar tíðkuðust á Íslandi á fyrri öldum en
hurfu á 17. og 18. öld þótt mörg danskvæði hafi varðveist niðurskrifuð.
Færeyingar hafa aftur á móti haldið dans- og kvæðamenningu sinni til dagsins í
dag og stíga enn forna dansa, til dæmis á þjóðhátíðardeginum Ólafsvöku.

Færeyski dansinn er hringdans eða keðjudans og geta danskvæðin verið allt frá
fáeinum erindum upp í mörg hundruð. Oftast er einn forsöngvari sem syngur kvæðið
en svo taka allir undir í viðlaginu, sem er sungið eftir hverja vísu.

Færeyski þjóðbúningurinn er svipaður þeim íslenska en þó litríkari. Fólk klæðist
honum meðal annars á Ólafsvöku þegar það dansar en það er þó alls ekkert
skilyrði að vera í búningi.

Færeyingar eiga engin nafnkennd skáld eða rithöfunda frá fyrri öldum en
þjóðhetjan Nólseyjar-Páll var vinsælt skáld um aldamótin 1800. Eftir að færeyskt
ritmál varð til komu ýmis skáld og rithöfundar fram á sjónarsviðið en þekktustu
höfundar Færeyja voru allir fæddir um aldamótin 1900, þeir William Heinesen, sem
fékk Bókmenntaverðlaun Norðurlandaráðs 1964 fyrir skáldsöguna Det gode håb
(Vonin blíð) en skrifaði reyndar aðallega á dönsku, Hedin Brú, en Færeyingar
völdu sjálfir skáldsögu hans Feðgar á ferð sem bók 20. aldarinnar í Færeyjum, og
Jørgen-Frantz Jacobsen, en skáldsaga hans Barbara, sem skrifuð var á dönsku og
kom út 1939, ári eftir lát höfundarins, var þýdd á fjölda tungumála og hefur náð
mestri útbreiðslu allra bóka eftir færeyskan höfund.

Af yngri höfundum er Rói Patursson þekktastur, en hann fékk Bókmenntaverðlaun
Norðurlandaráðs árið 1986 fyrir ljóðasafnið Líkasum.

Elsta færeyska blaðið er Dimmalætting, sem fyrst kom út 1878 og kemur nú út fimm
daga í viku eins og helsti keppinauturinn, Sosialurin, sem hefur komið út frá
1927. Dimmalætting var áður flokksblað Sambandsflokksins og Sosialurinn fylgdi
Jafnaðarflokknum en bæði teljast nú óháð. Fleiri flokksblöð komu út í Færeyjum
áður en lögðu upp laupana í kreppunni upp úr 1990. Norðlýsið er gefið út í
Klakksvík og ætlað íbúum Norðeyjanna. Nokkur tímarit koma einnig út.

Útvarp Føroya hóf útsendingar 1957 og síðan hafa bæst við Rás 2 og kristilega
útvarpsstöðin Lindin. Sjónvarp Føroya hóf útsendingar 1984 og urðu Færeyjar þar
með síðasta landið í Evrópu til að fá eigin sjónvarpsstöð. Sjónvarp Føroya og
Útvarp Føroya sameinuðust árið 2005 í eitt fyrirtæki, Kringvarp Føroya.

Færeyingar þykja trúræknir; um 83% Færeyinga tilheyra evangelísk-lúthersku
þjóðkirkjunni (Fólkakirkjan) og flestir aðrir öðrum kristnum söfnuðum. Árið 1948
var Biblían gefin út á færeysku í fyrsta sinn og hafði hún verið þýdd á færeysku
úr ýmsum nútímatungumálum. Jacob Dahl og Kristian Osvald Viderø luku við nýja
þýðingu úr hebresku og grísku árið 1961.

Embætti Færeyjabiskups var aflagt skömmu eftir siðaskipti og eftir það var
stiftsprófastur æðsti maður kirkjunnar þar. Biskupsembættið var endurreist árið
1963 og á Ólafsvöku 2007 varð færeyska þjóðkirkjan sjálfstæð og ekki lengur
undir dönsku kirkjunni. Jógvan Friðriksson var kjörinn fyrsti biskup færeysku
þjóðkirkjunnar.

Frá fornu fari hefur uppistaðan í mataræði Færeyinga verið kjöt- og fiskmeti.
Kartöflur bættust við á 19. öld ásamt fáeinum öðrum grænmetistegundum, einkum
hvítkáli og gulrófum. Á síðustu áratugum hefur neysla á innfluttum matvælum
aukist mikið en hefðbundnir færeyskir réttir eru bæði algengur hversdagsmatur og
bornir fram við hátíðleg tækifæri. Lítið er þó um að þeir séu á boðstólum á
færeyskum veitingastöðum.

Einn þekktasti rétturinn er skerpikjöt, sem er vindþurrkað kindakjöt. Það er
mjög bragðsterkt og fellur ekki að smekk allra. Það er oftast skorið hrátt í
þunnar sneiðar og borðað á rúgbrauði. Kjötið er þurrkað í hjalli í 5-9 mánuði
eða jafnvel í heilt ár. Mjög víða í Færeyjum má einnig sjá siginn fisk (ræstan
fisk) hanga í hjalli eða undir þakskeggi og einnig ræst kjöt, kindakjöt sem
hefur hangið í mun styttri tíma en skerpikjötið, gjarna um tvo mánuði. Kindakjöt
er langalgengasta kjötið en nauta- og svínakjöt er einnig borðað, svo og
kjúklingur. Eina færeyska villibráðin, fyrir utan hvali og sjófugla, eru
snæhérar, sem eru veiddir fyrir jólin.

Grind og spik er algengur færeyskur réttur, kjöt og spik af grindhvölum. Kjötið
er einnig oft steikt og borið fram í brúnni sósu og kallast þá grindabúffur.
Ýmsir sjófuglar eru líka borðaðir, ýmist ferskir eða „ræstir“, og egg sjófugla
eru einnig vinsæll matur. Fiskur, ferskur, siginn eða þurrkaður, er mjög
algengur matur og með honum er stundum höfð garnatálg, en það er mör úr sláturfé
sem er mótaður í kúlu og síðan látinn hanga. Knettir eða fiskibollur eru oft á
borðum. Fæstir Færeyingar kaupa fisk úti í búð, enda úrvalið lítið; þeir veiða
hann sjálfir eða kaupa hann beint af sjómönnum á bryggjunni.

Grindhvaladráp er ekki aðeins gamall siður í Færeyjum, heldur mikilvægur þáttur
í efnahagslífi margra byggða og er talið að kjötið af grindhvölunum sé um 25%
alls kjöts sem neytt er á eyjunum. Um 950 grindhvalir eru veiddir árlega og eru
hvalavöðurnar reknar meðbátum inn í víkur eða firði og að landi, þar sem
hvalfangarar slátra þeim og síðan er fengnum skipt jafnt á milli allra
þátttakenda í veiðunum. Strangar reglur gilda um hvernig staðið er að veiðunum
og sýslumaður á hverjum stað fylgist með því að þeim sé fylgt.

Frá árinu 1948, þegar heimastjórnarlögin voru sett, hafa Færeyjar haft
sjálfsstjórn innan konungsríkisins Danmerkur. Eyjarnar hafa eigið löggjafarþing,
Lögþingið, og eigin fána, en framkvæmdavaldið er í höndum landsstjórnar undir
forystu lögmanns. Nokkrir málaflokkar eru þó enn í höndum Dana, þar á meðal
löggæsla og æðsta dómsvald.

Frá 1. janúar 2009 hafa Færeyjar skipst í 30 sveitarfélög sem ná yfir um 120
bæi, þorp og byggðir, en áætlað er að fækka sveitarfélögunum verulega á næstu
árum og þau verði á bilinu 7-15. Þórshöfn og Klakksvík eru einu
þéttbýlisstaðirnir sem Færeyingar sjálfir telja til bæja. Fimm fjölmennustu
þéttbýlisstaðirnir eru Þórshöfn, Klakksvík, Hoyvík, Argir og Fuglafjørður á
Austurey. Bæði Hoyvík og Argir eru í raun samvaxnar við Þórshöfn.

Eyjarnar skiptast einnig frá fornu fari í sjö sýslur, Norðeyjar, Austurey,
Norður-Straumey, Suður-Straumey, Vága, Sandey og Suðurey, en sýslurnar eru nú á
tímum fyrst og fremst löggæsluumdæmi. Fram til 2008 var hver sýsla kjördæmi
fyrir sig en nú eru Færeyjar allar eitt kjördæmi. Á víkingatímanum hafði hver
sýsla sitt eigið vorþing.

Danska stjórnarskráin hefur verið látin gilda í Færeyjum en hefur þó aldrei
verið samþykkt, hvorki í þjóðaratkvæðagreiðslu né á Lögþinginu. Nú er verið að
semja stjórnarskrá handa Færeyingum. Færeyingar fylgdu Dönum ekki í
Evrópusambandið en geta valið hvort þeir vilja hafa færeyskt-danskt vegabréf eða
danskt ES-vegabréf. Það eru þó aðeins Færeyingar búsettir í Danmörku sem njóta
fullra réttinda innan ES, burtséð frá vegabréfinu.

Jafnaðarflokkurinn, Þjóðveldisflokkurinn og Miðflokkurinn mynduðu stjórn að
kosningum loknum og var Jóannes Eidesgaard úr Jafnaðarflokknum lögmaður.
Meirihlutinn var þó mjög veikur því flokkarnir höfðu aðeins 17 þingmenn og
slitnaði upp úr samstarfinu strax haustið 2008. Jafnaðarflokkurinn,
Fólkaflokkurinn og Sambandsflokkurinn mynduðu þá meirihluta og hafa 20 þingmenn
af 33. Lögmaður var Kaj Leo Johannesen úr Sambandsflokknum.

Upp úr samstarfinu slitnaði vorið 2011 og frá 6. apríl 2011 hefur
minnihlutastjórn Sambandsflokksins og Jafnaðarflokksins setið undir forystu Kaj
Leo Johannesen. Í stjórninni sitja nú fjórir karlar og tvær konur.

Fyrsta konan settist á lögþingið árið 1964 og þá sem varamaður en konur voru
ekki kjörnar á þingið fyrr en 1978. Fyrsta konan sem tók sæti í landstjórninni
var Jóngerð Purkhús árið 1985 og 1993-1994 varð Marita Petersen lögmaður
Færeyja, fyrst kvenna og sú eina hingað til.

Færeyjar eru í Atlantshafi, á milli Noregs, Íslands og Skotlands, á um 62°N,
7°V. Golfstraumurinn leikur um eyjarnar og vetur eru því mildir en sumrin svöl.
Meðalhiti áranna 1961-1990 var 3,4 °C í janúar en 10,3 °C í júlí. Veðurlag er
mjög breytilegt á eyjunum og loftslagið er rakt og rigningasamt. Meðalúrkoma í
Þórshöfn 1961-1990 var 1.284 mm. Oft er þoka í eyjunum og þar er vindasamt en
mjög snjólétt.

Eyjarnar eru átján talsins og eru samtals 1.396 km². Umhverfis þær eru hólmar,
drangar og sker, alls 779 talsins. Svæðið sem eyjarnar liggja á er 113
kílómetrar frá norðri til suðurs og 75 kílómetrar frá austri til vesturs.
Samanlögð strandlengja er 1.289 kílómetrar og á eyjunum er lengst hægt að komast
til vesturs eða austurs um fimm kílómetra frá sjó.

Eyjarnar eru myndaðar úr basalti og móbergi við eldgos og hafa sorfist til af
jöklum á síðustu ísöld. Við það mynduðust firðir, sund og dalir. Flest fjöllin á
eyjunum eru lág, að meðaltali um 300 metrar; hæstur er Slættaratindur, 882 m.
Sørvágsvatn er stærsta stöðuvatn færeyja, 3,4 ferkílómetrar. Öll önnur stöðuvötn
færeyja eru um eða undir 1 ferkílómetrar. Lítið er um vatnsból en það veldur þó
sjaldan erfiðleikum vegna þess hve úrkoma er mikil. Aðeins 2,4% lands í Færeyjum
telst ræktanlegt land.

Eyjarnar eru nokkuð vel grónar og er gróðurfarið að miklu leyti svipað því sem
gerist á Íslandi og á norðanverðum Bretlandseyjum. Við landnám voru eyjarnar
kjarri vaxnar að miklu leyti en nú er afar lítið um trjágróður, nema þar sem
innflutt tré hafa verið gróðursett, og eyjarnar eru aðallega vaxnar grasi og
lyngi og blómskrúð er sumstaðar mikið. Fjölskrúðugasta og mesta gróðurinn er að
finna á afgirtum svæðum og klettasyllum þar sem sauðfé kemst ekki að.

Engin villt spendýr voru á eyjunum þegar menn komu þangað fyrst en nú eru þar
rottur og húsamýs, sem borist hafa þangað með skipum, og snæhérar, sem þangað
voru fluttir frá Noregi árið 1854 og eru nú á meirihluta eyjanna. Færeyski
stofninn hefur breytt um lit vegna snjóleysis á eyjunum og er nú brúnn en ekki
hvítur. Rottur eru á nokkrum eyjanna og mýs á öðrum en Straumey er sú eina þar
sem báðar tegundirnar eru. Að minnsta kosti tvær deilitegundir músa er að finna
á eyjunum og er önnur þeirra kennd við eyjuna Mykines, enda finnst hún eingöngu
þar. Á sumum eyjanna finnast engin villt spendýr.

Nokkuð er um útsel við eyjarnar og hann kæpir þar sumstaðar, einkum í
sjávarhellum. Ýmsar hvalategundir eru í hafinu kringum eyjarnar og er þar
grindhvalurinn þekktastur. Margar fuglategundir verpa á eyjunum, bæði sjófuglar
og aðrir, og má nefna lunda, álku, langvíu, teistu, stuttnefju, fýl sem er
algengasti varpfugl eyjanna og súlu, sem þó verpir aðeins á Mykinesi. Tjaldurinn
er þjóðarfugl eyjanna og má rekja það til Fuglakvæðis Nólseyjar-Páls.

Allar eyjarnar eru byggðar nema ein, Lítla Dímun, enda er eyjan lítil um sig,
0,82 km² og umgirt bröttum hömrum. Á sumum hinna eyjanna eru íbúar þó fáir og
hefur fækkað á síðustu áratugum. Stæsta eyjan er Straumey, 372 km². Sunnarlega á
henni er höfuðstaðurinn, Þórshöfn. Þar eru um 20.000 íbúar.

Allt fram yfir aldamótin 1900 voru Færeyjar fyrst og fremst bændasamfélag og
landbúnaður var aðalatvinnan þótt fiskveiðar og fuglatekja væru mikilvægar
aukabúgreinar. Þótt búskapur sé enn stundaður á eyjunum breyttist þetta með
vélbátavæðingu og síðar togaraútgerð og nútíma fiskvinnslu og nú er
sjávarútvegur helsta tekjulind Færeyinga; þrátt fyrir fámennið voru þeir árið
2003 25. mesta fiskveiðiþjóð heimsins (Ísland var í 11. sæti). Um 10% Færeyinga
hafa aðaltekjur sínar af fiskveiðum og fiskvinnslu. Fiskeldi er líka nokkuð
öflug atvinnugrein.

Sauðfjárrækt er enn stunduð í eyjunum þótt mjög hafi dregið úr mikilvægi hennar
fyrir efnahaginn og flestir stunda hana aðeins sem aukabúgrein eða
frístundaiðju. Hún er þó enn mikilvægur þáttur í menningu Færeyinga.

Árið 2004 veiddu færeysk skip samtals 580.000 tonn af fiski, þar af um helming
innan færeysku landhelginnar. Þar af var uppsjávarfiskur um 400 þúsund tonn.
Fiskur er aðalútflutningsvara Færeyinga, um 98% af öllum vöruútflutningi frá
eyjunum. Mest er flutt út til Bretlands og þá til Noregs, Danmerkur, Frakklands
og Spánar. Færeyingar flytja aftur á móti mest inn frá Danmörku og síðan Noregi,
Þýskalandi og Svíþjóð. 2,4% innflutnings til Færeyja kemur frá Íslandi (2007).

Þetta þýðir að sjálfsögðu að efnahagur Færeyinga er afar háður fiskveiðum og
hætta er á miklum niðursveiflum, bæði vegna aflabrests og verðbreytinga. Þetta
kom glöggt í ljós í kreppunni sem varð í Færeyjum upp úr 1990 vegna aflabrests
og hás olíuverðs. Um miðjan áratuginn var atvinnuleysi 10-15% og margt ungt fólk
flutti úr landi og hefur ekki snúið aftur. Færeyingar horfa því vonaraugum til
olíuvinnslu sem framtíðartekjulindar og nokkur olíufélög hafa fengið heimild til
olíuleitar í færeyskri landhelgi en enn hafa ekki fundist olíulindir sem vert
þykir að nýta. Atvinnuleysi fer nú vaxandi að nýju og var í febrúar 2011 7,8%.

Eini flugvöllur Færeyja er Vágaflugvöllur á Vágum og stærsta flugfélag í
Færeyjum er Atlantic Airways. Einnig er áætlunarflug með þyrlum milli sumra
eyjanna. Bílferjan Norræna (færeyska: Norröna) siglir allt árið á milli
Þórshafnar og Hanstholm á Jótlandi og á sumrin einnig til Seyðisfjarðar. Áður
hafði Norræna einnig viðkomu í Björgvin í Noregi og í Skotlandi, ýmist í Lerwick
eða Scrabster.

Vegna fjöllótts landslags og smæðar eyjanna var samgöngukerfið lengi vel ekki
eins víðtækt og í öðrum löndum. Samgöngur milli eyjanna voru eingöngu með bátum
og ferjum og á sumum eyjanna voru vegir lélegir eða jafnvel engir og einu
samgöngurnar við sumar byggðirnar voru sjóleiðina. Sú er ekki lengur raunin og
miklar framfarir hafa orðið í grunnsamgöngukerfi eyjanna. Jarðgangagerð í
Færeyjum hófst snemma á 7. áratug 20. aldar og fyrstu göngin, Hvalbagöngin, voru
tekin í notkun árið 1963 en fyrstu neðansjávargöngin, Vágagöngin, voru opnuð 10.
desember 2002. Nú eru alls 19 jarðgöng í eyjunum; lengstu göngin eru
Norðeyjagöngin, neðansjávargöng milli Borðeyjar og Austureyjar, um 6300 metrar.
Fleiri göng eru í undirbúningi, þar á meðal göng frá Straumey til Sandeyjar (um
12 km) og jafnvel þaðan til Suðureyjar (um 20 km).

Tæplega 85% Færeyinga hafa nú beinan aðgang að jarðgöngum sem tengja eyjarnar
auk þess sem sumar eyjanna eru tengdar með landfyllingum eða brúm. Hraðskreiðar
ferjur sigla á milli eyjanna í suðri og póstbátar sigla til litlu eyjanna í
norðaustri.

Engin járnbraut er í Færeyjum en þar er gott strætisvagnakerfi. Rauðir
strætisvagnar aka um Þórshöfn undir nafninu Bussleiðin og bláir vagnar keyra á
milli þorpa og eyja undir nafninu Bygdaleiðir.



https://is.wikipedia.org/wiki/Evr%C3%B3pa

Evrópa eða Norðurálfa er ein af sjö heimsálfum jarðarinnar, í þessu tilviki
mætti frekar kalla álfuna menningarsvæði heldur en ákveðna staðháttafræðilega
heild, sem leiðir til ágreinings um landamæri álfunnar. Evrópa er, sem
heimsálfa, staðsett á miklum skaga úr Asíu (Evrópuskaganum), og myndar með henni
Evrasíu.

Landamæri Evrópu eru náttúruleg að mestu leyti. Þau liggja um Norður-Íshaf í
norðri, Atlantshaf í vestri (að Íslandi meðtöldu), um Miðjarðarhaf,
Dardanellasund og Bospórussund í suðri og eru svo yfirleitt talin liggja um
Úralfjöll í austri. Flestir telja Kákasusfjöll einnig afmarka Evrópu í suðri og
Kaspíahaf í suðaustri.

Evrópa er næstminnsta heimsálfan að flatarmáli, en hún er um 10.180.000
ferkílómetrar eða 2,0 % af yfirborði jarðarinnar. Hvað varðar íbúafjölda er
Evrópa þriðja fjölmennasta heimsálfan, á eftir Asíu og Afríku. Í henni búa
fleiri en 740.000.000 manna (2011). Það eru 12 % af íbúafjölda heimsins.

Evrópusambandið (ESB) er stærsta stjórnmálalega og efnahagslega eining álfunnar
en því tilheyra 27 aðildarríki. Næststærsta einingin er Rússland.

Í grískri goðafræði var Evrópa afburða fögur fönikísk prinsessa. Seifur brá sér
í nautslíki og nam hana á brott til Krítar, þar sem hún fæddi Mínos en hann var
að hluta maður og að hluta naut. Í huga Hómers var Evrópa (Gríska: Ευρωπη) hin
goðsagnalega drottning Krítar en ekki landfræðilegt hugtak. Seinna stóð Evrópa
fyrir meginland Grikklands og um árið 500 f.Kr. var merking orðsins orðin víðari
og átti nú einnig við um landsvæðið fyrir norðan.

Gríska hugtakið Evrópa er komið úr grísku orðunum eurys (breiður) og ops
(andlit), þar sem „breiður“ er líking við móður jörð í hinum endurreistu
forn-indóevrópsku trúarbrögðum. Sumir telja hins vegar að merking hugtaksins
hafi afmyndast á þann hátt að það hafi komið úr semitísku orði eins og hinu
akkadíska erebu sem þýðir „sólarlag“. Frá Mið-Austurlöndum séð sest sólin yfir
Evrópu, í vestri. Eins telja margir orðið Asía hafa öðlast merkingu sína úr
semitísku orði eins og hinu akkadíska asu, sem þýðir sólarupprás, en Asía er
einmitt í austri frá Mið-Austurlöndum.

Meirihluti tungumála heimsins nota orð skyld „Europa“ um heimsálfuna —
aðalundantekningin er hið kínverska 欧洲 (Ōuzhōu) en uppruni þess er óljós.

Uppruni vestrænnar menningar, lýðræðis og einstaklingshyggju er oft rakinn til
Forn-Grikklands. Aðrir áhrifavaldar, til dæmis kristni, hafa eflaust einnig haft
áhrif á vestræn gildi eins og jafnréttisstefnu og réttarríkið.

Eftir fall rómverska stórveldisins gekk langt breytingaskeið yfir Evrópu með
þjóðflutningunum. Það skeið er þekkt sem miðaldirnar eða „hinar myrku miðaldir“
eins og þær voru gjarnan kallaðar á endurreisnartímanum enda litu menn á þær sem
hnignunarskeið. Afskekkt klaustursamfélög á Írlandi og víðar vernduðu og skráðu
skrifaða þekkingu sem áður hafði safnast saman.

Undir lok 8. aldar var Hið heilaga rómverska ríki stofnað sem eins konar arftaki
Vest-rómverska ríkisins en var í raun laustengt samband ýmissa smáríkja í
Mið-Evrópu. Austurhluti rómaveldisins varð Austrómverska ríkið, með
Konstantínópel (Býzantíon, síðar Istanbúl) sem höfuðborg. Árið 1453, þegar
Ottómanveldið yfirtók Konstantínópel, riðaði Austrómverska ríkið til falls.

Endurreisnin og nýju konungsdæmin á 15. öld mörkuðu upphaf tímabils rannsókna,
uppgötvana og meiri vísindalegrar þekkingar. Þá hóf Portúgal og skömmu síðar
Spánn landvinningana. Síðar fylgdu Frakkland, Holland og Bretland í fótspor
þeirra. Með nýlendustefnunni byggðu þessi lönd upp víðlend nýlenduveldi í
Afríku, Suður- og Norður-Ameríku og Asíu.

Eftir landvinningana miklu tók lýðræðisleg hugsun við í Evrópu. Barátta gegn
einræði varð meiri, sérstaklega í Frakklandi í Frönsku byltingunni. Þetta leiddi
til gríðarlegra umbrota í Evrópu meðan þessar byltingakenndu hugmyndir og
hugsjónir breiddust út um álfuna. Lýðræði leiddi til aukinnar spennu í Evrópu
ofan á þá spennu sem fyrir var vegna samkeppninnar við nýja heiminn. Frægustu
átökin urðu þegar Napóleon Bónaparte komst til valda og hóf að hertaka nálæg
lönd, og gerði þannig nýtt franskt stórveldi, sem féll skömmu seinna. Eftir
þessa landvinninga varð Evrópa aftur stöðug, en byrjað var að hrikta í gömlu
undirstöðunni.

Iðnbyltingin hófst í Bretlandi seint á 18. öld, en með henni var dregið úr
landbúnaði, almenn hagsæld jókst og fólki fjölgaði. Mörg af ríkjunum í Evrópu
komust í núverandi form eftir fyrri heimsstyrjöldina. Frá enda seinni
heimsstyrjaldarinnar og þangað til eftir lok kalda stríðsins var Evrópu skipt í
tvær pólitískar og efnahagslegar blokkir : Kommúnistaríki í Austur-Evrópu
(Tyrkland og Grikkland eru undantekningar), sem byggðu á áætlunarbúskap, og
kapítalistaríki í Suður- og Vestur-Evrópu, sem byggðust á markaðshagkerfi. Um
árið 1990 féll Berlínarmúrinn og með honum Járntjaldið, og Sovétríkin
aðskildust.

Samstarf evrópskra ríkja hefur verið einkennandi fyrir álfuna síðan eftir seinni
heimsstyrjöldina og hefur breiðst til Austur-Evrópu eftir kalda stríðið.
Evrópubandalagið og síðar Evrópusambandið er bandalag 27 ríkja um samvinnu á
ýmsum sviðum. Það hefur þróast úr friðar- og efnahagssamstarfi í einingu sem
svipar til ríkjabandalags. NATO hefur líka stækkað frá enda kalda stríðsins, og
mörg austur-evrópsk ríki hafa gengið í það.

Landfræðilega er Evrópa vestasti hluti mun stærra landflæmis sem kallast
Evrasía. Heimsálfan byrjar við Úralfjöll í Rússlandi, sem skilgreina austurmörk
álfunnar við Asíu. Suðausturmörkin eru ekki staðfest. Úralfjöll eða Emba-fljót
eru bæði mögulegir kostir. Mörkin halda áfram yfir Kaspíahaf, Kákasus-fjöll (eða
Kura-fljót), og um Svartahafið, gegnum Bospórussund, Marmarahafið og
Dardanellasund og út í Eyjahaf en þar gilda landamæri Tyrklands og Grikklands.
Mörkin halda svo áfram um Miðjarðarhaf í suðri, N-Atlantshafið í vestri (Ísland
er á mörkum Evrópu), og um N-Íshafið í norðri.

Önnur notkun á orðinu Evrópa er stytting fyrir Evrópusambandið og meðlimi þess
og nokkur önnur ríki sem eru talin ætla sér að ganga í sambandið í framtíðinni.
Þessi skilgreining á hins vegar ekki við um lönd utan sambandsins, t.d Noregur,
Sviss og Ísland.

Hæðarmunur í Evrópu er mjög mismunandi á tiltölulega litlum svæðum. Suðursvæðin
eru fjalllendari en í norðurátt lækkar landið frá háum fjallgörðum eins og
Ölpunum, Pýreneafjöllum og Karpatafjöllum og breytist úr hálendu fjallsvæði í
hæðir og hóla og loks í láglendar og frjósamar sléttur í norðri en þær eru mjög
stórar í austri. Þetta risavaxna láglendi er þekkt sem evrópska sléttan og
hjarta þess er í norður-þýsku sléttunni. Í Norðvestur-Evrópu liggur langur
fjallgarður, frá Bretlandseyjum og um ögrum skorinn Skandinavíuskagann norður
til Kólaskaga. Helstu ám í Evrópu má skipta í tvo flokka; annars vegar
straumhörð fljót sem liggja úr fjallgörðum eins og Dóná, Rín og Rón, hins vegar
lygn fljót sem aðallega má finna á hinum miklu sléttum austar í álfunni eins og
Volga, Dnepr og Dón.

Þetta er einfölduð lýsing. Svæði eins og Íberíuskaginn og Ítalía hafa hvert sína
eigin flóknu landfræðieiginleika, eins og meginland Evrópu. Þar er að finna
margar hásléttur, árdali og víðáttumikla dali sem ekki fylgja aðalstefnunni.
Ísland og Bretlandseyjar eru sérstök tilfelli. Ísland hefur myndast fyrir
tilstilli flekamóta N-Ameríkuflekans og Evrasíuflekans. Bretland var eitt sinn
tengt meginlandinu en vegna hækkandi sjávarstöðu þá myndaðist Ermarsundið milli
þess og meginlandsins.

Grunninn að evrópskri menningu er að finna í menningu, sögu og bókmenntum
Forngrikkja og Rómverja. Við þennan grunn bættist kristni, sem varð ríkjandi trú
og mótaði heimsmynd Evrópumanna frá síðfornöld og upp gegnum miðaldir.
Endurreisnin á 15. öld og siðaskiptin höfðu áhrif úti um alla Evrópu, eins og
upplýsingin á 18. öld.



https://is.wikipedia.org/wiki/Noregur

Noregur er land, á Skandinavíuskaganum í Norður-Evrópu, hefur landamæri að
Svíþjóð, Finnlandi og Rússlandi og er eitt Norðurlandanna. Í Noregi búa rúmlega
5 milljónir. Höfuðborg landsins er Osló. Tungumál Norðmanna er norska (sem hefur
tvö opinber ritunarform, bókmál og nýnorsku), ásamt samískum tungumálum. Norskt
talmál einkennist af miklum mállýskumun. Notkun mállýsku í venjulegu talmáli er
jafn algeng hjá þeim sem nota bókmál eins og þeim sem nota nýnorsku sem ritmál.
Noregur er sagt vera friðsælasta land í heimi, árið 2007 samkvæmt Global Peace
Index.

‍‍‍Fólk hefur búið í Noregi í yfir 12.000 ár. Fólkið fluttist úr suðri;
Þýskalandi eða úr norðaustri, þ.e.er norður-Finnlandi og Rússlandi. Milli
5000-4000 fyrir Krist voru stofnaðar fyrstu landbúnaðarbyggðir í Oslóarfirði.
Heimildir eru fyrir verslun við Rómverja.

Á 8. - 11. öld fóru margir norskir víkingar til Íslands, Færeyja, Grænlands og
til Bretlandseyja. Þeir sem fóru til Íslands gerðu það meðal annars til að flýja
burt frá ofríki Haralds hárfagra sem reyndi að leggja undir sig allan Noreg
undir sitt vald. Aðrir upplifðu skort á góðu landbúnaðarlandi í Vestur-Noregi og
leituðu nýrra landsvæða. Ný siglingatækni eins og langskip áttu sinn átt í
útrásinni. Kristni breiddist út á 11. öld. Átök urðu í landinu vegna tilkomu
kristninnar og Stiklastaðaorrusta var einn af atburðunum sem mörkuðu þau. Að
lokum kristnaðist Noregur og varð Niðarós biskupsstóll landsins.

Árið 1349 breiddist Svarti dauði um Noreg og aðrar plágur sem urðu til þess að
fólksfjöldi lækkaði um helming. Á 14. öld varð Björgvin helsta verslunarhöfn
Noregs og var henni stjórnað af Hansakaupmönnum. Árið 1397 gekk Noregur í
ríkjasamband með Svíþjóð og Danmörku í Kalmarsambandinu. Svíþjóð gekk úr
sambandinu árið 1523 og úr varð ríkjasamband Danmerkur og Noregs.

Árið 1537 urðu siðaskiptin í Noregi. Konungsveldi var sett á laggirnar árið 1661
og danski konungurinn varð einvaldur. Námavinnsla hófst í stórum stíl á 17. öld
og þar á meðal voru silfurnámur í Kongsberg og koparnámur í Røros. Árið 1814 gaf
Danmörk Svíþjóð yfirráð yfir Noregi. Noregur lýsti þó yfir sjálfsstæði. Þann 17.
maí 1814 fékk Noregur stjórnarskrá.

Iðnvæðing hófst upp úr 1840 en eftir 1860 fluttist fólk í stórum stíl til
Norður-Ameríku.

Noregur varð sjálfstætt land 7. júní árið 1905 vegna sambandslita Noregs og
Svíþjóðar. Eftir það hefur 17. maí verið þjóðhátíðardagur Noregs.

Árið 1913 fengu norskar konur kosningarétt og urðu aðrar í heiminum til að ná
þeim áfanga. Frá um 1880-1920 fóru norskir landkönnuðir að kanna
heimskautasvæðin. Meðal þeirra mikilvirkustu voru Fridtjof Nansen, Roald
Amundsen og Otto Sverdrup. Amundsen fór fyrstur á Suðurpólinn árið 1911.

Í byrjun 20. aldar urðu skipaflutningar og vatnsorka æ mikilvægari. Lestarteinar
voru lagðir milli helstu þéttbýlisstaða. Efnahagurinn sveiflaðist og upp spruttu
verkalýðshreyfingar. Milli 1940 og 1945 var Noregur hertekinn af Nasistum eftir
bardaga við norskar og breskar hersveitir. Ríkisstjórnin og konungsfjöldskyldan
flúðu til London. Vidkun Quisling vann með nasistum og lýsti sig
forsætisráðherra fyrst um sinn en síðar tók þjóðverjinn Josef Terboven við
taumunum.

Eftir síðari heimstyrjöld varð Noregur stofnmeðlimur NATO árið 1949 en leyfði þó
ekki erlendar herstöðvar eða kjarnavopn í landinu til að styggja ekki Sovétmenn.
Landið gekk í fríverslunarstofnunina EFTA árið 1960.

Olía var uppgötvuð í Norðursjó árið 1969 og undir lok 20. aldar var Noregur einn
af mestu olíuútflutningsaðilum heims. Statoil er stærsta olíufyrirtækið og á
norska ríkið 2/3 hlutdeild í því.

Strönd Noregs er mjög vogskorin og með ótal fjörðum sem ísaldarjökullinn mótaði.
Sognfjörður er stærsti fjörðurinn og inn af honum ganga margir smáfirðir. Einnig
eru margar eyjar við meginland Noregs. Lófóten eyjaklasinn er rómaður fyrir
náttúrufegurð. Jan Mayen og Svalbarði eru hluti af Noregi. Skandinavíufjöll
liggja frá norðri til suðurs í gegnum landið. Í fjalllendinu Jotunheimen eru
jöklar; stærsti jökull meginlands Noregs, Jostedalsjökull, er þar og einnig
hæsta fjallið, Galdhöpiggen (2469 m.). Mun stærri jöklar eru á Svalbarða
(Austfonnajökull). Hornindalsvatnet er dýpsta vatn Evrópu.

Einstakir firðir, Geirangursfjörður og Nærøyfjörður, hafa verið settir á
heimsminjalista UNESCO.

38% landins er skógi vaxið. Af trjátegundum má helst nefna: Rauðgreni,
skógarfuru, gráelri, ilmbjörk, hengibjörk, ilmreyni og eini. Sunnarlega má finna
beyki og ask.

Heiðar í yfir 1000 metra hæð eru algengar í Noregi. Með þeim þekktari er
Hardangervidda.

Í dag telja líffræðingar að aðeins 80-100 úlfar finnist í norsku óbyggðunum og
er jarfastofninn litlu stærri. Upp á heiðunum finnast læmingjar en þeir ganga í
gegnum miklar stofnsveiflur með reglulegu millibili, þannig að stofninn nær
hámarki reglulega á 11-12 ára fresti.

Á fjallaheiðinni Hardangervidda og í aðliggjandi fjöllum finnst síðasti villti
stofn hreindýra í Evrópu. Hann telur nú um 15 þúsund dýr. Elg hefur fjölgað mjög
í Noregi á undanförnum 50 árum og er stofninn geysistór þrátt fyrir að 40-50
þúsund dýr séu felld á ári. Bjórnum hefur einnig farnast vel í skjóli friðunar
en eftir seinni heimsstyrjöld var heildarstofn hans í gjörvallri Evrópu aðeins
rúmlega 500 dýr en nú hefur hann bæði í Noregi og víðar numið gömul vatnasvæði
að nýju.

Samkvæmt Alþjóðlegu náttúruverndasamtökunum teljast þrjú landspendýr vera í
hættu á að hverfa úr norskri náttúru. Þetta eru skógarbjörn, úlfur og
fjallarefurinn en honum hefur fækkað mjög í Noregi á síðustu öld sennilega vegna
hlýnunar. Við hlýnun sækir rauðrefurinn mun norðar og melrakkinn á lítið roð í
hann í harðri samkeppni.

Flestar fuglategundir sem teljast til fuglafánu Noregs eru farfuglar. Harðgerðar
tegundir eins og hrafninn og rjúpa eru dæmi um tegundir sem þreyja þorrann í
kaldri vetrartíðinni. Sumar fuglategundir fara langt suður á boginn á meðan
aðrar leita aðeins niður á ströndina.

Fuglalífið í Noregi er afar fjölbreytt enda eru þar gjöful hafsvæði sem nærir
milljónir sjófugla, skógar sem hýsa milljónir fugla og heiðarnar sem eru
heimkynni rjúpu og annarra tegunda. Í kjarrlendi eru akurhænur áberandi og í
skógunum má sjá spætur, þiður, orra auk fjölda tegunda ugla og smærri ránfugla
sem veiða þessa fugla auk urmul smárra spendýra sem lifa í skógunum.

Í Noregi eru fjöldi tegunda vatna- og votlendisfugla sem tilheyra fuglafánunni
svo sem andfuglar og rellur auk þess sem svartfuglar eru algengir meðfram
ströndinni. Áberandi fugl sem lifir meðfram langri strandlengju Noregs er
haförninn. Langstærsti hluti heimsstofns hafarnarins lifir í Noregi eða á milli
3.500 og 4.000 fuglar en heimsstofninn er vel innan við 5.000 fuglar.



https://is.wikipedia.org/wiki/Danm%C3%B6rk

Danmörk (danska: Danmark; framburður (uppl.)) er land í Evrópu sem ásamt
Grænlandi og Færeyjum myndar Konungsríkið Danmörk.

Danmörk samanstendur af Jótlandsskaga og 443 eyjum en af þeim eru 72 (2007)
byggðar. Landið liggur að sjó að vestan, norðan og austan. Að vestan er
Norðursjór, Skagerrak og Kattegat að norðvestan og norðaustan og Eystrasalt að
austan, en að sunnan á Danmörk landamæri að Þýskalandi við suðurenda Jótlands.
Jótland er skagi sem gengur til norðurs út úr Evrópuskaganum. Það er stærsti
hluti Danmerkur. Auk Jótlandsskagans er mikill fjöldi byggðra eyja sem eru í
Eystrasalti. Stærstar eru Sjáland og Fjón. Helstu borgir eru Kaupmannahöfn á
Sjálandi; Óðinsvé á Fjóni; Árósar, Álaborg, Esbjerg, Randers, Kolding, Horsens
og Vejle á Jótlandi.

Danmörk var áður mun víðáttumeira ríki en það er í dag. Bæði átti það miklar
lendur austan Eyrarsunds, Skán, Halland og Blekinge og einnig bæði héruðin
Slésvík og Holtsetaland og náðu landamærin suður fyrir Hamborg þegar veldið var
sem mest. Danska konungsættin er elsta ríkjandi konungsætt í heimi. Á nítjándu
öld gekk Noregur úr konungssambandi við Danmörku og var þá um tíma undir sænska
konunginum. Á 20. öld fékk svo Ísland sjálfstæði frá Dönum, en Færeyjar og
Grænland eru enn í konungssambandi við Danmörku þó að bæði löndin hafi fengið
heimastjórn.

Mikið er deilt um orðsifjar „Danmerkur“, sambandið milli Dana og Danmerkur og
sameiningu Danmerkur í eina þjóð. Deilurnar snúast um forskeytið „Dan“ og hvort
það eigi við ættflokkinn Danir eða konunginn Dan, og merkingu viðskeytisins
„-mörk“. Oftast er forskeytið talið eiga rætur að rekja til orðs sem þýðir
„flatt land“, tengt þýska orðinu Tenne „þreskigólf“, enska den „ hellir“ og
sanskrít dhánuṣ- (धनुस्; „ eyðimörk“). Viðskeytið „-mörk“ er talið eiga við
skóga í Suður-Slésvík, kannski svipað nöfnunum Finnmörk, Heiðmörk, Þelamörk og
Þéttmerski. Í fornnorrænu var nafnið stafað Danmǫrk.

Fyrsta þekkta notkun orðins „Danmörk“ í Danmörku sjálfri er á
Jalangurssteininum, sem eru rúnasteinar taldir hafa verið settir upp af Gormi
gamla (um árið 955) og Haraldi blátönn (um árið 965). Orðið „Danmörk“ er notað á
báðum steinunum, í þolfalli . „tanmaurk“ ([danmɒrk]) á stóra steininum og í
eignarfalli „tanmarkar“ ([danmarkaɽ]) á litla steininum. Íbúar Danmerkur eru
kallaðir „tani“ ([danɪ]) eða „Danir“ á steinunum.

Búið hefur verið í Danmörku síðan um það bil 12.500 f.Kr. og eru sannindamerki
um landbúnað frá 3600 f.Kr. Bronsöldin í Danmörku var frá 1800–600 f.Kr. og þá
voru margir haugar orpnir. Í þeim hafa fundist lúðrar og Sólvagninn. Fyrstu
Danir komu til landsins á rómversku járnöld (1–400 e.Kr.). Þá var verslun milli
Rómaveldisins og ættflokka í Danmörku og rómverskir peningar hafa fundist þar.
Ennfremur finnast sannindamerki um áhrif frá Keltum, meðal annars
Gundestrup-potturinn.

Frá 8. öld til 11. aldar voru Danir meðal þeirra sem þekktir voru sem Víkingar.
Víkingar námu Ísland á 9. öld með viðkomu í Færeyjum. Frá Íslandi sigldu þeir
til Grænlands og þaðan til Vínlands (líklega Nýfundnalands) og settust þar að.
Víkingar voru snillingar í skipasmíðum og gerðu árásir á Bretlandi og
Frakklandi. Þeir voru líka mjög lagnir í verslun og viðskiptum og sigldu
siglingaleiðir frá Grænlandi til Konstantínusarborgar um rússneskar ár. Danskir
víkingar voru mjög virkir á Bretlandi, Írlandi og í Frakklandi og settust að í
sumum hlutum Englands og náðu þar völdum (þ.e. Danalög).

Í Danmörku er formlega þingbundin konungsstjórn. Drottning Danmerkur, Margrét
2., er þjóðhöfðingi sem fer formlega með framkvæmdavald og er forseti ríkisráðs
Danmerkur. Eftir upptöku þingræðis í Danmörku er hlutverk þjóðhöfðingjans
aðallega táknrænt eins og formleg skipun og uppsögn forsætisráðherra Danmerkur
og annarra ráðherra í ríkisstjórn Danmerkur. Drottningin ber ekki sjálf ábyrgð á
stjórnarathöfnum og persóna hennar er friðhelg.

Danmörk er í fimmta sæti í lýðræðisvísitölu Economist og í fyrsta sæti
spillingarvísitölu Transparency International.

Stjórnskipan í Danmörku byggist á stjórnarskrá Danmerkur sem var samin árið
1849. Til að breyta stjórnarskránni þarf hreinan meirihluta á tveimur þingum og
síðan einfaldan meirihluta í þjóðaratkvæðagreiðslu með minnst 40% þátttöku.
Henni hefur verið breytt fjórum sinnum, síðast árið 1953.

Þjóðþing Danmerkur (Folketinget) fer með löggjafarvald og situr í einni deild.
Það er æðsti löggjafi landsins, getur sett lög um alla hluti og er óbundið af
fyrri þingum. Til að lög öðlist gildi þarf að leggja þau fyrir ríkisráðið og
þjóðhöfðingjann sem staðfestir þau með undirskrift sinni innan 30 daga.

Í Danmörku er þingbundin konungsstjórn og fulltrúalýðræði með almennum
kosningarétti. Þingkosningar eru hlutfallskosningar milli stjórnmálaflokka þar
sem flokkar þurfa minnst 2% atkvæða til að koma að manni. Á þinginu eru 175
þingmenn auk fjögurra frá Grænlandi og Færeyjum. Þingkosningar eru haldnar á
fjögurra ára fresti hið minnsta en forsætisráðherra getur óskað eftir því að
þjóðhöfðingi boði til kosninga áður en kjörtímabili lýkur. Þingið getur neytt
forsætisráðherra til að segja af sér með því að samþykkja vantraust á hann.

Framkvæmdavaldið er formlega í höndum drottningar, en forsætisráðherra og aðrir
ráðherrar fara með það fyrir hennar hönd. Forsætisráðherra er skipaður sá sem
getur aflað meirihluta í þinginu og er venjulega formaður stærsta
stjórnmálaflokksins eða leiðtogi stærsta flokkabandalagsins. Oftast er
ríkisstjórn Danmerkur samsteypustjórn og oft líka minnihlutastjórn sem reiðir
sig á stuðning minni flokka utan ríkisstjórnar til að ná meirihluta í einstökum
málum.

Frá þingkosningum 2015 hefur Lars Løkke Rasmussen verið forsætisráðherra í eins
flokks minnihlutastjórn Venstre með stuðningi annarra hægri- og miðjuflokka.

Í Danmörku gildir rómverskur réttur sem skiptist milli dómstóla á sviði
einkaréttar og stjórnsýsluréttar. Dómskerfi landanna sem mynda konungsríkið er
aðskilið en hægt er að skjóta málum frá Færeyjum og Grænlandi til hæstaréttar
Danmerkur sem er æðsta dómsvald í Danmörku.

Alþjóðatengsl Danmerkur mótast að miklu leyti af aðild landsins að
Evrópusambandinu sem Danmörk gekk í árið 1973. Danmörk hefur sjö sinnum farið
með formennsku í Evrópuráðinu, síðast árið 2012. Danmörk batt enda á hlutleysi
landsins sem hafði verið hornsteinn utanríkisstefnunnar í tvær aldir eftir
Síðari heimsstyrjöld þegar landið var hernumið af Þjóðverjum. Danmörk varð
þannig stofnaðili að Atlantshafsbandalaginu 1949. Danmörk rekur virka
utanríkisstefnu með áherslu á mannréttindi og lýðræði. Á síðari árum hafa
Grænland og Færeyjar í auknum mæli tekið sjálfstæðar ákvarðanir í
utanríkismálum, meðal annars í tengslum við fiskveiðar, hvalveiðar og Evrópumál.
Færeyjar og Grænland eru hvorki aðilar að Evrópusambandinu né Schengen-svæðinu.

Her Danmerkur (Forsvaret) hefur á að skipa um 33.000 manna liði á friðartímum
sem skiptast milli landhers, flota og flughers. Drottningin er yfirmaður
heraflans.

Danska neyðarþjónustan hefur á að skipa um 2.000 manns og um 4.000 starfa í
sérhæfðum deildum eins og dönsku landvarnasveitinni, rannsóknarþjónustunni og
leyniþjónustunni. Að auki eru um 55.000 sjálfboðaliðar í danska
heimavarnaliðinu. Danmörk hefur verið virkur þátttakandi í alþjóðlegum
friðargæslusveitum, þar á meðal í Kosóvó, Líbanon og Afganistan. Um 450 danskir
hermenn voru í Írak frá 2003 til 2007. Danmörk hefur haft umsjón með aðstoð
Atlantshafsbandalagsins við Eystrasaltslöndin.

Danmörk skiptist í fimm héruð. Héruðin skiptast enn fremur í tíu landshluta
(kjördæmi) í þingkosningum. Norður-Jótland er eina héraðið sem er óskipt.
Tölfræðistofnun Danmerkur skiptir landinu í ellefu landshluta.
Höfuðborgarsvæðið, Hovedstaden, skiptist í fjóra landshluta og þar af er eyjan
Borgundarhólmur einn en hinir þrír á Stór-Kaupmannahafnarsvæðinu.

Í Danmörku eru 98 sveitarfélög. Austasta land Danmerkur, eyjan Ertholmene,
tilheyrir hvorki héraði né sveitarfélagi og heyrir undir danska
varnarmálaráðuneytið.

Héruðin voru stofnuð við sveitarstjórnarumbæturnar árið 2007 og tóku við af
sextán ömtum. Á sama tíma var sveitarfélögum fækkað úr 270. Nú er íbúafjöldi
sveitarfélaga að jafnaði meiri en 20.000 með nokkrum undantekningum.
Sveitarstjórnir og héraðsráð eru kosin í beinum kosningum á fjögurra ára fresti.
Síðustu sveitarstjórnarkosningar í Danmörku voru haldnar árið 2013.
Sveitarfélögin eru grunnstjórnsýslueining í héraði og jafngilda löggæsluumdæmum,
héraðsdómsumdæmum og kjördæmum í sveitarstjórnarkosningum.

Í héraðsráðum sitja 41 fulltrúi kjörnir til fjögurra ára í senn. Yfir
héraðsráðinu er héraðsráðsformaður sem ráðið kýs sér. Héraðsráðin fara með
heilbrigðisþjónustu, félagsþjónustu og atvinnuþróun, en ólíkt ömtunum innheimta
þau ekki skatta. Heilsugæslan er að mestu fjármögnuð með sérstöku 8%
heilbrigðisframlagi og fjármunum frá ríkinu og sveitarfélögum. Önnur mál sem
ömtin báru ábyrgð á voru flutt til hinna stækkuðu sveitarfélaga.

Héruðin eru mjög misfjölmenn. Höfuðborgarsvæðið er þannig meira en þrisvar
sinnum fjölmennara en Norður-Jótland. Meðan ömtin voru við lýði höfðu sum
sveitarfélög á höfuðborgarsvæðinu, eins og Kaupmannahöfn og Frederiksberg,
fengið sömu stöðu og ömtin.

Konungsríkið Danmörk er eitt óskipt ríki sem nær yfir Færeyjar og Grænland, auk
Danmerkur. Þetta eru tvö lönd í Norður-Atlantshafi með heimastjórn í eigin málum
þótt danska ríkið fari að mestu leyti með utanríkis- og varnarmál. Þau hafa því
eigin þing og ríkisstjórn, en auk þess tvo fulltrúa hvort á danska þinginu.
Ríkisumboðsmenn eru fulltrúar danska ríkisins á lögþingi Færeyja og grænlenska
þinginu. Grænlendingar eru auk þess skilgreindir sem sérstök frumbyggjaþjóð með
aukinn sjálfsákvörðunarrétt.

Yfir 77% íbúa Danmerkur eru skráðir í dönsku þjóðkirkjuna sem er
lútersk-evangelísk þjóðkirkja. Þrátt fyrir þennan mikla fjölda eru aðeins um 3%
sem mæta reglulega í messur. Í stjórnarskrá Danmerkur er kveðið á um trúfrelsi
en einn meðlimur dönsku konungsfjölskyldunnar verður að vera meðlimur
þjóðkirkjunnar.

Árið 1682 fengu þrjú trúfélög leyfi til að starfa utan þjóðkirkjunnar: kaþólska
kirkjan, danska fríkirkjan og gyðingar. Upphaflega var samt ólöglegt að snúast
til þessara trúarbragða. Fram á 8. áratug 20. aldar fengu trúfélög opinbera
viðurkenningu en síðan þá er engin þörf á slíku og hægt er að fá leyfi til að
framkvæma giftingar og aðrar athafnir án formlegrar viðurkenningar.

Múslimar eru rétt um 3% íbúa Danmerkur og eru fjölmennasti minnihlutatrúarhópur
landsins. Árið 2009 voru nítján trúfélög múslima skráð í Danmörku. Samkvæmt
tölum danska utanríkisráðuneytisins eru íbúar sem hafa önnur trúarbrögð um 2%
íbúa landsins.

Danir hafa náð langt á alþjóðavísu í fjölda íþróttagreina. Knattspyrna er
langvinsælasta íþróttin í Danmörku. Þekktustu knattspyrnumenn Danmerkur eru
Allan Simonsen, Peter Schmeichel og Michael Laudrup. Handbolti hefur vaxið að
vinsældum síðustu áratugi og danska karlalandsliðið í handknattleik hefur unnið
flest verðlaun allra liða í Evrópumóti karla í handbolta. Danska
kvennalandsliðið í handknattleik hefur sigrað Evrópumót kvenna í handbolta
þrisvar og unnið alls til fimm verðlauna.

Vatnaíþróttir eins og kappsiglingar, kappróður, kanó- og kajakróður, sund og
stangveiði eru vinsælar íþróttagreinar í Danmörku. Paul Elvstrøm vann
gullverðlaun í siglingum á fjórum Ólympíuleikum í röð. Danmörk er mikið
hjólreiðaland og danski hjólreiðamaðurinn Bjarne Riis sigraði Tour de France
árið 1996. Golf, tennis, badminton og íshokkí eru líka vinsælar greinar. Lene
Køppen og Camilla Martin urðu heimsmeistarar í badminton 1977 og 1999. Danir
hafa náð langt í speedway-mótorhjólakappakstri og unnið Speedway-heimsbikarinn
nokkrum sinnum.

Á ólympíuleikunum í London 2012 unnu Danir til gullverðlauna í kappróðri og
hjólreiðum karla og silfurverðlaun í siglingum, skotfimi karla, kappróðri kvenna
og badminton karla.



https://is.wikipedia.org/wiki/Sv%C3%AD%C3%BEj%C3%B3%C3%B0

Konungsríkið Svíþjóð (sænska: Konungariket Sverige) er land í Norður-Evrópu og
eitt Norðurlandanna. Landamæri liggja að Noregi til vesturs og Finnlandi til
norðausturs, landið tengist Danmörku með Eyrarsundsbrúnni. Einnig liggur landið
að Eystrasaltinu til austurs. Svíþjóð er fjölmennust Norðurlanda með 10
milljónir íbúa en er þó frekar strjálbýlt. Langflestir íbúanna búa í suðurhluta
landsins.

Höfuðborg Svíþjóðar er Stokkhólmur. Aðrar stærstu borgir landsins, í stærðarröð,
eru Gautaborg, Málmey, Uppsalir, Linköping, Västerås, Örebro, Karlstad,
Norrköping, Helsingjaborg, Jönköping, Gävle, Sundsvall og Umeå.

Barrskógar landsins eru nýttir er í timbur- og pappírsgerð. Í norðurhluta
landsins er mikil námuvinnsla; einkum er þar unninn járnmálmur en þar er einnig
að finna ýmsa aðra málma. Aðaliðnaðarsvæðið er um mitt landið en landbúnaður
einkennir mjög suðurhlutann.

Fornleifar sýna að það landsvæði sem nú er Svíþjóð byggðist þegar á steinöld.
Eftir því sem ísaldarjökullinn hopaði fylgdu hópar veiðimanna og safnara sem
fluttu sig lengra norður meðfram strönd Eystrasaltsins.

Fornleifafræðingar hafa grafið upp marga stóra verslunarstaði sem styrkja þá
kenningu að landsvæðið hafi verið fullbyggt þegar á bronsöld.

Á níundu og tíundu öld stóð víkingamenning á stórum hluta þess svæðis sem nú er
Svíþjóð. Einkum héldu sænskir víkingar í austurveg til Eystrasaltslandanna,
Rússlands og allt suður til Svartahafs. Sænskumælandi íbúar settust að í
suðurhluta Finnlands og einnig í Eistlandi. Á þessum tíma tók einnig sænskt ríki
að myndast með þungamiðju í Uppsölum og náði það allt suður að Skáni, sem þá var
hluti Danmerkur.

Árið 1389 sameinuðust Danmörk, Noregur og Svíþjóð undir einum konungi.
Kalmarsambandið var ekki pólitískt sambandsríki heldur konungssamband.
Meirihluta 15. aldar reyndi Svíþjóð að hamla þeirri miðstýringu sem Danir vildu
koma á í sambandinu undir dönskum kóngi. Svíþjóð sagði sig úr Kalmarsambandinu
1523 þegar Gústaf Eiríksson Vasa, síðar þekktur sem Gústaf I, endurreisti sænska
konungdæmið.

Á 17. öld varð Svíþjóð eitt helsta stórveldi Evrópu eftir mikla sigra í Þrjátíu
ára stríðinu. Þegar á leið 18. öld hvarf þessi staða þegar Rússland vann á í
baráttunni um völdin við Eystrasalt.

Saga Svíþjóðar síðustu aldirnar heftur einkennst af friði. Síðasta stóra
styrjöldin sem Svíþjóð tók þátt í var við Rússland 1809 þegar Finnland var
innlimað í Rússneska keisaradæmið. Minniháttar skærur urðu þó við Noreg 1814.
Þær enduðu með því að sænski krónprinsinnn samþykkti norsku stjórnaskrána 17.
maí sama ár og með því gengu Noregur og Svíþjóð í konungssamband. Þegar norska
stórþingið samþykkti upplausn þessa sambands 1905 lá við stríði en það tókst að
koma í veg fyrir það og þess í stað enduðu deilurnar með samningum.

Svíþjóð lýsti yfir hlutleysi í báðum heimsstyrjöldunum og hefur allt síðan
haldið fast við þá stefnu að standa utan hernaðarbandalaga í því augnmiði að
halda sig utan við væntanlegar styrjaldir.

Svíþjóð hefur verið konungdæmi í hátt í þúsund ár. Konungur hefur stærstan hluta
þessa tíma deilt löggjöf með þinginu (á sænsku: Riksdag). Þingið hefur hins
vegar haft mismikil völd gegnum tíðina. Frá endurreisn konungdæmisins 1523 var
lagasetningu og stjórn ríkisins skipt milli konungs og stéttarþings aðalsmanna.
Árið 1680 gerðist sænski konungurinn hins vegar einvaldur.

Eftir tap Svía í Norðurlandaófriðinum mikla hófst það sem nefnt er frelsistíminn
frá 1719. Honum fylgdu þrjár stjórnarskrárbreytingar, 1772, 1789 og 1809, sem
allar styrktu vald borgara gagnvart konungi. Þingræði var komið á 1917 þegar
Gústaf 5. sætti sig við að skipa ríkisstjórn í samræmi við valdahlutföll á
þingi, eftir langa baráttu. Almennum kosningarétti var komið á 1918 – 1921. Með
nýrri stjórnaskrá 1975 var allt vald konungs afnumið. Táknrænu embætti konungs
var haldið en án nokkurs valds.

Í upphafi 20. aldar mótaðist það flokkakerfi sem að miklu leyti hefur einkennt
sænsk stjórnmál síðan. Sænski jafnaðarmannaflokkurinn hefur verið langstærsti
stjórnmálaflokkurinn allar götur frá öðrum áratug 20. aldar og hefur setið í
stjórn meira og minna samfleytt í yfir sjötíu ár. Á þingi sitja nú fulltrúar sjö
flokka sem skiptast í tvær fylkingar, vinstri og hægri. Til
vinstrifylkingarinnar teljast sænski jafnaðarmannaflokkurinn
(Socialdemokraterna), sænski vinstriflokkurinn (Vänsterpartiet), sænski
umhverfisflokkurinn (Miljöpartiet). Til hægrifylkingarinnar teljast sænski
hægriflokkurinn (Moderaterna), sænski þjóðarflokkurinn (Folkpartiet)
(frjálslyndur miðjuflokkur), sænski miðflokkurinn (Centerpartiet) og kristilegir
demókratar (Kristdemokraterna) og síðan Svíþjóðardemókratar
(Sverigedemokraterna) lengst til hægri.

Sænska kirkjan er fjölmennasta trúfélagið en hún var þjóðkirkja til ársins 2000.
63% Svía eru meðlimar hennar. Þó sækja aðeins um 2% kirkju reglulega. Um 5% eru
múslimar og 2% kaþólskir. Í Svíþjóð er fjöldi trúlausra.

Svíþjóð liggur að Jótlandshafi, Noregi, Finnlandi og Eystrasalti. Lengsta lengd
þess frá norðri til suðurs er 1.572 km og frá austri til vesturs 499 km. Um það
bil 221.800 eyjar tilheyra Svíþjóð. Þær stærstu eru Gotland og Eyland sem báðar
eru í Eystrasaltinu.

Meirihluti Svíþjóðar er flatur og hæðóttur, en Skandinavíufjöllin rísa í yfir
2.000 m hæð við landamærin að Noregi. Hæsti hnjúkurinn er Kebnekaise sem er
2.111 m yfir sjávarmáli. 28 þjóðgarðar eru dreifðir um landið. Þeir stærstu eru
í norðvesturhluta landsins.

Suður- og Mið-Svíþjóð (Gautland og Svealand) ná aðeins yfir tvo fimmtu hluta
landsins en Norður-Svíþjóð (Norrland) nær yfir þrjá fimmtu hluta landsins.
Syðsti oddur landsins er héraðið Skánn. Héruð í Svíþjóð eru 25.

Um helmingur landsins er skógi vaxinn (aðallega greni og furu). Í suðurhluta
landsins eru einnig eikar– og beykiskógar.

Alls eru 65 tegundir landspendýra í Svíþjóð og er engin þeirra einlend í
landinu. Af spendýrategundum má nefna elg, rádýr, rauðhjört, ýmsar tegundir
nagdýra svo sem rauðíkorna, mýs, læmingja og bifur, kanínur og héra.

Þrjár tegundir spendýra eru taldar í mikilli útrýmingarhættu í landinu. Tvær
þessara tegunda eru leðurblökur og þriðja tegundin í mikilli útrýmingarhættu er
úlfurinn. Tæplega 260 tegundir fugla verpa að staðaldri í Svíþjóð. Alls hafa
fundist sjö tegundir skriðdýra í Svíþjóð, þar af þrjár tegundir snáka. Þrátt
fyrir kalda veðráttu hluta árs eru 13 tegundir froskdýra í Svíþjóð.



https://is.wikipedia.org/wiki/Sov%C3%A9tr%C3%ADkin

Sovétríkin eða Советский Союз á rússnesku (einnig kallað Ráðstjórnarríkin eða
Союз Советских Социалистических Республик (СССР) á rússnesku, umritað Sojúz
Sovétskikh Socialistíčeskikh Respúblik (SSSR), í íslenskri þýðingu Sambandsríki
sósíalískra sovíetlýðvelda) var sambandsríki með sósíaslíska stjórnarskrá í
Austur-Evrópu og Asíu sem sett var á laggirnar árið 1922 og leystist upp 1991.

Sögu Sovétríkjanna má skipta upp í tímabil pólitískra staðnana og framfara.
Þegar Stalín tók við sem aðalritari Kommúnistaflokksins urðu pólitískar
framfarir engar, og frelsi alþýðu var ekkert. Á þeim tíma sem Stalín var við
völd var almenningur kúgaður, og hver sem tjáði sig um sínar skoðanir var settur
í fangabúðir, þar sem viðkomandi einstaklingur var látinn vinna þar til hann
endanlega lét lífið. 20 milljónir dauðsfalla má rekja til 30 ára valdatímabils
Stalín, sem gerir það að næststærsta fjöldamorði sögunnar. Eftir að Stalín lést
árið 1953 tók við maður að nafni Nikita Khrushchev. Hans stefnur voru töluvert
ólíkar Stalíns. Khrushchev bætti frelsi til almennings og slakaði á Kalda
stríðinu. Khrushchev var við völd til ársins 1964, eða þar til flokksfélagar
hans ráku hann burt. Þá tók við Brezhnev tímabilið, seinna stöðnunartímabilið.
Brezhnev lagði mjög mikla áherslu á vopnaframleiðslu, til þess að halda í við
Bandaríkjamenn í vopnakapphlaupinu. Þessi aukna framleiðsla á vopnum kom niður á
framleiðslu neysluvarnings, sem var allur í höndum ríkisins. Þessi aukna
vopnaframleiðsla kom hinsvegar ekki bara niður á neysluvarningi, heldur líka
tækni- og vísindaþróun. Þetta naut ekki mikilla vinsælda meðal alþýðu í landinu.

Í kjölfar andláts Brezhnev árið 1982 tóku við Yuri Andropov og Konstantin
Tsjernenko, en þeir voru báðir háaldraðir menn og voru við völd í mjög stuttan
tíma. Eftir andlát Tsjernenko urðu loksins breytingar á stjórnarfari
kommúnistaflokksins, og stöðnunartímabilið sem Brezhnev hafði komið á 20 árum
fyrr var loks á enda þegar Mikhail Gorbachev tók við sem síðasti aðalritari
Sovétríkjanna árið 1985. Valdaklíkan innan flokksins samanstóð á þessum tíma
nánast eingöngu af háöldruðum flokksmönnum sem höfðu alist upp innan klíkunnar í
áratugi í skjóli Brezhnevs. Brezhnev-klíkan var upphaflega aðferð hans til að
minnka einveldi aðalritarans innan flokksins eins og tíðkast hafði áður fyrr en
breyttist fljótlega í nokkuð spillt stjórnarráð fárra manna. Gorbachev, sem varð
fyrsti leiðtogi Sovétríkjanna sem var fæddur eftir byltinguna, hafði ekki verið
áberandi innan Brezhnev-klíkunnar en var þó náinn samstarfsmaður Andropovs og í
samstarfi við hann náði Gorbachev að koma á töluverðum breytingum. Þessar
breytingar fólust meðal annars í því að 20% af yfirstjórn kommúnistaflokksins,
öldruðum brezhnevistum, var skipt út fyrir yngri róttæka kommúnista. En þrátt
fyrir róttækni Andropovs og Gorbachev varð hinn 72 ára gamli Chernenko að
aðalritara við dauða Andropovs og hélt áfram með stefnu Brezhnevs í þetta eina
ár sem hann var við stjórn.



https://is.wikipedia.org/wiki/Lat%C3%ADna

Latína (lingua latina) er tungumál sem var upphaflega talað á því svæði í
kringum Róm sem heitir Latium en varð mun mikilvægara þegar rómverska
heimsveldið breiddist út um Miðjarðarhafið og Mið-Evrópu.

Öll rómönsk tungumál eiga rætur sínar að rekja til latínu og mörg orð sem byggð
eru á latínu finnast í öðrum tungumálum nútímans eins og til dæmis ensku. Latína
var lingua franca stjórnmála og vísinda í um þúsund ár, en á 18. öld fór franska
einnig að ryðja sér til rúms sem og enskan á 19. öld en við lok 18. aldar höfðu
þjóðtungurnar vikið latínunni til hliðar. Latína er enn formlegt tungumál
rómversk-kaþólsku kirkjunnar og Vatíkansins. Ítalska er það núlifandi tungumál
sem líkist mest latínu.

Elstu textar sem varðveist hafa eru frá um 600 f.kr. en bókmenntir hefjast ekki
að ráði fyrr en á annarri til þriðju öld f.Kr.

Föll í latínu (eintala: casus, „fall“; fleirtala: casus, „föll“) eru sjö
talsins. Eftirfarandi er listi yfir þau og margvíslega notkun þeirra; þar sem
íslenska heitið kemur fyrst, og það latneska í sviga á eftir.



https://is.wikipedia.org/wiki/Wikipedia

Wikipedia (www.wikipedia.org) er frjálst alfræðirit sem er búið til í samvinnu,
með svokölluðu wiki kerfi. Fyrir utan almennan alfræðitexta, er alfræðiefnið á
síðunni oft tengt í almanök og landafræðiskrár, að auki er haldið utan um nýlega
atburði.

Fram að júní 2009 féll mestallur texti á Wikipedia undir Frjálsa GNU
handbókarleyfið en þá var skipt yfir í Creative Commons Attribution-ShareAlike
(CC-by-SA) 3.0. Myndir og margmiðlunarefni falla stundum undir önnur skilyrði.

Sú hugmynd, að geta safnað allri þekkingu á einn stað, á rætur sínar að rekja
allt til Alexandríusafnsins og Pergamon til forna. Með tilkomu internetsins,
reyndu margir að búa til internetalfræðirit. Talsmaður frjáls hugbúnaðar,
Richard Stallman, benti á notagildi „frjálsrar alhliða alfræðibókar og
menntunarauðlindar“ árið 1999. Hann lýsti stofnun Wikipedia sem „spennandi
frétt“ og frjálsi hugbúnaðarsjóðurinn hans hvetur fólk til þess að taka þátt og
miðla efni.

Þann 20. september 2004 fóru greinarnar yfir 1 milljón. Milljónasta greinin var
á hebresku og var um fána Kazakhstan.

Fyrir utan einstaka tæknilega örðugleika hefur enski hluti Wikipedia starfað
óslitið frá 10. janúar 2001. Nokkuð er hins vegar á reiki hvenær íslenski
hlutinn var stofnaður, og fer allt eftir því hvernig er talið.

Fyrsta gagnagrunnsbreytingin á íslenska hlutanum var gerð á greininni „WIKIng“
(sem síðar var eytt) þann 6. desember 2002 klukkan 19:43 UTC+0 [1] á dönsku og
sú næsta nær ári síðar þann 24. nóvember 2003 [2] á nýnorsku, fyrsta viðbótin á
íslensku var hins vegar gerð 5. desember 2003 kl. 11:54 um morgun og má telja að
með henni hafi saga íslensku útgáfunnar hafist.

Hugbúnaðurinn sem upprunalega keyrði Wikipedia hét UseModWiki. Hann var
skrifaður af Clifford Adams („skref I“). Fyrst þurfti að nota CamelCase fyrir
tengla; en fljótlega varð hægt að nota þá aðferð, sem nú er notuð ([[tengill]]).
Í janúar 2002, byrjaði wikipedia að keyra á PHP wiki kerfi, sem notaði MySQL
gagnagrunnskerfi, og bættust margir nýjir möguleikar við (og í leiðinni gerði
CamelCase tengla ónothæfa). Nýja kerfið var sérstaklega skrifað fyrir Wikipedia
verkefnið af Magnus Manske („skref II“). Eftir þó nokkurn tíma, hægðist mikið á
kerfinu og það var nánast ómögulegt að gera neitt. Ýmsar breytingar og
uppfærslur voru gerðar en þjónuðu aðeins tímabundnum tilgangi. Þá endurskrifaði
Lee Daniel Crocke allt wiki kerfið frá grunni og hefur nýja útgáfan verið í
notkun síðan í júlí 2002 („skref III“). Núverandi hugbúnaður heitir MediaWiki og
er hann í notkun í mörgum öðrum verkefnum. Sá sem nú sér aðallega um að laga
galla kerfisins og viðhald á gagnagrunninum heitir Brion Vibber.

Árið 2003 hafði sambandsleysi þjónsins rýrt „framleiðslugetu“ notenda. Margir
kvörtuðu undan vandamálum með að breyta greinum og miklum hægagangi. Vandamálið
var vegna þess að aðeins var einn þjónn að keyra öll wiki verkefnin.

Frá og með júní 2004, keyra verkefnin á níu tileinkuðum þjónum sem eru
staðsettir í Flórída. Nýja uppsetningin samanstendur af einum gagnagrunnsþjóni
og þrem vefþjónum, sem allir keyra stýrikerfið Fedora. Þjónarnir framreiða allar
beiðnir, og túlka allar síður til notenda. Til að auka hraða frekar, eru síður
sem óskráðir notendur biðja um geymdar í skyndiminni þar til þeim er breytt af
einhverjum notanda, sem gerir það óþarfa að túlka vinsælustu síðurnar aftur og
aftur. Beiðnir úr skyndiminni eru framreiddar af tveimur Squid þjónum. Annar
Squid þjónninn þjónar líka sem tölvupóstþjónn Wikipedia.

Í febrúar 2005 var haldin söfnun fyrir nýjum vélbúnaði 75.000$ USD, söfnunin
tókst vel og fór 15% yfir áætlað mark.

Wikipedia hefur oft verið gagnrýnd harkalega, og efast hefur verið um
trúverðugleika Wikipediu, þar sem hún er opin og allir geti breytt
umfjöllunarefni hennar, en Vísindavefurinn bendir á að hið andstæða sé satt og
að það að allir geti breytt Wikipediu geri hana einungis áreiðanlegri en þær
alfræðiorðabækur sem eru aðeins lesnar yfir af fáum einstaklingum:



https://is.wikipedia.org/wiki/Island

Ísland er eyríki í Norður-Atlantshafi á milli Grænlands, Færeyja og Noregs.
Ísland er um 103.000 km² að stærð; það er önnur stærsta eyja í Evrópu á eftir
Bretlandi og sú átjánda stærsta í heimi. Á Íslandi búa um það bil 340.000 manns.
Höfuðborg landsins er Reykjavík.

Landnámabók segir frá hvernig landnám Íslands hófst kringum árið 874 þegar
Ingólfur Arnarson nam hér land, þó aðrir hefðu áður dvalið tímabundið á landinu.
Á næstu áratugum og öldum flutti fjöldi fólks til Íslands á tímabili sem nefnt
er landnámsöld. Ísland komst með Gamla sáttmála undir vald Noregs árið 1262 og
var undir stjórn Norðmanna og Dana til ársins 1918, þegar það hlaut fullveldi.
Danska ríkið fór þó með utanríkismál og landhelgisgæslu fyrir hönd Íslands og
löndin höfðu sameiginlegan konung þar til lýðveldi var stofnað á Íslandi 1944.
Landið hefur gengið undir ýmsum nöfnum, einkum meðal ljóðskálda (sjá grein Heiti
yfir Ísland).

Á síðari hluta 20. aldar jókst þjóðarframleiðsla Íslendinga til muna og innviðir
og velferðarkerfi landsins efldust. Árið 2007 var Ísland þróaðasta land heims
samkvæmt vísitölu SÞ um þróun lífsgæða, en árið 2008 hófst efnahagskreppan á
Íslandi 2008–2011. Ísland er meðlimur í SÞ, EFTA, NATO og EES.

Ísland var, samkvæmt Íslendingabók, fyrst numið af norskum og gelískum (skoskum
og írskum) landnemum undir lok níundu og tíundu aldar. Þjóðveldið var sett á
stofn með Alþingi árið 930 en það er meðal elstu þjóðþinga sem enn eru
starfandi. Færeyska Lögþingið og hið manska Tynwaldsþing eru þau norrænnu þing
sem hafa sambærilegan aldur og Alþingi Íslendinga.

Flestir landsnámsmanna voru ásatrúar þó nokkrir kristnir og höfðu þeir flestir
kynnst kristinni trú og látið skírast á Bretlandseyjum. Um svipað leyti sendi
Haraldur blátönn Danakonungur saxneskan biskup til Íslands til kristniboðs. Ekki
gekk það alltaf og komu fleiri kristniboðar hingað á næstu árum og varð þeim
nokkuð ágengt. Ólafur Tryggvason Noregskonungur var mjög áhugasamur um að
kristna Ísland — með góðu eða illu. Á Alþingi sumarið 1000 ákváðu Íslendingar að
taka kristni að ráðum Þorgeirs ljósvetningagoða sem þó var ásatrúar sjálfur fram
að því.

Mótmælendatrú var innleidd í Danmörku árið 1536 og áhrif Lúthers bárust hingað
um það leyti með Þýskum veiði- og verslunarmönnum. Jón Arason, síðasti kaþólski
biskup Norðurlanda var tekinn af lífi í Skálholti 7. nóvember árið 1550 og eru
siðaskiptin á Íslandi oftast miðuð við þann dag.

Ísland var ekki sett undir erlend ríki fyrr en næstum fjórum öldum eftir að það
var fyrst numið. Þá fór svo að Noregskonungur náði landinu undir sína krúnu árið
1262. Síðar varð Ísland svo hluti af Kalmarsambandinu árið 1397, en danskir
þjóðhöfðingar höfðu verið yfir Noregi og Íslandi frá 1380.

Svíþjóð leysti sig úr þessu sambandi árið 1523, og hét það þar eftir
Dansk-norska ríkið og var gjarnan kallað Danaveldi. Seinna við aldamót 18. og
19. aldar, í Napóleonsstyrjöldunum svokölluðu, reyndu Svíþjóð og Danmörk að
halda hlutleysi sínu og árið 1800 gengu bæði löndin í svokallað “Samband vopnaðs
hlutleysis” (Væbnede neutralitetsforbund á dönsku, League of Armed Neutrality á
ensku).

Bretar töldu þetta ógn og réðust þar með á Kaupmannahöfn árið 1801. Eftir það
gekk Danmörk úr því fyrirnefnda sambandi og gekk í bandalag við Napóleon,
Frakkakeisara. Bretar réðust því aftur á Kaupmannahöfn 1807 og hafði Svíþjóð þá
gengið í lið við Breta. Þar sem Napóleoni hafði verið í nöp við Bretland síðan
1803, neyddi hann Dani til að lýsa yfir stríði á hendur Svíþjóð árið 1808. —
Svíar hófu þar með innrás í Noreg, en á sama tíma réðust Rússar á Finnland sem
þá var undir sænskum yfirráðum. Þetta tveggja hliða stríð reyndist Svíum hörmung
því allt Finnland var síðan fært undir yfirráð Rússa.

Árið 1814, þegar Danmörk var um það bil að tapa fyrir sænskum, rússneskum og
þýskum hermönnum, samþykkti Friðrik VI Danakonungur Kílarsamninginn um að færa
Noreg undir Svíakonung í skiptum fyrir hið sænska Pommern til að forðast hernám
Jótlandsskaga. Hinsvegar yrðu norsku eignirnar Ísland, Færeyjar og Grænland enn
undir dönskum yfirráðum. Samningurinn tók aldrei formlega gildi, og lýsti
Noregur yfir skammvinnu sjálfstæði og varð Pommern seinna undir Prússneskum
völdum. Með þessum hætti komst Ísland undir vald Danakonungs og varð hluti
Danaveldis.

Ísland fékk stjórnarskrá og takmarkaða heimastjórn árið 1874 á þjóðhátíð í
tilefni af 1000 ára afmæli Íslandsbyggðar, þar sem núverandi þjóðsöngur Íslands,
Lofsöngur var frumfluttur. Fullveldi fylgdi í kjölfarið árið 1918. Kristján X
var þar með sameiginlegur þjóðhöfðingi Danmerkur og Íslands til ársins 1944,
þegar lýðveldið var stofnað. Bar hann titilinn konungur Íslands og var sá eini
sem gerði það.

Ísland er lýðveldi með þingbundinni stjórn. Framkvæmdavaldið liggur hjá forseta
og ríkisstjórn. Æðsti maður ríkisstjórnar er forsætisráðherra. Ríkisstjórnin ber
ábyrgð gagnvart Alþingi, sem er handhafi löggjafarvaldsins ásamt forseta.
Dómsvald er í höndum dómstóla; æðsti dómstóll landsins er Hæstiréttur.

Forseti Íslands er þjóðhöfðingi landsins og er þjóðkjörinn í beinni kosningu
allra kjörbærra manna. Kjörtímabil hans er 4 ár. Forseti er ábyrgðarlaus á
ríkisstjórnarathöfnum og lætur ráðherra framkvæma vald sitt. Hann veitir
formönnum stjórnmálaflokka umboð til stjórnarmyndunar eftir kosningar til
Alþingis og skipar ráðherra en oftast er þessu ferli í raun stýrt af
stjórnmálaflokkunum sjálfum, aðeins þegar þeir geta ómögulega komist að
niðurstöðu sjálfir nýtir forsetinn sér þetta vald og skipar sjálfur ríkisstjórn.
Þetta hefur þó ekki gerst í sögu lýðveldisins en gerðist 1942 þegar Sveinn
Björnsson, þáverandi ríkisstjóri Íslands, skipaði utanþingsstjórn. Forseti
Íslands hefur málskotsrétt gagnvart þinglögum samkvæmt stjórnarskrá og ber þá að
efna til þjóðaratkvæðagreiðslu en lögin taka samt gildi, þangað til þau eru
afnumin eða staðfest með þjóðaratkvæði. Ólafur Ragnar Grímsson, þáverandi
forseti, nýtti sér málskotsréttinn fyrstur forseta á Íslandi, þegar hann neitaði
að skrifa undir fjölmiðlalögin árið 2004.

Alþingi, löggjafarþing Íslands, starfar í einni deild. 63 þingmenn þess eru
kjörnir hlutfallskosningu í 6 kjördæmum. Kjörtímabilið er 4 ár en getur verið
styttra ef það kemur til þingrofs en vald til að rjúfa þing liggur hjá
ríkisstjórninni. Ráðherrar eiga einnig sæti á Alþingi en hafa ekki atkvæðarétt
nema þeir séu einnig þingmenn en sú er reyndar venjan. Alþingi velur sér forseta
til að hafa yfirumsjón með fundum þess. Ríkisstjórnir á Íslandi eru nánast
ávallt samsteypustjórnir tveggja eða fleiri flokka en einnig eru dæmi til um
minnihlutastjórnir, einkum og sér í lagi vegna þess að enginn flokkur hefur
hlotið hreinan meirihluta á þingi, í það minnsta ekki frá endurreisn lýðveldis.
Núverandi ríkisstjórn er samsteypustjórn Sjálfstæðisflokksins og
Framsóknarflokksins undir forystu Sigurðar Inga Jóhannssonar forsætisráðherra.

Íslandi hefur frá fornu fari verið skipt upp í sýslur til umboðsstjórnar. Hinar
gömlu landfræðilegu sýslur eru ekki lengur formlegar stjórnsýslueiningar á
Íslandi, sýslumenn eru enn þá við lýði en umdæmi þeirra fylgja ekki alltaf gömlu
sýsluskiptingunni.

Ísland er staðsett á heitum reit á Atlantshafshryggnum. Það er 102.800
ferkílómetrar að stærð. Þar eru mörg virk eldfjöll og ber þar helst að nefna
Heklu (1491m) og Eyjafjallajökul (1666 m). Miðhálendið þekur um 40% landsins. Um
það bil 10% eyjarinnar er undir jöklum. Á Íslandi eru hverir víða, og gnótt
jarðhita færir íbúunum heitt vatn, sem meðal annars er notað til húshitunar.

Ísland er önnur stærsta eyja Evrópu, á eftir Bretlandi. Eyjan er vogskorin, og
flestir bæir standa við firði, víkur og voga. Helstu þéttbýlisstaðir eru
höfuðborgin Reykjavík, Keflavík, þar sem einn af alþjóðlegum flugvöllum landsins
er, og Akureyri.

Ísland liggur á tveimur jarðskorpuflekum, Norður-Ameríkuflekanum og
Evrasíuflekanum. Landið telst sögulega til Evrópu.

Efnahagur þjóðarinnar byggir enn að talsverðu leyti á fiskveiðum, sem afla nær
40% útflutningstekna og veita 8% vinnandi manna störf. Þar sem aðrar
náttúruauðlindir skortir (fyrir utan jarðhita og fallvötn til virkjunar), er
efnahagslíf á Íslandi viðkvæmt og háð heimsmarkaðsverði á fiski og
sjávarafurðum. Auk þess geta minnkandi fiskstofnar í efnahagslögsögu landsins
haft töluverð áhrif á sveiflur í efnahagslífinu og heimsmarkaðsverð á áli og
kísilgúri sem eru stærstu útflutningsvörur Íslendinga á eftir sjávarafurðum.

Stjórn Sjálfstæðis- og Framsóknarflokks, sat við stjórnartaumana frá 1995 til
2007. Hún hafði á stefnuskránni að draga úr ríkisumsvifum og einkavæða
ríkisfyrirtæki. Ríkisútgjöld, sem hlutfall af þjóðarframleiðslu, hafa þó vaxið
síðustu ár.

Fjölbreytileiki í efnahagslífinu hefur aukist undanfarna tvo áratugi.
Ferðaþjónusta verður æ fyrirferðameiri, og reyna Íslendingar að laða til sín
útlendinga með auglýsingum um hreina og ómengaða náttúru og öflugt næturlíf.
Nokkuð dró úr hagvexti á árunum 2000 til 2002, en árið 2002 var hann neikvæður
um 0,6%, frá 2003 hefur hagvöxtur hins vegar verið drjúgur en efnahagur í
samanburði við nágrannalönd einkennst af óstöðugleika.

Íslendingar eru í megindráttum norræn þjóð. Landið byggðist upphaflega norrænum
mönnum, einkum frá Noregi, Svíþjóð, Danmerkur og Keltum frá nýlendum víkinga á
Bretlandseyjum og Íslendingar hafa í gegnum tíðina átt mest samskipti við helstu
fiskveiðiþjóðir á Norður-Atlantshafi. Til er kenning um að Íslendingar séu að
uppruna sérstakur þjóðflokkur, aðgreindur frá öðrum þjóðflokkum á norðurlöndum
(„Herúlakenningin“). Á síðari tímum hafa ýmsar kenningar um uppruna þjóðarinnar
verið settar fram með erfðafræðilegum rökum. Þá er talað um að flestar konur sem
hingað komu hafi verið keltneskar (flestar ambáttir) en karlarnir að miklu leyti
norrænir.

Íbúafjöldi landsins sveiflaðist á milli um 30.000 og 80.000 við hefðbundinn
efnahag í bændasamfélagi fyrri alda. Á 19. og 20. öld hefur Íslendingum fjölgað
nokkuð ört og nú eru íbúar landsins rúmlega 330.000 auk nokkurra þúsunda af
íslenskum uppruna sem ekki eru búsett á Íslandi. Árleg fólksfjölgun mælist um
2,2%. Árið 2011 gaf Hagstofa Íslands út þrjár tegundir mannfjöldaspáa fyrir 1.
janúar 2060: lágspá sem spáir fólksfjöldanum 386.500, miðspá sem spáir fyrir
436.500 og háspá sem spáir 493.800 manns.

Á Íslandi er töluð íslenska, sem er norrænt tungumál, og eru um 71% íbúa
landsins meðlimir í hinni evangelísk-lúthersku þjóðkirkju.

Erlendum ríkisborgurum hefur fjölgað mjög á Íslandi undanfarin ár. Árið 2005 var
fjölgunin 29,5% og 34,7% árið eftir. Árið 2007 voru erlendir ríkisborgarar
18.563 talsins (6% af íbúum Íslands), og þann 1. janúar 2008 voru 21.434
erlendir ríkisborgarar skráðir (6,8% af íbúum Íslands). Það er 15,5% fjölgun
árið 2007. Hlutfall erlendra ríkisborgara af heildarmannfjölda Íslands er nú
hærra en annars staðar á Norðurlöndum, en árið 2006 var það næst hæst í Svíþjóð
eða um 5,4%. Konur voru jafnan fjölmennari í hópi erlendra ríkisborgara til
árins 2003, en síðan 2004 hafa karlar verið fjölmennari en konur. Í árslok 2007
voru karlar með erlent ríkisfang 8,1% allra karla en konur 5,5% allra kvenna.

Samkvæmt viðhorfskönnun sem var gerð árið 2009 meðal um 800 innflytjenda kom
fram að dræm íslenskukunnátta hamlaði þeim helst í því að nýta menntun sína í
starfi.

Hinn 19. mars 2013 birti Hagstofa Íslands nýja skýrslu sem sýndi að hlutfall
fyrstu og annarrar kynslóðar innflytjenda á Íslandi væri samanlagt 9,1% af
heildaríbúafjölda í landinu.

Árlega eru veitt verðlaun fyrir afrek liðins árs í bókmenntum og kvikmyndagerð á
Íslandi. Edduverðlaunin eru verðlaun sem veitt eru þeim sem þykja hafa skarað
fram úr á sviði kvikmynda og sjónvarps. Síðar á árinu eru Íslensku
bókmenntaverðlaunin afhent því fólki sem talið er hafa borið af á ritvellinum.



https://is.wikipedia.org/wiki/%C3%8Dtal%C3%ADa

Ítalía eða Lýðveldið Ítalía er land í Suður-Evrópu. Landið liggur aðallega á
Appenínaskaga sem gengur til suðausturs út í Miðjarðarhafið og minnir í lögun
dálítið á stígvél. Að norðan nær landið allt upp í Alpafjöll. Lönd sem liggja að
Ítalíu eru Frakkland, Sviss, Austurríki og Slóvenía. Einnig eru tvö sjálfstæð
ríki umlukin af Ítalíu; San Marínó (sem er nálægt austurströndinni og Rímíní) og
Vatíkanið eða Páfagarður, sem er hluti af Róm. Rómaborg er höfuðborgin og
stærsta borgin. Hún er ein af söguríkustu og merkustu borgum Evrópu og er
stundum kölluð „borgin eilífa“. Aðrar stórar borgir eru til dæmis Mílanó,
Flórens, Genúa, Tórínó, Feneyjar, Veróna, Bologna, Rímíní, Napólí og Palermó.
Gjaldmiðillinn er evra síðan 2002 en var áður líra. Íbúar eru um 58 milljónir og
landið er þrisvar sinnum stærra en Ísland.

Á Ítalíu hafa komið upp mörg menningarsamfélög frá því í fornöld en hugmyndin um
Ítalíu sem ríki var þó ekki til fyrr en með sameiningu Ítalíu (risorgimento) um
miðja 19. öld. Þrátt fyrir það er alvanalegt að fjalla um sem hluta sögu Ítalíu
hluti eins og sögu Stór-Grikklands (Magna Graecia), sögu Rómaveldis, miðaldir,
þegar Býsans, Frankaveldi og fleiri tókust á um yfirráð á skaganum, sögu
borgríkjanna á Norður-Ítalíu og ítölsku endurreisnina.

Nútímaríkið Ítalía varð til 17. mars 1861 þegar meirihluti borgríkjanna á
Ítalíuskaganum sameinuðust í eitt konungsríki undir stjórn konungs af
Savoja-ættinni, Viktors Emmanúels 2., eftir yfir þrjátíu ára baráttu. Fyrst um
sinn stóðu Róm og nærliggjandi héruð utan við ríkið þar sem þau töldust hluti
Páfaríkisins (Patrimonium Petri) en 20. september 1870 var borgin hertekin eftir
stutt átök og gerð að höfuðborg. Afleiðing þessa varð sú að páfinn neitaði að
viðurkenna Ítalíu sem ríki fram að Lateransamningunum 1929.

Ítalía barðist með bandamönnum gegn Þjóðverjum og Austurríkismönnum í fyrri
heimsstyrjöldinni. Samkvæmt Versalasamningnum fengu Ítalir ekki landssvæðið
Fiume (Rijeka), þar sem Króatía er í dag, sem þeir gerðu tilkall til. Vonbrigði
og erfiðleikar millistríðsáranna, auk ótta við mögulega byltingu bolsévika,
leiddu til fæðingar fasismans og valdatöku Benito Mussolinis eftir Rómargönguna
1922. Mussolini varð einræðisherra 1925 og ríkti sem slíkur til 1943. Á tímum
fasismans stundaði Ítalía árásargjarna heimsvaldastefnu gagnvart Albaníu, Líbýu,
Eþíópíu og Sómalíu og studdi falangista í Spænsku borgarastyrjöldinni. Ítalía
gerði bandalag við Þýskaland Hitlers (Stálbandalagið) og varð eitt af
Öxulveldunum í Síðari heimsstyrjöldinni. Eftir fullnaðarsigur bandamanna í
styrjöldinni var ný stjórnarskrá samin og lýst yfir stofnun lýðveldis árið 1948.

Margir stjórnmálamenn sem höfðu haft embætti í fasistastjórinni gengu í
endurnýjun lífdaga í nýstofnuðum miðjuflokki, Kristilega demókrataflokknum sem
fór síðan óslitið með völd til 1993.

Ítalía varð félagi í NATO árið 1949 og gerðist aðili að Sameinuðu þjóðunum 1955.
Mikill vöxtur var í efnahagslífinu frá 1958 til 1963 og Ítalía var ekki lengur
með fátækustu þjóðum Evrópu (Ítalska efnahagsundrið). Á 8. áratugnum bar mikið á
misskiptingu auðs og hryðjuverkum af hálfu vinstri- og hægrisinnaðra öfgahópa
(Blýárin). Einnig bar mikið á misvægi milli Suður-Ítalíu, þar sem efnahagslífið
var bundið við landbúnað, stöðnun ríkti og skipulögð glæpastarfsemi blómstraði,
og hinnar iðnvæddu og ríku Norður-Ítalíu, þar sem efnahagslífið byggði á
framleiðsluiðnaði.

Árið 1992 – 93 fór fram víðtæk rannsókn á spillingu í ítölskum stjórnmálum (Mani
pulite) sem batt endi á valdatíma Kristilegra demókrata. Þetta gerðist á sama
tíma og Ítalir tókust á við efnahagslegar og stjórnarfarslegar umbætur sem voru
undanfari þátttöku í Efnahags- og myntbandalagi Evrópu. Spillingarrannsóknin
skapaði stjórnmálakreppu sem ruddi brautina fyrir stjórnmálaferil fyrrverandi
forsætisráðherra Ítalíu, Silvios Berlusconis, og myndun nokkurs konar
„tvíflokkakerfis“ þar sem tvö stór kosningabandalög, hvort um sig myndað úr
einum stórum miðjuflokki og smærri flokkum á vinstri og hægri væng
stjórnmálanna, takast á í kosningum.

Ítalía er að stærstum hluta langur skagi (Appennínaskagi) sem skagar langt út í
Miðjarðarhafið, auk tveggja stórra eyja; Sikileyjar og Sardiníu. Skaginn og
eyjarnar afmarka hafsvæði eins og Adríahaf austan við skagann, Jónahaf í
suðaustri, Tyrrenahaf í vestri og Lígúríuhaf í norðvestri.

Norðurlandamæri Ítalíu eru í Alpafjöllunum, en frá þeim liggja Appennínafjöllin
eftir endilöngum skaganum. Hæsti tindur Ítalíu er Mont Blanc (4.810 m) en hæsti
tindur Appennínafjallanna er Gran Sasso (2.912 m).

Stærsta samfellda undirlendi Ítalíu er Pódalurinn þar sem áin Pó rennur ásamt
þverám sínum úr Alpafjöllunum, Appennínafjöllunum og Dólómítunum 652 km leið út
í Adríahaf. Önnur þekkt fljót á Ítalíu eru Arnó, Adige og Tíberfljót.

Á Ítalíu eru nokkur virkustu eldfjöll Evrópu eins og Etna, Vesúvíus og
Strombólí. Jarðskjálftar eru ekki óalgengir og þó nokkur jarðhiti er á mörgum
stöðum.

Ítalía skiptist í tuttugu héruð (regioni) sem hvert hefur sinn höfuðstað. Fimm
héraðanna (Friúlí, Sardinía, Sikiley, Trentínó og Ágústudalur) hafa takmarkaða
sjálfsstjórn sökum menningarlegrar sérstöðu. Héruðin skiptast í nokkrar sýslur
(province) sem aftur skiptast í mörg sveitarfélög (comuni) sem árið 2001 voru
8.101 talsins.

Ítalía er lýðveldi með fulltrúalýðræði og þingræði eftir að ákveðið var að
leggja ítalska konungdæmið niður í þjóðaratkvæðagreiðslu 2. júní 1946.
Stjórnarskrá Ítalíu sem kveður á um stjórnskipan lýðveldisins gekk í gildi 1.
janúar 1948.

Forseti Ítalíu er þjóðhöfðingi landsins og er kjörinn af sameinuðu þingi til sjö
ára í senn. Forsetinn má ekki sitja lengur en eitt kjörtímabil og ekki verða
forseti annað sinn. Forsetinn er fulltrúi einingar þjóðarinnar og á að tryggja
að stjórnarskrá sé fylgt þegar hann undirritar lög frá þinginu. Forsetanum ber
einnig að bera undir þingið lagafrumvörp sem fengið hafa tiltekinn fjölda
undirskrifta almennings, en með þeim hætti geta almennir borgarar knúið fram að
lagafrumvörp séu tekin fyrir á þinginu.

Ítalska þingið skiptist í tvær deildir: fulltrúadeild, þar sem 630 fulltrúar
sitja og öldungadeild þar sem sitja 315 kjörnir fulltrúar auk
öldungadeildarþingmanna sem skipaðir eru ævilangt. Kjördæmin eru 26 talsins,
nokkurnveginn eftir héruðum; Langbarðaland greinist í þrjú kjördæmi, Fjallaland,
Venetó, Latíum, Kampanía og Sikiley skiptast í tvö. Þessi héruð kjósa 618
þingmenn til fulltrúadeildarinnar, 12 þingmenn til viðbótar eru kosnir af
ítölskum ríkisborgurum sem búa erlendis. Til öldungadeildarinnar er kosið eftir
sambærilegum kjördæmum, þar sem sitja 315 kjörnir fulltrúar þar af sex fyrir
ítalska ríkisborgara sem búa erlendis. Auk þeirra sitja öldungadeildarþingmenn
til lífstíðar sem forsetinn skipar og geta verið fimm talsins auk fyrrum forseta
lýðveldisins. Hvert löggjafarþing getur setið hámark fimm ár en eftir það er
boðað til þingkosninga.

Ríkisstjórn Ítalíu fer með framkvæmdavaldið og skiptist í þrennt:
forsætisráðherra Ítalíu, ráðherra og ríkisstjórnina sjálfa sem er fundur eða ráð
fyrrnefndra stofnana.

Dómsvaldið er á mörgum dómstigum en æðst þeirra er stjórnlagadómstóll Ítalíu sem
dæmir um það hvort lög standist stjórnarskrána. Æðstaráð dómsvaldsins er æðsta
vald í málefnum dómsvaldsins og sér um skipan dómara. Ráðið er skipað að 1/3
dómurum sem tilnefndir eru af þinginu og að 2/3 af dómurum sem kjörnir eru af
stofnunum dómsvaldsins. Þannig er reynt að tryggja sem mest sjálfstæði
dómsvaldsins gagnvart bæði framkvæmdavaldinu og löggjafarvaldinu.

Ítalía er eitt af átta helstu iðnríkjum heims og áttunda stærsta hagkerfi heims
á eftir Bandaríkjunum, Kína, Japan, Indlandi, Þýskalandi, Bretlandi og
Frakklandi. Samkvæmt Öryggis- og samvinnustofnun Evrópu er Ítalía sjötti stærsti
útflytjandi heims á sviði framleiðsluvara.

Langstærstur hluti fyrirtækja á Ítalíu eru lítil eða mjög lítil fyrirtæki.
Ítölsk stórfyrirtæki eru yfirleitt í eigu fjölskyldna stofnendanna eða erlendra
fjárfesta. Hugmyndin um almenningshlutafélag í dreifðri eign hefur ekki notið
fylgis á Ítalíu og ítalskir sparifjáreigendur þykja yfirleitt íhaldssamir.

Sterk skil eru á milli Norður- og Suður-Ítalíu hvað efnahagslíf varðar. Mestöll
iðnvæðing á Ítalíu frá því á 19. öld fór fram í norðurhlutanum og þar eru
langflest framleiðslufyrirtækin með starfsemi sína. Mílanó er þannig réttnefnd
efnahagsleg höfuðborg Ítalíu og þar er ítalska verðbréfaþingið staðsett.
Efnahagslíf suðurhlutans byggðist aftur á móti á landbúnaði og þar er enn í dag
meira atvinnuleysi og vanþróaðra efnahagslíf þrátt fyrir margar tilraunir til að
efla atvinnulíf með ýmsum aðgerðum meðal annars með ríkisreknum iðnfyrirtækjum.
Skilin á milli hins ríka norðurhluta og vanþróaða suðurhluta hafa þó haft
tilhneigingu til þess að færast suður á bóginn með árunum.

Auk framleiðsluiðnaðar er ferðaþjónusta mikilvæg atvinnugrein á Ítalíu sem er í
fjórða sæti (á eftir Frakklandi, Spáni og Bandaríkjunum) hvað varðar fjölda
heimsókna erlendra ferðamanna á ári (yfir 39 milljónir).

Ítalía flytur inn langstærstan hluta hráefnis og 75% orku sem nýtt eru í
landinu.

Frá upphafi 10. áratugar 20. aldar hefur ítalska ríkið reynt að halda jafnvægi í
ríkisfjármálum í tengslum við aðildina að Evrópubandalaginu og með því hefur
tekist að halda verðbólgu og vöxtum niðri. Ítalíu tókst þannig að uppfylla öll
skilyrðin fyrir aðild að myntbandalagi Evrópu og tók upp evru í stað lírunnar
árið 1999. Ýmis vandamál plaga þó ríkisfjármálin, svo sem mikil og landlæg
skattsvik og skuldir ríkisins sem námu 107,4% af landsframleiðslu árið 2006.

Allt frá tímum Etrúra og Rómaveldis hefur framlag Ítalíu til heimsmenningarinnar
verið gríðarlegt. Mikilvægi ítalskrar menningar hefur meðal annars stafað af því
að þar var miðpunktur Rómaveldis, þar hefur páfinn, höfuð hins rómversk-kaþólska
heims, verið staðsettur lengst af og þar kom endurreisnin upp sem markaði
þáttaskil milli miðalda og nýaldar. Ítalía er það land sem geymir flestar
heimsminjar á Heimsminjaskrá UNESCO (41).

Á tímum Rómaveldis var latína opinbert tungumál, en á Ítalíuskaganum voru töluð
mörg tungumál; rómönsk, púnversk, etrúsk og gallversk. Ítalska þróaðist út frá
ýmsum latneskum mállýskum á miðöldum. Elstu merki um hana er að finna í textum
frá 10. öld en hún varð fyrst viðurkennd sem bókmenntamál með verkum rithöfunda
á borð við Dante Alighieri, Giovanni Boccaccio og Francesco Petrarca á 13. og
14. öld.

Langflestir Ítalir aðhyllast rómversk-kaþólska kristni og þótt kaþólska kirkjan
sé ekki lengur opinber trúarbrögð á Ítalíu þá eru ítök kaþólsku kirkjunnar mjög
mikil í ítölsku samfélagi. Innflytjendur frá löndum eins og Albaníu og Marokkó
(sem eru samanlagt um 1,4% íbúa landsins) hafa flutt með sér íslam, en á Ítalíu
eru líka nokkuð öflugt og aldagamalt samfélag gyðinga auk hinna ýmsu trúfélaga
mótmælenda.



https://is.wikipedia.org/wiki/Forseti_%C3%8Dslands

Forseti Íslands er þjóðhöfðingi og æðsti embættismaður lýðveldisins Íslands.
Forsetinn er þjóðkjörinn til fjögurra ára í senn og er eini embættismaðurinn sem
kjörinn er í beinni kosningu. Samkvæmt stjórnarskrá Íslands er forsetinn æðsti
handhafi framkvæmdavaldsins og annar handhafi löggjafarvaldsins. Í reynd er
þátttaka forsetans í löggjöf eða stjórnarathöfnum yfirleitt aðeins formsatriði
þannig að hann hefur ekki aðkomu að efni löggjafar eða stjórnarathafna. Þó er
viðurkennt að hann getur haft áhrif á stjórnarmyndunarviðræður og jafnvel skipað
utanþingsstjórn ef aðstæður til þess eru uppi. Jafnframt hefur forsetinn vald
til þess að synja lagafrumvarpi frá Alþingi staðfestingar og leggja það í dóm
þjóðarinnar í þjóðaratkvæðagreiðslu en á það hefur reynt þrisvar í sögu
embættisins. Í fjarveru forsetans fara forsætisráðherra, forseti Alþingis og
forseti Hæstaréttar saman með vald forsetans.

Flest störf forsetans eru táknræn og er stundum sagt um embættið að það eigi að
vera sameiningartákn þjóðarinnar. Á meðal hefðbundinna embættisverka forsetans
er að flytja þjóðinni ávarp á nýársdag, að ávarpa Alþingi við setningu þess
jafnframt því sem forsetinn setur Alþingi formlega, að veita fálkaorðuna og ýmis
verðlaun á vegum embættisins og félagasamtaka. Forsetinn tekur einnig á móti
erlendum þjóðhöfðingjum og öðrum hátt settum gestum í opinberum heimsóknum á
Íslandi og fer sjálfur í opinberar heimsóknir til annara ríkja. Aðsetur forseta
Íslands er á Bessastöðum á Álftanesi en embættið hefur jafnframt skrifstofu í
húsinu Staðastað við Sóleyjargötu 1 í Reykjavík. Afmælisdagur forsetans hverju
sinni er íslenskur fánadagur.

Frá tilurð embættisins við lýðveldisstofnunina 17. júní 1944 hafa fimm
einstaklingar gegnt embættinu. Þeirra fyrstur var Sveinn Björnsson, síðan Ásgeir
Ásgeirsson og Kristján Eldjárn. Árið 1980 var Vigdís Finnbogadóttir kjörin
forseti Íslands og varð þar með fyrsti kvenkyns þjóðkjörni þjóðhöfðinginn í
heiminum. Í forsetakosningum þann 25. júní 2016 var Guðni Th. Jóhannesson
sagnfræðingur kjörinn forseti Íslands og tók hann við embætti þann 1. ágúst sama
ár.

Forsetaefni skal skv. stjórnarskránni og lögum um framboð og kjör forseta
Íslands vera minnst 35 ára auk þess að uppfylla sömu skilyrði og gerð eru um
kosningarétt til Alþingis, að fráskildu búsetuskilyrðinu, en samkvæmt því þarf
að eiga lögheimili á Íslandi til að eiga kosningarétt.

Ólafur Ragnar Grímsson neitaði fyrstur forseta Íslands að staðfesta lagafrumvarp
vorið 2004. Um var að ræða frumvarp að lögum um fjölmiðla (fjölmiðlafrumvarpið).
Ákvörðunin var umdeild, en Alþingi tók í framhaldi frumvarpið af dagskrá, þ.a.
ekki þótti nauðsynlegt að leggja það fyrir dóm þjóðarinnar í
þjóðaratkvæðagreiðslu, eins og gera bar skv. stjórnarskrá Íslands.

✽ Sveinn Björnsson lést í embætti. Handhafar forsetavalds fóru með völd forseta
fram að innsetningu Ásgeirs Ásgeirssonar í embættið þann 1. ágúst sama ár.



https://is.wikipedia.org/wiki/Vestmannaeyjar

Vestmannaeyjar eru eyjaklasi suður af Íslandi, samtals 15 eyjar og um 30 sker og
drangar. Syðsta eyjan er Surtsey og sú nyrsta er Elliðaey. Heimaey er stærst
eyjanna og sú eina sem er byggð, en þar er Vestmannaeyjabær með um 4.200 íbúa.
Vestmannaeyjar eru oft notuð sem samheiti yfir Vestmannaeyjabæ.

Á Vestmannaeyjum búa rúmlega fjögur þúsund manns, sem þýðir er Vestmannaeyjar er
12. fjölmennasta byggðin á Íslandi. Sjávarútvegur er helsta atvinnugrein
Vestmanneyinga. Hin árlega Þjóðhátíð um Verslunarmannahelgi er ein vinsælasta
útihátíðin á Íslandi, hana sækja þúsundir manna á hverju ári.

Fyrstu heimildir um Vestmannaeyjar eru í Landnámu (Sturlubók), þar sem segir frá
Ingólfi Arnarsyni, fyrsta landnámsmanninum. Þegar hann kom til landsins dvaldist
hann einn vetur á Ingólfshöfða, og hélt svo vestur með landinu í leit að
öndvegissúlunum sínum. Þá fann hann bæ Hjörleifs, fóstbróður síns, og var hann
þar látinn; hafði hann þá verið myrtur af þrælum sínum. Úti af Hjörleifshöfða sá
hann eyjaklasa suður af Landeyjum og datt honum til hugar að þrælarnir hafi
farið þangað. Eyjarnar voru þá nefndar eftir þrælunum, en þeir voru af írsku
bergi brotnir og Írar og Skotar voru gjarnan kallaðir Vestmenn á þessum tíma.
Ingólfur elti þrælana uppi og drap þá, og eru mörg örnefni á eyjunum gefin eftir
þrælunum. Meðal þeirra er Helgafell, nefnt eftir Helga sem var veginn þar, og
Dufþekja í Heimakletti, en hún er nefnd eftir Dufþaki sem sagður er hafa hoppað
þar niður til að komast hjá því að falla fyrir sverði Ingólfs. Eins og segir í
Landnámu:

Samkvæmt Hauksbók var fyrsti landnámsmaður eyjanna Herjólfur Bárðarson, sonur
Bárðar Bárekssonar. Hann settist að í Herjólfsdal á 10. öld og hafa margar
kenningar verið uppi um hvar í dalnum þessi fyrsta byggð var staðsett. Margrét
Hermanns Auðardóttir fornleifafræðingur hóf uppgröft í Herjólfsdal sumarið 1971
og vann þar fimm sumur. Við uppgröftinn kom í ljós að byggð í Herjólfsdal var
mun eldri en áður hefur verið talið eða frá því snemma á 9. öld.

Í Sturlubók, sem er eldri heimild en Hauksbók, segir hins vegar að Ormur auðgi
Bárðarson, bróðir Herjólfs, hafi fyrstur byggt Eyjar. Hauksbók segir að Ormur
auðgi hafi verið Herjólfsson.

Herjólfur er sagður hafa átt dótturina Vilborgu, sem eftir grjóthrun sem lagði
bæ Herjólfs í eyði fluttist á Vilborgarstaði við vatnsbólið Vilpu. Samkvæmt
sögunni varaði hrafn Vilborgu við grjóthruninu og bjargaði þannig lífi hennar.

Frá tíma Herjólfs Bárðarsonar hefur verið byggð samfellt á eyjunni, þó svo að
íbúafjöldinn hafi tekið stórar dýfur þrisvar síðan þá - fyrst um helmingsfækkun
íbúa þegar að um þrjú hundruð manns voru numin á brott í Tyrkjaráninu árið 1627,
svo í ungbarnadauðanum á 18. öld, og loks í Heimaeyjargosinu 1973 þegar að yfir
6 mánaða skeið bjuggu eingöngu um 200 manns á Heimaey. Þegar gosið hófst var
íbúafjöldi bæjarins hins vegar 5.273 (1. desember 1972).

Í Kristnisögu segir frá því að Ólafur Tryggvason hafi sent Hjalta Skeggjason og
Gissur Teitsson með viði til kirkjubyggingar til Íslands og sagt þeim að reisa
kirkju þar sem þeir kæmu fyrst að landi. Samkvæmt því reistu þeir kirkju á
Hörgaeyri í Vestmannaeyjum árið 1000 úr norskum viðum, en ekki er vitað hvar sú
eyri hefur verið og ekki er vitað hversu lengi sú kirkja hefur staðið, en tvær
kirkjur voru síðan reistar í Vestmannaeyjum, að Kirkjubæ og Ofanleiti.

Á árunum 1130-1148 komust allar jarðir í Vestmannaeyjum í eigu Skálholtsstóls að
undirlagi Magnúsar Einarssonar biskups og urðu kirkjujarðir. Eftir það voru því
landsetar í Eyjum leiguliðar næstu aldirnar. Í Vestmannaeyjum voru að jafnaði
átján býli og mikið af hjáleigum (en fjöldi þeirra gat verið breytilegur eftir
árferði), auk tómthúsa- og verbúðarbyggðar við höfnina, sem er líklega einn
elsti vísir að eiginlegu þorpi á Íslandi.

Vestmannaeyjar liggja um 10 km suður undan Landeyjasandi. Eyjaklasinn er 15
eyjar, auk um 30 dranga og skerja. Eyjarnar eru sæbrattar og víðast hvar þaktar
graslendi. Af þeim er Heimaey langstærst, um 13,4 km², og sú eina sem er byggð.
Helstu og stærstu eyjarnar í kringum Heimaey eru Elliðaey og Bjarnarey
norðaustur af Heimaey og til suðvesturs Suðurey, Álsey, Brandur, Hellisey og
Surtsey.

Eyjarnar eru ungar á jarðsögulegan mælikvarða og hafa allar myndast í eldgosum,
þær elstu fyrir u.þ.b. 12 þúsund árum. Flestar eyjarnar eru gíglaga
móbergsstapar og á sumum þeirra eru gjallgígar.

Surtsey varð til í miklu neðansjávargosi sem hófst árið 1963 og lauk 1967. Það
er lengsta eldgos á Íslandi frá því að sögur hófust. Við upphaf gossins
mynduðust tvær eyjar og fengu þær nöfnin Syrtlingur og Jólnir. Jólnir kom upp úr
sjó rétt fyrir Þorláksmessu í gosi sem stóð fram yfir jólin 1963. Syrtlingur
stóð mun lengur. Leifar þessarra eyja eru sitt hvoru megin Surtseyjar, Jólnir að
suðvestan og Syrtlingur að norðaustan.

Strax að loknu gosinu var Surstey friðuð og voru jarðfræðingar jafnt sem
líffræðingar forvitnir um þróun lífríkisins á eyjunni og eyjunnar sjálfrar.
Strax á fyrstu árunum eftir gosið fóru ýmsar lífverur að taka sér bólfestu á
eynni.

Eyjan er alfriðuð og er í umsjá Surtseyjarfélagsins, sem starfar í umboði
umhverfisráðuneytisins fyrir hönd íslenska ríkisins. Allar mannaferðir um eyjuna
án sérstaks leyfis eru harðbannaðar. Friðlandið umhverfis eyjuna hefur verið
stækkað og er nú unnið að því að koma Surtsey á heimsminjaskrá UNESCO.

Eldgos hófst á Heimaey þann 23. janúar árið 1973 og eyðilagði og/eða skemmdi um
það bil 60% af öllum húsum bæjarins. Nálægt þriðjungur allra húsa fór undir
hraun. Í gosinu voru nær allir heimamenn fluttir upp á land. Íbúar voru 5.273
talsins fyrir gosið og sneru flestir þeirra aftur að því loknu, og margir fyrr.
Einn maður lét lífið af gaseitrun, sem má tengja gosinu. Þó lést hann ekki fyrr
en gosinu loknu og nálgast kraftaverk að mun fleiri skyldu ekki farast.

Eftir stóð eldfjallið Eldfell, sem margir Vestmannaeyingar vildu kalla
Kirkjufell, rétt norðaustan Helgafells. Frá því stendur Eldfellshraun sem teygir
sig frá Skarfatanga í suðri að Skansinum í norðri, og stækkaði það Heimaey um
eina 3 ferkílómetra. Eldfellshraun er basískt apalhraun að mestu, með nokkrum
helluhraunsblettum; mestallt hraunið er vikur.

Gosinu var lýst lokið 3. júlí sama ár og það hófst, en þá tóku við gríðarlegar
hreinsunarframkvæmdir á eyjunni, enda höfðu um 300 hús farið undir hraun og
afgangur bæjarins lá undir þykku öskulagi.

Í eldgosinu 1973 fóru 11 götur innanbæjar ýmist að öllu eða einhverju leyti
undir hraun: Austurvegur, Bakkastígur, Formannabraut, Heimagata, Kirkjuvegur,
Landagata, Njarðarstígur, Sjómannasund, Strandvegur, Urðarvegur og Víðisvegur.

Allt frá árinu 1998 hefur Goslokahátíðin verið haldin í Eyjum til að minnast
goslokanna. Fimmta hvert ár eru hátíðirnar stærri en árin á milli.

Í Vestmannaeyjum er fremur hlýtt, úrkomu- og vindasamt og markast það af legu
eyjanna undan suðurströnd landsins. Hitamunur milli árstíða er tiltölulega
lítill og þoka setur svip sinn á veðráttuna. Veðurfar við Vestmannaeyjar
flokkast undir hafrænt úthafsloftslag, nokkuð hlýtt og rakt miðað við meðaltal á
fastalandinu. Veðrabrigði eru snögg og breytist veðrið stundum oft á dag.
Gjarnan er sagt að ekki sé veður í Vestmannaeyjum, heldur eingöngu veðurprufur.

Samfelldar veðurathuganir hafa verið gerðar á Stórhöfða síðan árið 1921 og
einnig við flugvöllinn síðan um 1960. Árið 1998-1999 voru gerðar sjálfvirkar
mælingar á Eldfellshrauni sem stóðu yfir í tæpt ár. Munur á úrkomu og hitastigi
milli veðurstöðva á Heimaey hefur reynst óverulegur og er því miðað við
Stórhöfða nema annað sé tekið fram. Árið 2002 var svo sett upp sjálfvirk
veðurstöð í Vestmannaeyjabæ, við botn Löngulágar, þar sem vindmælingar á
Stórhöfða gefa oft ekki rétta mynd af veðrinu inni í bænum.

Á veturna er meðalhiti hvergi hærri á landsvísu en víða er hlýrra yfir sumarið.
Á tímabilinu 1961-2000 var meðalárshiti 4,9 °C á Stórhöfða, en hæsti meðalhiti á
einu ári var 5.5 °C árið 1984. Milt hitastig í sjó í kringum Eyjarnar er ástæða
fyrir háum meðallofthita og lítilli hitasveiflu milli árstíða og daga. Hiti
hefur aldrei mælst yfir 20 °C á Stórhöfða, en í júni árið 1999 mældist hitinn
19,3 °C og er það mesti hiti sem hefur mælst í eyjunum. Frost mældist að
meðaltali 82 daga á ári yfir vetrarmánuðina á árunum 1961-1990. Mesta frost sem
mælst hefur var -16,9 °C í april árið 1968. Að jafnaði var frost allan
sólarhringinn 18 daga á ári á sama tímabili. Lægsti loftþrýstingur á Íslandi
mældist á Stórhöfða 919,7 hPa 2. desember 1929.

Úrkoma er fremur mikil í Vestmannaeyjum. Á Stórhöfða rignir að meðaltali um 129
mm á mánuði, sem er mikið miðað við aðra landshluta. Meðalúrkoma á ári var 1.556
mm á tímabilinu 1961-2000. Úrkoman er mjög árstíðabundin. Mesta úrkoma er yfir
vetrarmánuðina en minnst á tímabilinu apríl - júlí. Mesta úrkoma á einum
sólarhring var 146 mm í október árið 1979. Úrkomudagar hafa verið að jafnaði 246
á ári og þar af eru 82 dagar snjókoma eða slydda. Jörð var að meðaltali alhvít
40 daga á ári en alautt var að meðaltali 285 daga á tímabilinu 1961-1990.

Þoka var að jafnaði 86 daga á ári við Stórhöfða en þar voru fleiri þokudagar en
á nokkrum öðrum stað á Íslandi á tímabilinu 1961-1990. Gera má ráð fyrir að
þokudagar séu talsvert færrri í kaupstaðnum sem liggur neðarlega. Alskýjað var
að jafnaði 192 daga á ári og heiðskýrt 22 daga. Meðal skýjahula var 6/8
himinhvolfsins á tímabilinu 1961-1990. Meðalrakastig er 82% og þrumudagar voru 4
á ári að jafnaði á sama tímabili.

Í Vestmannaeyjum er mjög fjölbreytt lífríki, þá einkum fuglar og plöntur.
Stærsta lundabyggð heims er í Vestmannaeyjum, en meira en tíu milljón lundar búa
á eyjunum. Gjöful fiskimið eru umhverfis eyjarnar og ofgnótt hvala, en lítið er
af spendýrum á eyjunum sjálfum að undanskildum manninum. En stærsta lundabyggðin
á Heimaey á undir höggi að sækja þar sem kanínur eru að yfirtaka Sæfell. Kanínum
þessum var sleppt út í náttúruna í kringum 1985.

Árið 1771, þegar verið var að flytja fyrstu hreindýrin til Íslands, voru 13
hreindýr flutt til Vestmannaeyja. Stendur þá í Árbókum Espólíns (10. deild, bls.
101) að „Þat sumar komu 13 hreindýr í Vestmannaeyjum at undirlagi Ólafs amtmanns
Stephánssonar, dóu 10 í vesöld um vetrinn eftir, en þrjú lifdu“. Önnur eldri og
ítarlegri frásögn er í Islandske Maaneds-Tidender, 2. árg., bls. 55-59, og
heimildarmaðurinn er Sigurður Sigurðsson landþingsskrifari á Hlíðarenda.

Vestmannaeyjar hafa verið mikilvægasta verstöð landsins í fjölda ára og byggist
afkoma heimamanna að mestu leyti á fiskvinnslu og útgerð. Auk þess eru ört
vaxandi atvinnuvegir eyjaskeggja í dag ferðaþjónusta, skipaviðgerðir og menntun.

Framhaldsskólinn í Vestmannaeyjum er stöðugt að stækka við sig þrátt fyrir að
oft reynist erfitt að lokka námsmenn til Eyja. Háskóli Íslands og Háskólinn á
Akureyri eru báðir búnir að koma sér upp útibúum á Heimaey. Í Vestmannaeyjum eru
tveir grunnskólar; Barnaskólinn í Vestmannaeyjum og Hamarsskóli Vestmannaeyja.
Sameining skólanna er nú fyrirhuguð. Verið er að undirbúa byggingu nýs sex
deilda leikskóla, en fyrir eru þrír leikskólar í eyjunum: Rauðagerði,
Kirkjugerði og Sóli.

Mörg söfn eru í Vestmannaeyjum, en Safnahús Vestmannaeyja, sem stendur við
Ráðhúströð, hýsir Héraðsskjalasafn Vestmannaeyja, Bókasafn Vestmannaeyja og
Byggðasafn Vestmannaeyja. Einnig er þar til húsa Ljósmyndasafn. Við Heiðarveg
stendur Náttúrugripasafn Vestmannaeyja, en það er eina safnið af sinni gerð á
Íslandi. Við Skansfjöru er húsið Landlyst, sem var áður staðsett á Tanganum,
suður af Básaskersbryggju, en það hús var fyrsta fæðingarheimilið á Íslandi, og
er það nú notað til listsýninga af ýmsu tagi. Ríkisstjórn Íslands keypti nýlega
afnotarétt af myndum Sigmunds, sem hafa birst í áraraðir í Morgunblaðinu, og eru
áætlanir um að setja upp safn þeirra í fyrirætluðu menningarhúsi.

Algengt er að eldri Vestmannaeyingar tali með flámæli, en það er óalgengara
meðal yngri kynslóðanna. Í einangruðum samfélögum á borð við það sem er í
Vestmannaeyjum má búast við að nokkuð sértækur orðaforði verði til, en þó er
flestan orðaforða eyjaskeggja hægt að finna annars staðar. Nokkur dæmi um algeng
orð í tali Vestmannaeyinga:

Fræg er þjóðhátíð Eyjamanna, sem haldin er ár hvert um verslunarmannahelgi og
dregur til sín fólk alls staðar að af landinu. Til hennar var fyrst stofnað árið
1874, þegar eyjaskeggjar komust ekki til hátíðahalda í landi í tengslum við
1.000 ára afmæli Íslandsbyggðar og móttöku fyrstu stjórnarskrár landsins úr
hendi Kristjáns IX, Danakonungs á Þingvöllum. Þá ákváðu Vestmannaeyingar að
halda sína eigin hátíð. Sú hefð hefur verið að íþróttafélög bæjarins, áður Þór
og Týr til skiptis en eftir sameiningu þeirra ÍBV, sjái um framkvæmd
þjóðhátíðarinnar, og hljóti gróðann af henni.

Hátíðin er haldin í Herjólfsdal fyrstu helgina í ágúst og eru fastir liðir
brenna, flugeldasýning og brekkusöngur, sem hefur verið undir stjórn Árna
Johnsen í um áratug, að einu ári slepptu á meðan hann sat í fangelsi, en þá var
Róbert Marshall fenginn til þess að hlaupa í skarðið.

Stífkrampafaraldur var í Vestmannaeyjum í margar aldir, sökum bágrar stöðu
heilbrigðismála á landsvísu. Dánartíðni var há meðal ungabarna, um 60-80% barna
dóu úr stífkrampa, sem kallaður var ginklofi, en annars staðar á Íslandi dóu um
30% barna úr þessum sjúkdómi, og 15-20% í Danmörku.

Thomas Klog, fyrsti landlæknir Íslands, var sendur til Vestmannaeyja með
konunglegri tilskipun árið 1810 til þess að rannsaka orsakir ginklofans, og
birti hann niðurstöður sínar í skýrslunni Indberettninger om Börnesygdommen
Ginklofi. Seinna varð staða héraðslæknis í Vestmannaeyjum til, og gegndu Carl
Ferdinand Lund, Carl Hans Ulrich Balbroe, Andreas Steener Iversen Haaland,
August Ferdinand Schneider og Philip Theodor Davidsen því embætti hver á fætur
öðrum frá árinu 1828. Þrátt fyrir héraðslæknana breyttist ástandið lítið, og
engin breyting varð á dánartíðni barna þó svo að almenn heilsa Vestmannaeyinga
skánaði.

Árið 1847 var Peter Anton Schleisner sendur til Vestmannaeyja til þess að
rannsaka ginklofann. Hann hafði ritað grein um barnafarsótt árinu áður, og er
það líkleg ástæða þess að hann var sendur. Hann setti á laggirnar
fæðingarheimili í húsinu Landlyst, sem var þá fyrsta fæðingarheimili Íslands.
Hann lagði til breytingar á hreinlæti við fæðingar, og benti líka á að hengja
upp þvott til þerris á þvottasnúrum frekar en að láta hann liggja í grasinu -
það kom svo í ljós að það var aðalorsök faraldursins, þar sem að sýkillinn
clostridum tetani lifir í jarðvegi, og smitaðist yfir í fötin, og frá þeim inn
um naflastreng barnanna.

Farþegaskipið Herjólfur var smíðað í Noregi árið 1992. Skipið siglir alla daga
vikunnar tvær ferðir á dag, og tekur skipið 500 farþega og um 40 fólksbíla.
Aðeins eitt flugfélag stundar flugferðir til og frá til Vestmannaeyjum og er það
Flugfélagið Ernir sem flýgur á Hornafjörð, Sauðárkrók, Bíldudal, Gjögur og
Reykjavík. Forveri þess var Flugfélag Vestmannaeyja, sem missti rekstrarleyfi
sitt í maí 2010.

Á Heimaey eru 66 götur innan bæjarmarkanna, og nokkrar utan þeirra. Lengsta
gatan heitir Vestmannabraut, en hét áður Breiðholtsvegur. Flestir íbúar búa við
Áshamar en fæstir við Austurgerði, Njarðarstíg og Ofanleitisveg. Í götuheitum í
Vestmannaeyjum er að finna nokkur íslensk heiti yfir götu eða veg. Orðin eru eru
vegur, stígur, slóð, gata, braut, stræti, sund og traðir.

Á síðustu árum hafa miklar vangaveltur verið um hvort mögulegt sé að gera
jarðgöng til Vestmannaeyja og hefur áhugamannafélagið Ægisdyr verið stofnað um
gerð slíkra ganga. Vestmannaeyingar eru ekki allir sammála um að göng séu rétta
lausnin, en þó eru eyjamenn upp til hópa sammála um að samgöngur milli lands og
eyja þurfi að bæta.



https://is.wikipedia.org/wiki/Sp%C3%A1nn

Spánn (spænska: España) er konungsríki á Íberíuskaga í Suðvestur-Evrópu. Hið
opinbera heiti landsins er Konungsríkið Spánn (Reino de España). Lönd sem liggja
að Spáni eru Portúgal að vestan og Frakkland að austan. Auk þess er örríkið
Andorra í Pýreneafjöllum á landamærum Spánar og Frakklands. Syðst á Spáni er
kletturinn Gíbraltar, sem er lítið landsvæði undir yfirráðum Breta. Að
norðaustan liggur Biskajaflói að Spáni, Atlantshafið að suðvestan og að sunnan
er Gíbraltarsund og svo Miðjarðarhafið að suðaustan og austan. Syðsti oddi
Spánar er jafnframt syðsti oddi meginlands Evrópu. Spáni tilheyra Baleareyjar í
Miðjarðarhafi (Majorka, Menorka og Íbísa), Kanaríeyjar í Atlantshafi og
útlendurnar Ceuta og Melilla í Norður-Afríku.

Spánn er rúmlega 505 þúsund ferkílómetrar að flatarmáli eða um það bil fimm
sinnum stærra en Ísland. Á Spáni búa um 46 milljónir manna. Stærstu borgir
Spánar eru höfuðborgin, Madrid og Barcelona. Í Madríd búa um 5,5 milljónir manna
og tæpar fimm milljónir í Barselóna. Spánn er fornfrægt menningarríki. Arabar og
Berbar lögðu hluta af Spáni undir sig á miðöldum og voru þar kallaðir Márar.
Miklar minjar eru um dvöl þeirra á Spáni, meðal annars Alhambrahöllin. Barselóna
þykir mjög athyglisverð fyrir nútímabyggingarlist og ber þar helst að nefna
Antonio Gaudí en byggingar hans eru víða í borginni.

Spánn var einræðisríki undir stjórn Franciscos Franco einræðisherra frá 1939 til
1975. Jóhann Karl 1. var konungur Spánar frá 1975 til 2014. Núverandi konungur
er Filippus 6.

Á Spáni hafa fundist elstu merki um menn frá forsögulegum tíma í Evrópu frá því
fyrir meira en 1,2 milljónum ára síðan. Cro Magnon-menn komu inn á skagann fyrir
35 þúsund árum síðan. Þekktustu minjar um menn frá þessum tíma eru meðal annars
hellamálverkin í Altamira í Kantabríu sem eru um 17 þúsund ára gamlar.

Helstu þjóðirnar á Spáni í fornöld voru Íberar, sem settust að við
Miðjarðarhafsströndina í austri, og Keltar, sem settust að við
Atlantshafsströndina í vestri. Að auki bjuggu þá Baskar í vesturhluta
Pýreneafjalla. Aðrir þjóðflokkar byggðu svo suðurströndina þar sem nú er
Andalúsía. Föníkar og Grikkir stofnuðu nýlendur á Miðjarðarhafsströndinni og
verslun blómstraði með málma úr námum á Spáni.

Á 3. öld f.Kr., undir lok Annars púnverska stríðsins, lögðu Rómverjar undir sig
nýlendur Karþagóbúa á Spáni og náðu brátt yfirráðum yfir öllum Íberíuskaganum.
Rómversk yfirráð stóðu í hálft árþúsund og höfðu varanleg áhrif á tungumál,
menningu og siði íbúanna. Meðal þess sem Rómverjar komu á voru stórjarðeignir
undir yfirráðum lends aðals sem framleiddu landbúnaðarvörur fyrir heimsveldið.
Hispanía var rómverskt skattland. Henni var upphaflega skipt í tvennt; Hispania
Citerior (norðausturhluti skagans) og Hispania Ulterior (suðvesturhluti
skagans). Síðar skipti Ágústus keisari skaganum í þrjú skattlönd: Hispania
Baetica (höfuðborg Córdoba), Hispania Lusitania (höfuðborg Mérida) og Hispania
Citerior (höfuðborg Tarragona).

Með hnignun Vestrómverska keisaradæmisins á 5. öld lögðu germanskir þjóðflokkar,
Svefar, Vandalar og að lokum Vesturgotar, Íberíuskagann undir sig. Konungar
Vesturgota voru að nafninu til undirkonungar (patrisíar) sem ríktu í nafni
Rómarkeisara. Þeir gerðu Tóledó að höfuðborg. Á þeim tíma efldust menningarleg
og trúarleg kaþólsku kirkjunnar mikið þótt Vesturgotar væru arískt kristnir eða
heiðnir fram til loka 6. aldar þegar konungur þeirra tók upp kaþólska trú.

Múslimskir Márar og Arabar frá Norður-Afríku lögðu nánast allan Íberíuskagann
undir sig á aðeins sjö árum 711 til 718 undir stjórn Úmajada. Veldi Vesturgota,
sem þá var margklofið vegna deilna um ríkiserfðir, kom engum vörnum við og
síðasti konungurinn Roderic lést í bardaga. Innrásarherinn stofnaði ríkið
al-Andalus. Þegar Abbasídar tóku völdin af Úmajödum árið 750 stofnaði einn af
prinsum Úmajada í útlegð, Abd-ar-Rahman 1., sjálfstætt emírat í Córdoba og
neitaði að beygja sig undir yfirráð Abbasída. Undir yfirráðum Abd-al-Rahman 3.
sem lýsti sig kalífa á 10. öld gengu Córdoba og al-Andalus í gegnum blómaskeið
þar sem þau nutu menningarlegra og viðskiptalegra tengsla við Arabaheiminn, en
héldu samt sem áður sjálfstæði gagnvart kalífatinu í Bagdad.

Í upphafi 11. aldar klofnaði ríkið hins vegar í mörg sjálfstæð ríki eftir
borgarastyrjöld. Kristnu smáríkin í norðaustri, León, Kastilía og Baskaland tóku
að sækja í sig veðrið við endurheimt Spánar (Reconquista) einkum undir stjórn
Alfons 6. sem varð konungur bæði Kastilíu og León árið 1072. Múslimsku
konungarnir óskuðu þá eftir aðstoð frá Almoravídum sem ríktu yfir Marokkó. Þeir
lögðu öll múslimsku ríkin á skaganum, nema Saragossa, undir sig 1094. Áður höfðu
kristnu ríkin lagt Tóledó undir sig. Almóhadar tóku við völdum í Marokkó af
Almóravídum á 12. öld en náðu ekki að standast framrás kristnu konunganna sem
lögðu meirihluta skagans undir sig í röð átaka á 13. öld. Portúgal varð til
þegar Afonsó 1. lýsti sig konung Portúgals árið 1139. Eina ríkið sem eftir var
undir stjórn Múslima var Granada á syðsta odda skagans. Marínídum tókst ekki að
leggja al-Andalus undir sig með innrásum á 13. og 14. öld.

Árið 1469 gengu konungsríkin Aragón og Kastilía í konungssamband með hjónabandi
Ísabellu af Kastilíu og Ferdinands af Aragón. Ferdinand og Ísabella lögðu
Granada undir sig sama ár og Kristófer Kólumbus kom til Nýja heimsins í
leiðangri sem þau fjármögnuðu. Þau hófu líka skipulegar ofsóknir á hendur Márum
og Gyðingum á Spáni og stóðu fyrir stofnun Spænska rannsóknarréttarins.

Með sameiningu ríkjanna Aragón, León, Kastilíu og Navarra var grundvöllur lagður
að nútímaríkinu Spáni og Spænska heimsveldinu sem náði hátindi sínum undir
stjórn Karls 5. sem var samtímis konungur Spánar og keisari hins Heilaga
rómverska ríkis frá 1519 til 1556. Með honum komust Habsborgarar til valda á
Spáni. Árið 1580 varð Filippus 2. Spánarkonungur einnig konungur Portúgals sem
sameinaði þessi tvö heimsveldi í eitt konungssamband til ársins 1640. Spánn og
Portúgal lögðu á þessum tíma undir sig Rómönsku Ameríku, meirihluta
Karíbahafsins og einokuðu auk þess verslun við Afríku og Austur-Indíur. Gullöld
Spánar er venjulega talin frá 1492 til 1659.

Þegar á 16. öld tók þessu mikla heimsveldi að hnigna. Englendingar og Frakkar
sóttu gegn nýlendum Spánar í Nýja heiminum, bæði með sjóránum gegn skipum sem
fluttu góðmálma til Spánar og eins með launverslun við nýlendurnar sem Spánn
reyndist ófær um að sjá fyrir nauðsynjum. Mikið flæði gulls og silfurs frá Nýja
heiminum olli síðan óðaverðbólgu á Íberíuskaganum sem skaðaði efnahag Spánar enn
frekar. Tilraun Filippusar 2. til að sýna Englandi í tvo heimana með Flotanum
ósigrandi 1588 mistókst herfilega og Hollendingar sögðu sig úr lögum við Spán
1585 og rændu hverri höfninni af annarri frá Portúgölum í Austur-Indíum.

Þrjátíu ára stríðið 1618 til 1648, þar sem Spánverjar reyndu að leggja Holland
aftur undir sig, hafði slæm áhrif á efnahag landsins. Portúgal sagði sig úr
konungssambandinu 1640 og Spánn varð að gefa Frakklandi eftir landsvæði með
Pýreneasáttmálanum 1659 eftir tíu ára styrjöld milli ríkjanna. Eftir Spænska
erfðastríðið 1701 – 1714 missti Spánn svo öll landsvæði sín í Evrópu utan
Íberíuskagans til annarra ríkja og frönsk konungsætt, Búrbónar, tók við völdum.

Spánn réðist inn í Frakkland í kjölfar Frönsku byltingarinnar en beið ósigur og
varð að lokum leppríki Napoléons 1795. Sama ár lýsti Spánn yfir stríði á hendur
Bretlandi og Portúgal (sem höfðu gert bandalag). Hörmulegt efnahagsástand leiddi
til afsagnar Karls 4. 1808 og Joseph Bonaparte, bróðir Napoléons, tók við
völdum. 2. maí sama ár hófst uppreisn gegn hinum erlenda konungi sem markar
upphafið að Sjálfstæðisstríði Spánar. Frakkar voru hraktir frá völdum á Spáni
1814. Kreppa Spánar í upphafi 19. aldar leiddi líka til missis nær allra
nýlendnanna í Ameríku. 1898 braust Spænsk-bandaríska stríðið út sem leiddi til
missis Filippseyja, Gvam og Púertó Ríkó í hendur Bandaríkjanna og sjálfstæðis
Kúbu.

Í upphafi 20. aldar tók Spánn stuttlega þátt í kapphlaupinu um Afríku og lagði
undir sig Miðbaugs-Gíneu, Vestur-Sahara og Spænsku Marokkó. Alræðisstjórn Miguel
Primo de Rivera 1923-1931 leiddi til stofnunar Annars spænska lýðveldisins sem
gaf Baskalandi, Galisíu og Katalóníu sjálfsstjórn að hluta og konum
kosningarétt. 1936 braust Spænska borgarastyrjöldin út. Hún stóð til 1939 og
lyktaði með sigri Falangista undir stjórn Francisco Franco hershöfðingja. Franco
kom á flokksræði á Spáni sem byggðist á áherslu á hefðbundin þjóðleg gildi,
andkommúnisma og kaþólska trú.

Spánn var hlutlaus í síðari heimsstyrjöldinni og eftir ósigur Öxulveldanna var
landið einangrað í efnahagslegu og stjórnmálalegu tilliti. Með tilkomu Kalda
stríðsins varð landið mikilvægt sem bandamaður Bandaríkjamanna og efnahagslífið
blómstraði á 7. áratugnum. Við lát Francos 1975 tók Jóhann Karl 1. við völdum
sem konungur Spánar. Lýðræði var aftur komið á með nýrri stjórnarskrá 1978 þrátt
fyrir andstöðu margra gamalla stuðningsmanna Francos sem meðal annars reyndu að
gera herforingjabyltingu árið 1981.

2002 tók Spánn um evru sem gjaldmiðil í stað peseta. Mikill efnahagsuppgangur
einkenndi fyrstu ár 21. aldar á Spáni með tilheyrandi verðhækkunum neysluvara og
hækkunum á húsnæðisverði.

Spánn er 504.782 km² að stærð, 51. stærsta land heims, álíka stórt og Frakkland
og fimm sinnum stærra en Ísland. Í vestri á landið landamæri að Portúgal og í
suðri að breska yfirráðasvæðinu Gíbraltar og Marokkó við spænsku borgirnar Ceuta
og Melilla á norðurströnd Afríku. Í norðaustri liggja landamæri Spánar og
Frakklands eftir Pýreneafjöllunum þar sem einnig er smáríkið Andorra. Spáni
tilheyra eyjaklasarnir Kanaríeyjar í Atlantshafi undan vesturströnd
Norður-Afríku og Baleareyjar í Miðjarðarhafinu austan við Spán. Að auki ná
yfirráð Spánar yfir nokkrar óbyggðar eyjar Miðjarðarhafsmegin við Gíbraltarsund.
Lítil útlenda, Llívia, er innan Frakklands í Pýreneafjöllunum.

Stærstur hluti meginlands Spánar er háslétta og fjallgarðar á borð við Sierra
Nevada. Þaðan renna helstu árnar, Tagus, Ebró, Duero, Guadiana og Guadalquivir.
Flóðsléttur er að finna meðfram ströndinni, þá stærstu við Guadalquivir í
Andalúsíu.

Veðurfar á Spáni er mjög mismunandi eftir landsvæðum. Gróflega má skipta því í
þrennt: Milt meginlandsloftslag ríkir inni á skaganum, Miðjarðarhafsloftslag við
austurströndina og úthafsloftslag í Galisíu og við Biskajaflóa í norðvestri.

Spánn skiptist í sautján sjálfstjórnarhéruð (comunidades autónomas) og tvær
sjálfstjórnarborgir (ciudades autónomas) - Ceuta og Melilla á norðurströnd
Afríku.

Að auki skiptist Spánn í fimmtíu sýslur. Sjö sjálfstjórnarhéruð eru aðeins ein
sýsla: Astúrías, Baleareyjar, Kantabría, La Rioja, Madríd, Múrsía og Navarra. Að
auki skiptast sum héruðin sögulega í nokkrar sveitir (comarcas). Lægsta
stjórnsýslustigið eru sveitarfélögin.

Samkvæmt gögnum Alþjóðabankans er hagkerfi Spánar það níunda stærsta í heimi og
það fimmta stærsta í Evrópu. Verg landsframleiðsla var áætluð 1.362 milljarðar
bandaríkjadala árið 2007 og VLF á mann miðað við kaupmáttarjöfnuð var áætluð
33.700 bandaríkjadalir sama ár sem er hærra en Ítalía og svipað og Japan og
Frakkland. Spænska hagkerfið hefur verið í stöðugum vexti síðustu ár, öfugt við
hagkerfi hinna stóru Vestur-Evrópuríkjanna sem hafa nánast staðið í stað.

Hagkerfi Spánar er dæmigert þjónustuhagkerfi þar sem nær 65% vinnuafls vinnur
við þjónustu, 30% við iðnað og rúm 5% við landbúnað. Ferðamannaiðnaðurinn er
landinu afar mikilvægur. Á Norður-Spáni er þungaiðnaður og þar eru unnin kol og
járn úr jörðu.

Spáni tókst, undir hægri-ríkisstjórn José María Aznar að uppfylla skilyrði
Evrópusambandsins fyrir upptöku evrunnar sem kom í stað pesetans fyrir almenn
viðskipti árið 2002. Atvinnuleysi var 7,6% árið 2006 sem telst framför miðað við
um 20% atvinnuleysi snemma á 10. áratugnum. Helstu vandamál eru stórt
neðanjarðarhagkerfi og há verðbólga. Spænska hagkerfið óx mikið vegna
alþjóðlegra hækkana á húsnæðisverði í byrjun 21. aldar og hlutur
byggingariðnaðar af vergri landsframleiðslu var 16%. Um leið hefur skuldastaða
heimilanna versnað.

Á undanförnum fjórum áratugum hefur ferðamannaiðnaðurinn á Spáni vaxið og orðið
sá næststærsti í heimi og veltir árlega 40 milljörðum evra en það jafngilti 5%
af vergri landsframleiðslu Spánar árið 2006. Í dag gera verðurfar á Spáni,
sögulegar minjar og menningarverðmæti og landfræðileg lega landsins að verkum að
ferðamannaiðnaðurinn er meðal helstu atvinnugreina á Spáni. Stjörnugjöf spánskra
hótela er kröfuharðari en annarra Evrópulanda.

Árið 2008 veitti Spánn 84.170 einstaklingum spánskan ríkisborgararétt. Flestir
þeirra komu frá Suður-Ameríkulöndunum Ekvador og Kólumbíu eða frá Marokkó. Þó
nokkur hluti aðfluttra kemur frá öðrum Vestur-Evrópuríkjum, svo sem Bretlandi,
Frakklandi, Þýskalandi, Hollandi og Noregi.

Samkvæmt upplýsingum frá spænskum yfirvöldum voru 4,5 milljónir erlendra
ríkisborgara búsettar í landinu árið 2007. Óháðar kannanir benda til þess að
talan sé eilítið hærri eða 4,8 milljónir manna eða um 11% heildaríbúafjölda
landsins. Samkvæmt upplýsingum um veitt landvistarleyfi árið 2005 var um hálf
milljón Marokkóbúa á Spáni, önnur hálf milljón frá Ekvador, rúmlega 200 þúsund
Rúmenar og um 260 þúsund frá Kólumbíu. Af öðrum erlendum ríkisborgurum voru
Bretar (8%), Frakkar (8%), Argentínumenn (6%), Þjóðverjar (6%) og Bólivíumenn
(3%). Á Spáni eru rúmlega 200 þúsund innflytjendur frá Vestur- og Mið-Afríku.
Frá árinu 2000 hefur íbúafjöldi á Spáni aukist mjög í kjölfar
innflytjendabylgja. Þetta hefur skapað ákveðna spennu.

Af Evrópusambandslöndum er hlutfall innflytjenda næsthæst á Spáni á eftir Kýpur
en fjöldi þeirra er langmestur á Spáni. Ástæðurnar eru margar, meðal annars
menningarbönd Spánar og Suður-Ameríkuríkja, landfræðileg lega Spánar og öflugur
landbúnaður, sem krefst meira af ódýru vinnuafli en vinnumarkaðurinn getur
veitt. Einnig setjast margir borgarar annarra Evrópusambandslanda að á Spáni á
eftirlaunaárunum.

Á Spáni er menntun á vegum hins opinbera ókeypis. Skólaskylda er frá sex ára
aldri til sextán ára aldurs. Þá tekur við tveggja ára langt valfrjálst nám.
Núgildandi lög um menntakerfi landsins voru sett árið 2006.

Háskólanám er venjulega fjögurra ára langt nám, nema í læknisfræði og þar sem
nemendur taka tvöfalt aðalfag en þá er námið sex ára langt. Háskólar landsins
nota evrópska ECTS-einingakerfið og fullt nám telst vera 60 ECTS-einingar á ári.
Venjulegt háskólanám er þá 240 ECTS-einingar. Í framhaldsnámi eru í boði
meistaragráður (Máster) og doktorsgráður (Doctorado) en hverjum háskóla er í
sjálfvald sett að bjóða upp á annars konar gráður í framhaldsnámi.

Menning Spánar á rætur að rekja til þeirra ólíku þjóða sem hafa byggt
Íberíuskagann frá örófi alda, frá Keltum og Íberum, til Rómverja, Vesturgota,
Berba og Araba. Fyrir utan basknesku eru þau tungumál og mállýskur sem töluð eru
á Spáni rómönsk mál, afleiðing af 500 ára yfirráðum Rómverja. Opinbert tungumál
alls staðar á spáni er kastillíska en önnur tungumál, s.s. katalónska, baskneska
og galisíska hafa opinbera stöðu.

Á heimsveldistíma Spánar varð spænsk tunga og spænsk menning, þar með talið
kaþólsk trú, ríkjandi menning í nýlendum Spánar um allan heim. Þessa sér enn
stað í Rómönsku Ameríku, Filippseyjum í Kyrrahafinu og Miðbaugs-Gíneu í Afríku.

Spánn er í þriðja sæti (á eftir Ítalíu og Kína) yfir þau lönd sem hafa flestar
færslur á Heimsminjaskrá UNESCO; 44 færslur.

Hugtakið spænskar bókmenntir vísar til bókmennta á spænsku, þar á meðal — en
ekki einvörðungu — bókmennta eftir höfunda frá Spáni. Stundum eru aðrar
bókmenntir á spænsku aðgreindar og nefndar suður-amerískar bókmenntir. Frá Spáni
eru einnig til katalónskar bókmenntir, baskneskar bókmenntir og galikískar
bókmenntir. Vegna sögulegs og landfræðilegs margbreytileika hafa spænskar
bókmenntir orðið fyrir áhrifum víða og eru afar fjölbreyttar.

Miguel de Cervantes er að öllum líkindum frægasti rithöfundur Spánar, víðfrægur
fyrir bók sína Don Kíkóti.



https://is.wikipedia.org/wiki/England

England (borið fram /ˈɪŋglənd/ á ensku) er land sem er hluti af Bretlandi.
Ábúendur þess eru yfir 83% af íbúum Bretlands. England á landamæri við Skotland
í norðri, Wales í vestri og annarsstaðar móta Norðursjór, Írlandshaf, Keltahaf,
Bristol-sund og Ermarsund landamæri þess. Höfuðborg landsins er London sem er
stærsta þéttbýli Bretlands.

England varð að sameinuðu ríki árið 927 og dregur nafn sitt af „Englum“ sem var
germanskur ættflokkur sem settist að á 5. og 6. öld. England hefur haft veruleg
menningarleg og lögfræðileg áhrif á umheiminn og er einnig upphafsstaður enskra
tungu.

England er nefnt eftir „Englunum“ sem var germanskur ættflokkur sem settist að á
5. og 6. öld og er talinn hafa komið frá skaganum Angeln, sem í dag er hluti af
Danmörk og norður-Þýskalandi.

Bein- og tinnusteinstól hafa fundist í Norfolk og Suffolk sem sýna að Homo
erectus bjó á Englandi fyrir 700.000 árum. Þá tengdist England meginlandi Evrópu
um landbrú. Ermarsundið var á sem að lágu þverárnar Thames og Signa. Á síðustu
ísöld eyddist byggð á þessu svæði. England var síðan ekki byggt aftur fyrr en
fyrir 13.000 árum. Þeir íbúar tóku síðar upp keltneska menningu.

Árið 43 gerðu Rómverjar innrás í England. 55 f.Kr. hafði Júlíus Caesar gert
innrás í England en landið var ekki lagt undir Rómaveldi fyrr en Claudíus gerði
innrás aftur árið 43 e.Kr. Rómverjarnir höfðu mikil áhrif á breska menningu. 400
árum síðar yfirgáfu þeir landið vegna falls Rómaveldis.

Eftir rómverska tímabilið tók við engilsaxneskt tímabil sem nær yfir miðaldir
fram að innrás Normanna árið 1066. Kristni komst á í Englandi og landið var
sameinað í eitt konungsríki.

Fyrsti einvaldurinn sem notaði nafnbótina Englandskonungur var Offa af Mersíu
árið 774 þó svo að listar hefjist oft á Egbert af Wessex árið 829.

England hefur ekki haft sína eigin ríkisstjórn síðan 1707 en með sambandslögunum
sameinuðust konungsríkið Skotland og konungsríkið England í konungsríkið
Stóra-Bretland.

England er á suðvesturhluta Stóra-Bretlands með Wighteyju og öðrum eyjum.
Skotland liggur að landinu í norðri og Wales í vestri. England er nær meginlandi
Evrópu en aðrir hlutar Bretlands. Ermarsund greinir England að meginlandinu og
er 52 km að vídd. Ermarsundsgöngin skammt frá Folkestone tengir England beint
við Frakklandi.

Mest allt England er mildir hólar en í norðri er landið fjöllóttara.
Pennínafjöll eru fjallgarður sem liggur frá austri til vesturs. Í Austur-Anglíu
er flatt undirlendi notað sem beitiland. Þetta svæði er kallað Fens.

London er stærsta borg Bretlands og er líka höfuðborg landsins. Þær eru stærsta
þéttbýli á landinu. Birmingham er önnur stærsta borgin. Aðrar stórar borgir eru
Manchester, Leeds, Liverpool, Newcastle, Sheffield, Bristol, Coventry, Bradford,
Leicester og Nottingham. Stærsta höfnin er Poole á suðströndinni.

England er eitt af stærstu efnahagskerfum Evrópu og fimmta stærsta í heimi.
Hagkerfi Englands notar engilsaxneskt haglíkan. Það er eitt af fjórum hagkerfum
á Bretlandi, og 100 af 500 stærstum fyrirtækjum í Evrópu eru með höfuðstöðvar í
London. Sem hluti Bretlands er England aðalmiðstöð fyrir efnahagsmál heimsins.
England er eitt iðnvæddu landa í heimi. Aðaliðnaðasvæði eru efna- og
lyfjaiðnaðir og tækniiðnaðir eins og geimverkfræði, vopnaiðnaður og framleiðslu
hugbúnaða.

London flytur út aðallega iðnaðarvörur and flytja inn efni eins og jarðolía, te,
ull, hrásykur, timbur, smjör, málmur og kjöt. Í fyrra flutti út England meira en
30.000 tonn nautakjöta eiga 75.000.000 breskra punda. Frakkland, Ítalía,
Grikkland, Holland, Belgía og Spánn eru aðalinnflytjendur nautakjöta frá
Englandi.

Seðlabanki Bretlands sem setur vaxtaprósentur og kemur á peningamálastefnu er
Englandsbanki í London. Kauphöllin í London er líka í borginni og er
aðalkauphöllin í Bretlandi og er stærsta í Evrópu. London er alheimsleiðtogi í
fjármáli, börgin er stærsta fjármálamiðstöð í Evrópu.

Hefðbundnir framleiðslu- og þungaiðnaðir hafa hnignað undanfarið á Englandi eins
og annars staðar á Bretlandi. Um leið hafa þjónustugreinar orðið öllu meira
mikilvægar. Til dæmis er ferðaþjónusta sjötti stærsti iðnaðurinn á Bretlandi og
gaf hagkerfinu 76 milljónir breskra punda. Árið 2002 ræður hún 1.800.000
stöðugildi fólks eða 6,1% vinnandi íbúa. Aðalmiðstöð fyrir ferðamenn er London
og börgin laðar að milljónum ferðamanna árlega.

Embættislegi gjaldmiðill Bretlands er breskt pund (stundum sterlingspund eða
GBP, e. pound sterling).

Ensk menning er breið og fjölbreytileg. Englendingar hafa spilað inn í þróun
lista og vísindanna. Margir mikilvægir vísindamenn og heimspekingar fæddust á
Englandi eða hafa búið á Englandi, til dæmis Isaac Newton, Francis Bacon,
Charles Darwin, Ernest Rutherford (fæddur á Nýja-Sjálandi), John Locke, John
Stuart Mill, Bertrand Russell, Thomas Hobbes og hagfræðingar svo sem David
Ricardo og John Maynard Keynes. Karl Marx skrifaði mest af ritverkum sínum í
Manchester.

Mörg lönd telja að ensk matargerð sé gróf og einföld. Ensk matargerð umbreyttist
á sjötta áratuginum undir áhrifum frá Indlandi og Kína sem fylgdu innflytjendum.
Dæmi af hefðbundnum enskum mat eru:

England er fæðingarstaður Iðnbyltingarinnar og margir uppfinningamenn bjuggu á
Englandi á 18. og 19. öld. Frægir verkfræðingar eru til dæmis Isambard Kingdom
Brunel, Charles Babbage, Tim Berners-Lee, John Dalton, James Dyson, Michael
Faraday, Robert Hooke, Robert Stephenson, Joseph Swan og Alan Turing.

Meðal mikilhæfra vísindamanna frá Englandi má nefna Isaac Newton, Michael
Faraday, Robert Hooke, Robert Boyle, Joseph Priestley, J. J. Thomson, Charles
Babbage, Charles Darwin, Stephen Hawking, Christopher Wren, Alan Turing, Francis
Crick, Joseph Lister, Tim Berners-Lee, Andrew Wiles og Richard Dawkins.

Enskir heimspekingar áttu ríkan þátt í að móta vestræna heimspeki. Þar má nefna
William af Ockham, Francis Bacon, Thomas Hobbes, John Locke, Jeremy Bentham,
Thomas Paine, John Stuart Mill, Herbert Spencer, Bertrand Russell, G.E. Moore,
A.J. Ayer, Gilbert Ryle, J.L. Austin, G.E.M. Anscombe og Bernard Williams.

Saga enskra bókmennta er rótgróin. Margir rithöfundar eru frá Englandi til dæmis
leikskáldin William Shakespeare, Christopher Marlowe, Ben Jonson og John
Webster, til viðbótar rithöfundarnir Daniel Defoe, Henry Fielding, Jane Austen,
William Makepeace Thackeray, Charlotte Brontë, Emily Brontë, J.R.R. Tolkien,
Charles Dickens, Mary Shelley, H. G. Wells, George Eliot, Rudyard Kipling, D.H.
Lawrence, E.M. Forster, Virginia Woolf, George Orwell og Harold Pinter. J.K.
Rowling, Enid Blyton og Agatha Christie eru rithöfundar sem hafa orðið frægir á
20. öld.

Tónskáld frá Englandi eru ekki eins fræg og rithöfundarnir þaðan. Flytjendur
eins og Bítlarnir, Led Zeppelin, Pink Floyd, Elton John, Queen og The Rolling
Stones eru meðal þeirra sem hafa selt mest af plötum í heiminum. England er
einnig fæðingarstaður margra tónlistarstefna til dæmis harðrokks, þungarokks,
Britpops, glamrokks, drum and bass, framsækins rokks, pönks, gotnesks rokks og
triphops.

Enska varð til á Englandi og er aðaltungumál Englands í dag. Enska er
vesturgermanskt indóevrópskt tungumál og er skylt skosku og frísnesku. Í sögu
málsins er tímabilið fram til ársins 1066 nefnt fornenska en frá árinu 1066 til
15. aldar er talað um miðensku og frá 15. öld um nútímaensku. Allt frá árinu
1066 hefur enska orðið fyrir miklum áhrifum frá latínu og frönsku, ekki síst
orðaforðinn sem er nú að verulegu leyti af latneskum rótum líkt og í rómönsku
málunum.



https://is.wikipedia.org/wiki/Holland

Konungsríkið Holland (hollenska: Koninkrijk der Nederlanden) er vesturevrópskt
land staðsett við Norðursjó. Það er 41.548 km² að stærð og því tæplega
hálfdrættingur á við Ísland. Stór hluti landsins er neðan sjávarmáls. Landið var
efnahagslegt stórveldi frá 16. öld til 18. aldar. Holland er í Evrópusambandinu.
Höfuðborgin er Amsterdam, þó svo að stjórnsýsla landsins sé í Haag.

Holland liggur syðst við Norðursjó í Vestur-Evrópu, gegnt Bretlandi. Það á
landamæri að Þýskalandi í austri og Belgíu í suðri. Holland er ákaflega flatt
land og býr við það að þrjú stórfljót eiga óshólma sína innan landsins: Rín,
Maas og Schelde. Fyrir vikið hefur vesturhluti strandlengju landsins mótast af
ám og óshólmum. Auk þess hafa stormflóð brotið niður landið við vestur- og
norðvesturströndina og hefur það mótað mannlíf í gegnum aldirnar. Á 20. öld
hófst gríðarstórt verkefni landsins (Deltaplan) við að temja vatnið, bæði sjóinn
og árnar, með víðáttumiklum varnargörðum, skurðum og dælukerfi. Fyrir vikið er
stór hluti landsins neðan sjávarmáls. Íbúar eru 16,5 milljónir. Til Hollands
teljast einnig Vesturfrísnesku eyjarnar undan norðurströndinni, sem og nokkrar
gamlar nýlendur í Vesturheimi (Hollensku Antillaeyjar og Arúba).

Holland hét upphaflega Holtland (eða Holtlant), sem merkir skógarland. Þó er
Holland eingöngu eitt (reyndar tvö) af tólf héruðum landsins. Upphaflega
kallaðist landið allt, ásamt Belgíu, Niðurlönd (Nederlanden) í fleirtölu. Heitið
er til komið sökum þess að þeim var stjórnað af hertoganum frá Búrgund og hann
kallaði löndin neðri löndin, í þeirri merkingu að þau lægju neðar með
stórfljótunum. Þegar sjálfstæði Hollands var viðurkennt 1648 hét það Nederlanden
(Niederlande á þýsku, Netherlands á ensku, Pays bas á frönsku). En sökum þess að
héraðið Holland er aðalhérað landsins og tók sig mest fram í sjálfstæðisstríðinu
við Spánverja, fóru menn að nota orðið Holland um landið allt. Á íslensku hefur
orðið Niðurlönd aldrei verið mikið notað, en hafa ber í huga að landið heitir
opinberlega Nederlanden á hollensku og það getur verið móðgun við marga
Hollendinga að kalla landið Holland, ekki ólíkt því að tala um allt Bretland sem
England.

Íbúar Hollands eru tæplega 17 milljónir talsins og búa flestir í stórborgunum í
vesturhluta landsins. Holland er meðal þéttbýlustu landa heims, en þar búa að
jafnaði 397 íbúar á km2. Rétt tæp 20% landsmanna eru af erlendum uppruna,
flestir frá Indónesíu, eða tæp 390 þús manns en rétt á eftir koma Þjóðverjar
(380 þús manns).

Í Hollandi eru töluð tvö viðurkennd tungumál: hollenska og frísneska. Hollenska
er vesturgermanskt tungumál og náskylt þýsku. Nokkur munur er á málinu eftir
landsvæðum, en það er einnig talað sums staðar í Belgíu auk núverandi og
fyrrverandi nýlenda Hollendinga en einnig er tungumálið afríkanska (afrikaans),
sem talað er í sunnanverði Afríku upprunnið úr hollensku. Frísneska er nær
eingöngu töluð í héraðinu Fríslandi og á Frísnesku eyjunum undan
norðurströndinni. Málið er náskylt þýsku og dönsku og er einnig talað í
strandhéruðum Þýskalands við Norðursjó. Þeir íbúar Hollands sem tala frísnesku,
tala einnig hollensku.

Trú manna í Hollandi er ákaflega misjöfn, meira en gengur og gerist í
Vestur-Evrópu. 55.1% landsmanna kenna sig ekki við nein trúarbrögð, hvorki
kristin né önnur en það er eitt stærsta hlutfall á vesturlöndum. 23,7% eru
kaþólskir og 10.2% mótmælendur (flestir eru Kalvínstrúar), og 5.8% múslimar.
Flestir kaþólikkar búa í suðurhluta landsins (Limburg og Brabant).

Fáni Hollands er þrjár láréttar rendur: Rauð, hvít og blá. Þessi þrílita fáni
notaði prinsinn Vilhjálmur frá Óraníu-Nassau í fyrsta sinn 1579 í bardaga gegn
Spánverjum í frelsisstríði landsins. Upphaflega var ekki rautt, heldur
appelsínugult í fánanum sem tákn Óraníuættarinnar, en skipt var á litum 1630.
Fáninn kallast prinsenvlag (prinsaflaggið) og var formlega samþykktur af
Vilhelmínu drottningu 1937. Skjaldarmerki Hollands er gullið ljón á bláum fleti.
Tvö önnur gullin ljón eru sitthvoru megin við og efst er gullkóróna. Neðst er
borði með áletruninni: Je Maintiendrai, sem merkir ég mun vara. Yfir þessu öllu
er sveipaður konunglegur möttull og enn ein kórónan efst. Skjaldarmerkið var
innleitt 1815 við stofnun konungsríkis Hollands og er samsett af merkjum
Hollands og valdaættarinnar Óraníu-Nassau.

Í Hollandi er þingbundin konungsstjórn. Konungur/drottning landsins velur
forsætisráðherran og aðra ráðherra í samráði við forystu stjórnmálaflokkanna.
Venjulega er sá maður valinn sem er formaður stærsta stjórnmálaflokksins eftir
almennar þingkosningar. Þingið samanstendur af tveimur deildum. Í efri deild eru
fulltrúar fylkja, en í neðri deild eru frambjóðendur kosnir beint í almennum
kosningum. Þingkosningar voru síðast 2010 og í framhaldið varð Mark Rutte nýr
forsætisráðherra, en hann tók við af Jan Peter Balkenende.

Konungar/drottningar Hollands frá stofnun konungsríkisins. Allir nema Emma eru
af Óraníu-Nassau ættinni sem á uppruna sinn í Þýskalandi.



https://is.wikipedia.org/wiki/Fyrri_heimsstyrj%C3%B6ldin

Fyrri heimsstyrjöldin (sem nefnt var heimsstríðið fyrir seinni heimsstyrjöldina)
var mannskætt stríð sem geysaði í Evrópu í fjögur ár. Stríðið hefur verið nefnt
„stríðið mikla“ og „stríðið sem enda átti öll stríð“. Sá atburður sem miðað er
við að marki upphaf stríðsins var morðið á Frans Ferdinand erkihertoga og
ríkisarfa Austurríkis í Sarajevó þann 28. júní 1914. Átök hófust í ágúst 1914 og
breiddust hratt út. Þegar upp var staðið lágu um tíu milljónir manna í valnum,
um tuttugu milljónir höfðu særst og ótal manns misst heimili sín og lifibrauð.
Stríðinu lauk með uppgjöf Þjóðverja 11. nóvember 1918. Að stríðinu loknu funduðu
fyrrum fjandmenn í Versölum í Frakklandi hvar Versalasamningurinn var gerður.

Sigurvegarar í stríðinu voru bandamenn undir forystu Frakka en auk þeirra voru
Bretar og Rússar (til 1917) og síðar einnig Ítalir og Bandaríkjamenn. Miðveldin
voru Austurríki-Ungverjaland, Þýskaland, Búlgaría og Ottómanveldið.

Flestar orrustur í fyrri heimsstyrjöldinni voru háðar á vesturvígstöðvunum,
lengst af í formi skotgrafahernaðar en á milli andstæðra skotgrafa var svokallað
„einskis manns land“. Skotgrafirnar náðu allt frá Norðursjó að landamærum Sviss.
Á austurvígstöðvunum komu víðáttur Austur-Evrópu og takmarkaðar járnbrautir í
veg fyrir langvarandi skotgrafahernað og ollu meiri hreyfanleika víglínanna.
Einnig voru háðar orrustur á hafi og neðansjávar með kafbátahernaði og í fyrsta
sinn í lofti. Meira en níu milljónir hermanna létu lífið í orrustum og milljónir
óbreyttra borgara fórust.

Stríðið olli því að tvö ríki liðuðust í sundur og tvö önnur keisaradæmi liðu
undir lok: Austurríki-Ungverjaland og Ottóman veldið liðuðust í sundur og Þýska
keisaradæmið og Rússneska keisaradæmið liðu undir lok. Þýskaland glataði öllu
veldi sínu utan Evrópu og ný ríki urðu til, svo sem Tékkóslóvakía, Eistland,
Lettland, Litháen, Finnland, Pólland og Júgóslavía.

Þann 28. júní 1914 skaut Gavrilo Princip Franz Ferdinand, erkihertoga
Austurríkis-Ungverjalands og erfingja krúnunnar, og eiginkonu hans Sophie Chotek
til bana í Sarajevo. Princip var meðlimur í þjóðernissinnuðu samtökunum Ung
Bosnía, sem höfðu það á stefnuskrá sinni að sameina alla Suður-Slava í einu
ríki, sjálfstæðu og óháðu Austurríki-Ungverjalandi (sjá einnig: Svarta höndin).
Morðið í Sarajevo hratt af stað atburðarás sem stigmagnaðist og leiddi til
stríðs. Morðið var tilefni stríðsins en raunverulegar orsakir þess voru aftur á
móti margvíslegar og flóknar.

Spennan jókst í vopnakapphlaupi breska og þýska flotans árið 1906 þegar HMS
Dreadnought var hleypt af stokkunum. Dreadnought var byltingarkennt orrustuskip
sem gerði eldri orrustuskip úrelt. (Breski flotinn hélt alltaf forystu sinni
gagnvart þeim þýska.) Sagnfræðingurinn Paul Kennedy hefur bent á að báðar
þjóðirnar hafi trúað á kenningu Alfred Thayer Mahan um að yfirráð á hafi væru
sérhverju stórveldi ómissandi.

Sagnfræðingurinn David Stevenson lýsti vopnakapphlaupinu sem „vítahring
síaukinnar stríðsgetu“.

Margir stjórnmálafræðingar og sagnfræðingar telja að hernaðaráætlanir
Þýskalands, Frakklands og Rússlands hafi magnað upp átökin. Fritz Fischer hefur
auk annarra lagt áherslu á Schlieffen-áætlunin, sem var megináætlun Þýskalands
ef Þýskaland stæði frammi fyrir stríði gegn Frakklandi og Rússlandi samtímis,
hafi í eðli sínu verið mjög ögrandi. Stríð á tveimur vígstöðvum þýddi að
Þýskaland yrði að sigra annan andstæðinginn fljótt áður en ráðist yrði gegn
hinum og að tíminn væri naumur til þess. Hún fól í sér öfluga sókn á hægri
vængnum til þess að hertaka Belgíu og lama franska herinn með því að koma honum
í opna skjöldu.

Áætlanir Frakka, áætlun XVII, gerði ráð fyrir innrás í Ruhr dalinn, iðnaðarhérað
Þýskalands, með það að augnamiði að svifta Þýskaland getunni til að heyja stríð.

Endurskoðuð áætlun Rússa, áætlun XIX, gerði ráð fyrir árásum bæði á
Austurríki-Ungverjaland og Þýskaland.

Woodrow Wilson forseti Bandaríkjanna kenndi hernaðarhyggju um stríðið. Hugmyndin
var sú að yfirstéttin og hernaðarelítan væri of valdamikil í Þýskalandi,
Rússlandi og Austurríki-Ungverjalandi og að stríðið væri afleiðing af löngun
þeirra eftir hernaðarmætti og fyrirlitningu þeirra á lýðræði. Þetta var
meginstef í áróðrinum gegn Þýskalandi, sem varpaði afar neikvæðu ljósi á
Vilhjálm II keisara og prússneska hernaðarhefð. Fylgjendur þessarar kenningar
kröfðust því afsagnar slíkra þjóðhöfðingja, afnáms stéttakerfisins og endaloka
hernaðarhyggjunnar — allt réttlætti þetta bandarísk afskipti af stríðinu um leið
og Rússland dró sig í hlé úr stríðinu og yfirgaf bandamenn.

Wilson vonaði að Þjóðabandalagið og almenn afvopnun myndi tryggja varanlegan
frið. Hann viðurkenndi einnig að afbrigði hernaðarhyggjunnar lifðu góði lífi
innan breska og franska stjórnkerfisins.

Vladimír Lenín hélt því fram að heimsvaldsstefnan væri ástæða stríðsins. Í þessu
studdust hann við hagfræði Karls Marx og enska hagfræðingsins Johns A. Hobson,
sem hafði áður spáð því að útkoma hagfræðilegrar heimsvaldsstefnu eða
ótakmarkaðrar eftirsóknar eftir nýjum mörkuðum myndi leiða til hnattrænna
hernaðarátaka. Rök hans fengu þónokkrar undirtektir í upphafi stríðsins og
auðvelduðu útbeiðslu marxisma og kommúnisma. Lenín hélt því fram að hagsmunir
fjármagnseigenda í hinum ýmsu kapítalísku heimsveldum hefðu ráðið ákvörðunum
stjórnvalda og leitt til stríðs.

Austurríki-Ungverjaland leit á morðið á ríkiserfingjanum, Franz Ferdinand sem
ógnun. Þar að auki óttuðust Austurríkis-Ungverjar að Serbar væru að reyna að ýta
undir byltingu innan Austurríkis-Ungverjalands og vildu því taka á Serbum áður
en til þess kæmi. Þeir gáfu Serbum úrslitakosti sem þeir vissu að væru of
kröfuharðir, til þess að egna þá til stríðs. Serbar höfnuðu úrslitakostunum og í
kjölfarið lýsti Austurríki-Ungverjaland stríði á hendur Serbíu, þann 28. júlí
1914.

Þýskaland hafði samið við Austurríki-Ungverjaland árið 1883, um samstöðu ef
annað ríkið lenti í stríði. Þegar Franz Jósef, keisari
Austurríkis-Ungverjalands, bað Þýskaland um stuðning í stríðinu við Serbíu, hét
Vilhjálmur 2., þýskalandskeisari, þeim skilyrðislausum stuðningi, án þess að
spyrjast fyrir um markmið eða áætlanir þeirra. Að stríðinu loknu litu bandamenn
svo á að þessi skilyrðislausi stuðningur hafi haft úrslitaþýðingu varðandi
allsherjarstríð og kenndu því Þjóðverjum um upphaf stríðsins.

Tyrkneska Ottomanveldið átti landamæri að Rússlandi í Kákasus og hafði misst
landssvæði á þeim slóðum til Rússanna. Tyrkirnir gerðu því samning við Þjóðverja
í ágúst 1914, um að berjast sameiginlega gegn Rússum, með það fyrir augum að
vinna til baka af þeim landsvæði. Búlgarar gengu til liðs við miðveldin í
október 1915 þegar þeir lýstu stríði á hendur Serbíu. Búlgarar höfðu það að
markmiði að vinna landsvæði af Serbum í stríðinu. Auk þessara ríkja börðust
nýlendur Þýskalands í Afríku og Asíu með miðveldunum.

Serbar voru á móti þeim ítökum sem Austurríki-Ungverjaland hafði á
Balkanskaganum, og litu í raun á þá sem helstu óvini sína, en
Austurríkis-Ungverjar réðu yfir Króatíu, Bosníu og Hersegóvínu og fleiri svæðum.
Serbar vildu sameina alla slava á Balkanskaganum í einu ríki, Júgóslavíu, undir
sinni forystu. Austurríkis-Ungverjar sökuðu serbnesk yfirvöld um að eiga þátt í
morðinu á Franz Ferdinand, en því höfnuðu Serbar og einnig þeim úrslitakostum
sem Austurríkis-Ungverjar gáfu þeim.

Eftir stríðsyfirlýsingu Austurríkis-Ungverja reiddu Serbar sig á stuðning Rússa
sem höfðu lengi verið bandamenn þeirra. Serbar höfðu beðið Rússa um að standa
með sér nokkrum dögum áður en stríðsyfirlýsing Austurríkis-Ungverjalands var
birt. Nikulás 2. rússakeisari gaf þegar fyrirmæli um herútboð og var þá í raun
að staðfesta þátttöku Rússlands yfirvofandi stríði. Þjóðverjar litu á þetta sem
stríðsyfirlýsingu og urðu á undan Rússum til að lýsa yfir stríði með formlegum
hætti, sem þeir gerðu þann 1. ágúst.

Frakkar voru í hernaðarbandalagi með Rússum og því var við því búist, í
Þýskalandi, að Frakkland myndi taka þátt í stríðinu. Einnig voru Frakkar enn
bitrir yfir ósigri í stríði þeirra við Prússa árið 1871. Þýskir herforingjar
töldu að þeir þyrftu að klára stríð við Frakkana áður en þeir gætu tekist á við
Rússa, svo þeir myndu ekki þurfa að berjast á tveimur vígsöðvum. Þjóðverjar
lýstu yfir stríði á hendur Frökkum þann 3. ágúst.

Bretland lýsti yfir stríði á hendur Þjóðverjum 4. ágúst. Ein ástæða fyrir
þátttöku Breta var sú að árið 1839 höfðu þeir lofað að verja hlutleysi Belgíu ef
til innrásar kæmi. Þjóðverjar höfðu nú krafið Belga um að leyfa sér að fara inn
í landið til þess að ráðast þaðan inn í Frakkland, en Belgar höfnuðu og því
réðust Þjóðverjar inn í Belgíu. Einnig var mikilvægt fyrir Breta að halda
vináttu við Frakka og Rússa, bæði vegna viðskiptahagsmuna og vegna þess hve
erfitt það gæti reynst að verja hin gríðarstóru landflæmi heimsveldisins ef til
átaka kæmi við þessi lönd.

Japanir lýstu yfir stríði á hendur Þjóðverjum í ágúst 1914. Japanir litu á
stríðið sem tækifæri til að auka áhrif og umsvif sín á meginlandi Asíu og á
Kyrrahafinu á kostnað Þjóðverja. Ítalía var fyrir stríðið í hernaðarbandalagi
með Þýskalandi og Austurríki-Ungverjalandi, en kaus engu að síður að vera
hlutlaus þegar stríðið braust út. Árið 1915 sömdu Ítalir svo við bandamenn um að
berjast með þeim í stríðinu. Ítalía réðst gegn Austurríki-Ungverjalandi með það
fyrir augum að leggja undir sig ítölsku-mælandi héruð landsins. Bandaríkin voru
hlutlaus fram til 1917 en gengu til liðs við bandamenn 6. apríl það ár, m.a.
vegna þess að Þjóðverjar höfðu þá sökkt sjö bandarískum kaupskipum. Rúmenía,
Portúgal, Svartfjallaland, Grikkland, Armenía, Kína og Brasilía börðust einnig
með bandamönnum auk nýlendna Breta og Frakka víðsvegar um heiminn. Fjölmörg
önnur ríki lýstu yfir stríði á hendur Miðveldunum eða slitu stjórmálasambandi
við þau.



https://is.wikipedia.org/wiki/Saga_%C3%8Dslands

Saga Íslands er saga byggðar og menningar á Íslandi, sem er stutt miðað við sögu
landa á meginlandi Evrópu. Landnám hófst seint á 9. öld eftir Krist og byggðist
landið fljótt, einkum frá Noregi (en einnig Bretlandseyjum). Landið tilheyrði
engu ríki þar til Íslendingar gengu Noregskonungi á hönd með undirritun Gamla
sáttmála árið 1262/64. Noregur og Ísland urðu svo hluti af Danaveldi 1380.
Samhliða þjóðernisvakningu víða um Evrópu ágerðist þjóðhyggja og
sjálfstæðisbarátta Íslendinga eftir því sem leið á 19. öldina og lauk með því að
Ísland hlaut fullveldi 1. desember 1918. Danski konungurinn hélt þó áfram að
vera konungur Íslands þar til Lýðveldið Ísland var stofnað 17. júní 1944 og varð
þá að fullu sjálfstætt.

Sögu langra tímabila má greina niður í styttri tímabil eftir víðtækum
stjórnarfarslegum, tæknilegum og félagslegum breytingum sem má afmarka með
nokkuð skýrum hætti. En því fer þó fjarri að hægt sé að ákvarða endanlega hvaða
atriði skipti mestu máli í sögu Íslands þannig að allir séu sammála. Þannig
hefur ein athugun á 11 námsbókum í Íslandssögu á grunnskólastigi leitt í ljós að
aðeins 12% nafngreindra einstalinga eru konur á sama tíma og 93% höfundanna eru
karlar. Sem dæmi sé gjarnan fjallað um landnámsmanninn Ingólf Arnarsson, sem
fyrstur byggði Ísland, og Hallveigar konu hans sé lítið getið.

Ísland er á skilum Norður-Ameríku- og Evrasíuflekanna, á svokölluðum heitum reit
og er þar því mikil jarðvirkni. Flekarnir tveir stefna hvor í sína áttina með
nokkurra millímetra hraða á ári. Elstu hlutar Íslands urðu til fyrir um 20
milljónum árum síðan. Til samanburðar má nefna að talið er að Færeyjar hafi
orðið til fyrir um 55 milljónum árum, Asóreyjar um 7 milljónum árum og Hawaii
eyjar innan við milljón árum síðan.

Yngstu berglög Íslands á suðvesturhorni og á miðhálendinu eru ekki nema um 700
þúsund ára gömul. Jarðsagan skiptist niður í ísaldir eftir hitastigi og
veðurfari. Síðasta jökulskeið er talið hafa hafist fyrir um 70 þúsund árum og
lokið fyrir um 10 þúsund árum síðan. Á meðan því stóð huldi stór ísjökull landið
og mótuðu skriðjöklar firði og dali landsins.

Áður en Ísland var byggt á 10. og 11. öld er talið mögulegt að þar hafi menn
haft dvalarstað um stundarstakir. Sagt er að maður að nafni Pýþeas frá Massailíu
(Marseille í Frakklandi) hafi ferðast norður um höf á 4. öld f.Kr. og fundið eða
haft afspurnir af eyju sem hann nefndi Thule eða Ultima Thule, hafa menn leitt
líkum að því að hér gæti hann verið að tala um Ísland en lítið er hægt að
fjölyrða frekar um það.

Þess er getið í Íslendingabók Ara fróða að írskir munkar, svonefndir papar, hafi
numið hér land á ofanverðri 8. öld. Um þetta leyti ritaði keltneskur munkur,
Dicuil að nafni, um ferðir munka á norðlægum slóðum og ætla menn að hann hafi
meðal annars verið að tala um Ísland. Þessu til stuðnings hefur verið bent á að
til eru nokkur örnefni með vísanir í papa, til dæmis Papey en á móti kemur að
engar fornleifar hafa fundist sem staðfesta með óumdeilanlegum hætti veru papa
hér á landi.

Norðmaðurinn Naddoður er sagður hafa komið til Íslands og sagði hann frá landi
sem hann nefndi Snæland þegar hann sneri aftur heim. Svíinn Garðar Svavarson og
Náttfari, frjálsir menn, eiga einnig að hafa komið til landsins samkvæmt
Landnámu. Garðar sneri aftur heim en Náttfari varð eftir ásamt ambátt einni og
þræl og urðu því fyrstu eiginlegu landnámsmenn Íslands.

Hrafna-Flóki Vilgerðarson er einnig talinn hafa heimsótt landið. Hann mun hafa
eytt tveimur árum á Íslandi og hafa haft með sér kvikfé sem drapst vegna þess að
honum yfirsást að heyja fyrir veturinn. Gaf hann landinu nafnið Ísland.

Saga Íslands hefst samkvæmt hefðbundinni söguskoðun með landnámi Ingólfs
Arnarsonar um 870 því þá hefst jafnframt skipulagt landnám Íslands. Ingólfur
kaus sér búsetu í Reykjavík og er talið að skálarúst sem fannst við Aðalstræti
nálægt aldamótunum 2000 geti hafa verið híbýli hans. Hann nam land frá ósum
Ölfusár til ósa Brynjudalsár og „öll nes út“. Hann er jafnan talinn fyrsti
landnámsmaðurinn og miðað við ártalið 874, því þá er hann talinn hafa byggt bæ
sinn. Fornleifarannsóknir á síðustu árum benda þó til þess að mannabyggð hafi
verið hér töluvert fyrr.

Fyrstu landnámsmennirnir helguðu sér lönd, sumir mjög stór. Þegar öll lönd höfðu
verið helguð hélt fólk áfram að setjast að og nema lönd, þá með leyfi þeirra sem
höfðu áður helgað sér þau, stundum gegn greiðslu. Í Landnámabók, sem er helsta
heimildin um landnám Íslands en var ekki skrifuð fyrr en meira en tveimur öldum
eftir að því lauk, eru taldir upp rúmlega 400 landnámsmenn.

Lengst af hefur verið talið að langflestir landnámsmanna hafi komið frá Noregi,
nokkrir frá Danmörku og Svíþjóð og fáeinir frá Bretlandseyjum og þá yfirleitt
afkomendur norrænna manna sem þar höfðu búið í 1–2 kynslóðir, auk þess sem
einhverjir landnámsmanna hefðu kvænst og einnig hefðu þeir tekið með sér
eitthvað af þrælum frá Bretlandseyjum. Nýlegar erfðafræðirannsóknir benda til
þess að líklega hafa um 80% karla sem hingað komu verið af norrænum uppruna en
aðeins um helmingur kvenna. Þetta þýðir að Íslendingar eru að meira en þriðjungi
breskir að uppruna. Þessa sést hins vegar lítinn stað í íslenskri tungu og
menningu.

Ástæður þess að landnámsmenn fluttust hingað eru einkum taldar tvær. Í fyrsta
lagi voru landþrengsli í Noregi, sem raunar hefur einnig verið talin ein helsta
ástæða víkingaferðanna, og ónumið land í vestri þar sem hægt var að helga sér
stór landsvæði hefur þá freistað margra. Auk þess mun ríkismyndun Haraldar
hárfagra í Noregi hafa haft áhrif, margir höfðingjar sættu sig ekki við að vera
undir veldi hans.

Stundum er talað um þjóðveldistímann, frá stofnun Alþingis 930 fram til þess er
Íslendingar gengu Noregskonungi á hönd 1262, sem gullöld Íslendinga, þótt
Sturlungaöldin sé raunar oft undanskilin. Víst er að miðbik þessa tímabils,
eftir lok sögualdar og fram á síðari hluta 12. aldar, var tiltölulega friðsælt
og hagsælt tímabil í Íslandssögunni, árferði virðist hafa verið tiltölulega gott
og engar sögur fara af meiriháttar innanlandsátökum, öfugt við það sem segja má
um hin Norðurlöndin; í Noregi geisaði til að mynda nær stöðug borgarastyrjöld
megnið af 12. öld. Á 13. öld snerist þetta hins vegar við.

Flestar Íslendingasögurnar segja frá atvikum sem eiga að hafa gerst á tímabilinu
frá því á síðari hluta landnámsaldar og fram til 1030 eða þar um bil. Þetta var
mikill umbrotatími, landið var fullnumið og farið að þrengjast um sumstaðar en
stjórnskipulag og réttarkerfi ekki fullmótað og mönnum gekk misjafnlega að
beygja sig undir það. Íslendingar voru líka mikið í ferðum til útlanda, sigldu
til Noregs á konungsfund eða til að versla og fóru í víkingaferðir til
Bretlandseyja og tóku þar þátt í bardögum og ránsferðum. Margar Íslendingasagna
gerast að hluta til erlendis.

Á landnámsöld urðu til stjórnareiningar sem nefndust goðorð og áttu sér ekki
eiginleg landfræðileg mörk. Um var að ræða eins konar bandalag bænda við goðana,
en hverjum bónda var skylt að fylgja einhverjum goða sem þeim var frjálst að
velja sjálfir. Fylgismenn goðans voru kallaðir þingmenn hans. Goðinn var
fulltrúi bændanna á héraðsþinginu og gætti hagsmuna þeira. Goðorðin voru 36 við
stofnun Alþingis en var síðar fjölgað um þrjú og voru goðar eftir það 39.

Landnámsmenn gerðu sér fljótt grein fyrir því að einhvers skipulags væri þörf,
ekki síst til að leysa úr deilumálum sem upp komu þegar landsmönnm fjölgaði og
þrengdist um svigrúm. Þeir voru líka vanir þinghaldi úr heimalöndum sínum. Því
komu staðbundin þing fljótlega til sögunnar og eru Kjalarnesþing í landnámi
Ingólfs og Þórsnesþing á Snæfellsnesi talin elst, enda byggðust svæðin í kringum
þau mjög snemma.

Brátt sáu menn þó að heppilegast væri að hafa eitt þing fyrir allt landið og
árið 930 var Alþingi stofnað sem löggjafarsamkunda og æðsti dómstóll Íslendinga.
Er það talið elsta starfandi þing í heiminum í dag, þótt hlé hafi orðið á
þinghaldi á 19. öld.

Alþingi var valinn staður á Þingvöllum við Öxará. Þingvellir lágu vel við
samgöngum úr öllum landshlutum ein einnig kann það að hafa ráðið nokkru um
staðarvalið að Þingvellir voru í landnámi Ingólfs; sumir telja að Alþingi sé
stofnað út frá Kjalarnesþingi. Sá sem fór með goðorð Ingólfs kallaðist
allsherjargoði og hafði það hlutverk að helga þingið eða setja það og slíta því.

Æðsta stofnun þingsins var lögrétta, sem setti ný lög, fjallaði um mál og nefndi
menn í fimmtardóm, sem var eins konar yfirréttur, eftir að honum var komið á um
1005, en einnig störfuðu á þinginu fjórir fjórðungsdómar, einn fyrir hvern
landsfjórðung. Í henni sátu 48 goðar (eða goðorðsmenn) á miðpalli og hafði hver
þeirra tvo ráðgjafa, annar sat fyrir framan hann og hinn fyrir aftan, þannig að
í raun sátu 146 menn í lögréttu.

Lögsögumaður var æðsti og eini launaði embættismaður þingsins og var hann kosinn
af lögréttu þriðja hvert ár. Lögin voru ekki til skrifuð, enda var ritöld ekki
hafin, en fyrir stofnun alþingis höfðu Íslendingar sent mann sem Úlfljótur hét
til Noregs til að kynna sér lög þar og sagði hann manna fyrstur upp lög á
Þingvöllum. Þau voru sniðin eftir Gulaþingslögum í Noregi, enda munu flestir
landnámsmenn hafa komið af því svæði. Þekkt eru nöfn allra lögsögumanna frá
upphafi og þar til embættið var lagt niður 1271.

Árið 965 var ákveðið að skipta landinu í fjórðunga. Þrjú héraðsþing eða vorþing
voru í hverjum fjórðungi nema Norðlendingafjórðungi, þar sem þau voru fjögur, að
sögn Ara fróða vegna þess að Norðlendingar gátu ekki komið sér saman um annað en
raunar var Norðlendingafjórðungur fjölmennasti fjórðungurinn. Vorþingin voru
haldin í maí ár hvert. Þegar goðar komu heim frá alþingi héldu þeir svo
leiðarþing en þar voru eingöngu gefnar skýrslur um það sem gerst hafði á
þinginu.

Flestir landsnámsmanna voru ásatrúar en nokkrir kristnir og höfðu þeir flestir
kynnst kristinni trú og látið skírast á Bretlandseyjum. Fæstir virðast þó hafa
viðhaldið trú sinni lengi hér og enginn landnámsmanna reisti kirkju en
ásatrúarmenn reistu víða hof og blótuðu þar. Samkvæmt heimildum var það
Þorvarður Spak-Böðvarsson sem byggði fyrstu kirkjuna í Neðri-Ási í Hjaltadal um
984. Um svipað leyti sendi Haraldur blátönn saxneskan biskup, Friðrek að nafni,
til Íslands til kristniboðs og var Skagfirðingurinn Þorvaldur víðförli með honum
í för.

Fleiri kristniboðar komu hingað á næstu árum og varð þeim nokkuð ágengt.
Þekktastur þeirra var Þangbrandur. Honum tókst að kristna austfirska höfðingjann
Síðu-Hall og aðra í kjölfarið, þar á meðal Gissur hvíta og Hjalta Skeggjason.
Ólafur Tryggvason Noregskonungur var mjög áhugasamur um að kristna Ísland – með
góðu eða illu.

Á Alþingi sumarið 1000 (þó líklega fremur árið 999 samkvæmt rannsóknum dr.
Ólafíu Einarsdóttur) voru flokkar bæði kristinna manna undir forystu þeirra
Gissurar og Hjalta og heiðinna fjölmennir og stefndi í vopnaviðskipti. Þó tókst
að afstýra blóðsúthellingum og ákváðu Íslendingar að taka kristni að ráðum
Þorgeirs ljósvetningagoða. Þessu voru þó að sögn settar þær undantekningar að
Íslendingar máttu enn þá blóta leynilega, bera út börn og eta hrossakjöt, en
hafi slíkar undantekningar verið gerðar í raun hurfu þær fljótt úr sögunni.

Næstu árin voru hér ýmsir förubiskupar en árið 1056 var Ísleifur Gissurarson
vígður biskup Íslands og Skálholtsstóll stofnaður. Árið 1096 eða 1097 fékk sonur
hans, Gissur Ísleifsson, sem tók við af föður sínum, komið því fram að tíund var
tekin upp en það var skattur á eignir Íslendinga sem skiptist í fernt. Fjórðung
fengu prestar, fjórðung fengu kirkjur til viðhalds, fjórðungur rann til biskups
og síðasti fjórðungurinn fór til þurftarmanna. Þar sem kirkjur voru yfirleitt á
höfuðbólunum sem höfðingjar áttu og þeir voru margir vígðir menn og voru sjálfir
prestar þýddi þetta að þeir fengu í raun helminginn af tíundinni. Stuðlaði það
að auðsöfnun þeirra en átti eftir að valda miklum deilum síðar (Sjá Staðamálin).

Norðurland var fjölmennasti landsfjórðungurinn og þótti Norðlendingum þeir
afskiptir með biskup og vildu líka halda eftir innan fjórðungsins tekjum sem
runnu til Skálholts. Árið 1106 var orðið við óskum þeirra og annar biskupsstóll
stofnaður á Hólum í Hjaltadal. Fyrsti Hólabiskup var Jón Ögmundsson. Hann
stofnaði þegar skóla á Hólum og efldi menntun en skóli var einnig í Skálholti,
svo og í klaustrum og víðar, svo sem í Haukadal og Odda á Rangárvöllum.

Fyrsta klaustrið var stofnað á Þingeyrum í Húnaþingi 1133 og var það
munkaklaustur af Benediktsreglu eins og Munkaþverárklaustur (1155) og
Hítardalsklaustur (1155), en það síðastnefnda var skammlíft. Klaustrin voru auk
biskupsstólanna helstu menntasetur landsins og í sumum þeirra voru góð bókasöfn.
Þar voru skrifaðar upp bækur og þegar leið á þjóðveldisöld fór þar fram
umfangsmikil sagnaritun. Margar helstu gersemar íslenskra handrita eru skrifaðar
í klaustrum.

Með aukinni menntun hófst ritöld á Íslandi. Samkvæmt því sem Ari fróði segir
rituðu Hafliði Másson og aðrir lögbókina Hafliðaskrá (sem innihélt m.a.
Vígslóða) á heimili Hafliða á Breiðabólstað í Vesturhópi veturinn 1117–18 og er
það fyrsta fyrsta þekkta ritið á íslensku. Stuttu seinna var Íslendingabók Ara
fróða rituð.

Lagasafn þjóðveldisaldar kallaðist seinna Grágás en þar er ekki um eiginlega
lögbók að ræða. Refsingar skiptust í þrjá flokka. Þessar refsingar kölluðust
útlegð, fjörbaugsgarður og skóggangur. Þeir sem dæmdir voru sekir skógarmenn
voru í raun útskúfaðir úr þjóðfélaginu og réttdræpir hvar sem til þeirra náðist.
Kirkjan hafði einnig yfir refsingum að ráða og gátu biskupar meðal annars
bannfært menn.

Þegar leið á 12. öld fór stöðugleiki og grunnur íslenska samfélagsins, sem
byggðist á jafnvægi milli höfðingja, að raskast. Goðorð erfðust og gengu kaupum
og sölum og völdin söfnuðust á færri hendur en áður. Þessi þróun hófst í
Skagafirði og Árnesþingi og er hugsanlegt að stofnun biskupsstóla í þessum
héröðum hafi haft einhver áhrif á það. Segja má að Ísland hafi smátt og smátt
orðið samsafn laustengdra borgríkja, þó án skýrra landfræðilegra marka.

Bændur og búalið neyddust til að beygja sig undir vald stórbænda, sem seildust
eftir æ meiri völdum. Um leið lenti höfðingjum æ oftar saman og átökin urðu
víðtækari. Í erjum og orrustum sögualdar höfðu bardagamenn hverju sinni
yfirleitt ekki verið nema nokkrir tugir (fræðimaðurinn Jón Ólafsson frá
Grunnavík lýsti á 18. öld efni Íslendingasagna í þremur orðum: „Bændur flugust
á“) en á Sturlungaöld voru háðar stórorrustur á íslenskan mælikvarða, þar sem
hundruð eða jafnvel þúsundir manna börðust. Ýmiss konar bandalög urðu til og
griðrof og svik urðu algeng.

Sturlungaöld er kennd við Sturlu og afkomendur hans, Sturlunga, sem framan af
áttu heimkynni á Vesturlandi, en aðrar helstu ættir Sturlungaaldar voru
Haukdælir í Árnesþingi, Oddaverjar í Rangárþingi, Svínfellingar á Austurlandi og
Ásbirningar í Skagafirði, auk þess sem Vatnsfirðingar og Seldælir á Vestfjörðum
eru oft nefndir til.

Hin eiginlega Sturlungaöld er raunar ekki talin hefjast fyrr en um 1220 en
ræturnar liggja þó lengra aftur og segja má að fyrsta vísbendingin um rósturnar
sem í vændum voru megi sjá í deilum Hvamm-Sturlu Þórðarsonar við Pál Sölvason um
1180. Sturla var höfðingi á uppleið sem ætlaði sér stóra hluti og lét ekki hlut
sinn fyrir neinum. Hann þótti sýna mikla óbilgirni í deilum sínum við Pál en
þeim lauk með því að Jón Loftsson í Odda, leiðtogi Oddaverja og mikill
sáttasemjari, úrskurðaði í málum þeirra og bauðst um leið til að fóstra Snorra,
yngsta son Sturlu.

Á næstu áratugum var nokkuð um erjur og deilur og eru þekktust átök þeirra
Guðmundar dýra Þorvaldssonar á Bakka í Öxnadal og Önundar Þorkelssonar í
Lönguhlíð, sem lauk með Önundarbrennu 1197.

Rétt eftir aldamótin 1200 lét svo Ásbirningahöfðinginn Kolbeinn Tumason kjósa
Guðmund Arason til biskups á Hólum og taldi að hann yrði sér leiðitamur en það
var öðru nær. Með þeim varð brátt fullur fjandskapur sem lauk með falli Kolbeins
í Víðinesbardaga 1208. Ættmenn hans héldu þó áfram fjandskap við biskup og var
hann á stöðugum hrakningi um landið og til útlanda næstu áratugi. Einnig má
nefna víg Hrafns Sveinbjarnarsonar (1213), sem dró langan hefndarhala á eftir
sér.

Hvamm-Sturla átti þrjá syni; Þórð, Sighvat og Snorra, sem allir urðu valdamiklir
goðorðsmenn, Þórður á Snæfellsnesi, Snorri í Borgarfirði og Sighvatur fyrst í
Dölum og síðar í Eyjafirði. Þeir voru mjög áberandi í átökum Sturlungaaldar,
einkum Snorri og Sighvatur, ásamt Sturlu syni Sighvats og Kolbeini unga,
leiðtoga Ásbirninga og Gissuri Þorvaldssyni, foringja Haukdæla.

Snorri var í Noregi á árunum 1218–20, gerðist þar handgenginn Skúla jarli
Bárðarsyni og tókst á hendur það hlutverk að gera Ísland að skattlandi Noregs.
Upphaf Sturlungaaldar er gjarna miðað við heimkomu Snorra til Íslands 1220 en
hann aðhafðist þó fátt til að sinna hlutverki sínu næstu árin, heldur stundaði
ritstörf og er talið að hann hafi skrifað sín helstu stórvirki á þeim árum.

Nóg var þó um átök: Sighvatur Sturluson og Sturla sonur hans fóru í
Grímseyjarför 1222 til að hefna fyrir víg Tuma Sighvatssonar. Björn bróðir
Gissurar Þorvaldssonar var drepinn á Breiðabólstað í Fljótshlíð 1221 af
Oddaverjum. Synir Hrafns Sveinbjarnarsonar brenndu Þorvald Vatnsfirðing inni
árið 1228 til að hefna fyrir föður sinn og synir Þorvaldar reyndu að hefna hans
í Sauðafellsför 1229 en voru sjálfir felldir nokkrum árum síðar.

Sturla Sighvatsson fór í suðurgöngu til Rómar árið 1233 til að gera yfirbót
fyrir sig og föður sinn vegna illrar meðferðar á Guðmundi Arasyni biskupi í
Grímseyjarför. Á heimleið kom hann við í Noregi og var þá falið af Hákoni
konungi að taka að sér það verk sem Snorri hafði ekki sinnt, sem sé að koma
Íslandi undir konung. Sturla lét þegar til sín taka þegar heim kom, hóf þegar að
auka við veldi sitt og tókst meðal annars að hrekja Snorra frænda sinn og Órækju
son hans úr landi. Hann lagði svo til atlögu við Gissur Þorvaldsson og tókst að
ná honum á sitt vald í Apavatnsför en Gissur slapp undan og þeir Kolbeinn ungi
tóku höndum saman og í Örlygsstaðabardaga, fjölmennasta bardaga sem háður hefur
verið á Íslandi, féllu feðgarnir Sighvatur og Sturla.

Árið 1239 sneri Snorri heim frá Noregi þrátt fyrir bann konungs. Konungur áleit
hann landráðamann við sig og sendi Gissuri Þorvaldssyni boð um að flytja Snorra
til Noregs eða drepa hann ella. Gissur fór að Snorra í Reykholti og lét drepa
hann þar haustið 1241.

Þórður kakali, sonur Sighvats Sturlusonar, hafði verið í Noregi en sneri heim
1242 og á næstu árum tókst honum með skæruhernaði gegn Kolbeini unga, sem hafði
lagt undir sig allt veldi föður hans og bræðra, að efla styrk sinn. Hápunktur
þeirra átaka var Flóabardagi, eina sjóorrusta Íslandssögunnar, árið 1244.
Kolbeinn lést ári síðar og Þórður felldi arftaka hans, Brand Kolbeinsson, í
Haugsnesbardaga árið 1246. Hann réði eftir það öllu Norðurlandi og frá 1247–50
var hann valdamesti maður landsins því konungur hafði kyrrsett Gissur
Þorvaldsson í Noregi. En árið 1250 kallaði konungur Þórð til Noregs og kyrrsetti
hann en Gissur kom heim 1252.

Óvinir Gissurar reyndu að brenna hann inni í Flugumýrarbrennu 1253 en tókst
ekki, þótt kona hans og synir létust í brennunni. Næstu árin gekk á með skærum
og bardögum, vígum og níðingsverkum. Landsmenn voru orðnir mjög þreyttir á
átökum höfðingja og sögðu jafnvel að þeir vildu helst engan höfðingja hafa yfir
sér. Gissur kom heim með jarlsnafnbót en hún dugði honum lítið. Þorgils skarði,
sonarsonur Þórðar Sturlusonar, var drepinn 1258, síðastur af hinum herskáu
leiðtogum Sturlunga, en föðurbróðir hans, Sturla Þórðarson sagnaritari, lifði
eftir og skráði sögu Sturlungaaldar.

Loks kom þar 1262 að Íslendingar samþykktu að ganga Noregskonungi á hönd og þar
með lauk þjóðveldistímanum. Austfirðingar samþykktu þetta raunar ekki fyrr en
1264 en þó er alltaf miðað við 1262. Samningurinn sem þá var gerður hefur gengið
undir nafninu Gamli sáttmáli og eru elstu varðveittu handrit hans frá 15. öld. Á
síðustu árum hefur komið fram sú kenning að Gamli sáttmáli, að minnsta kosti í
þeirri mynd sem hann hefur varðveist, sé alls ekki frá 13. öld, heldur hafi hann
verið saminn á 15. öld til að styrkja málstað íslenskra höfðingja vegna
ágreinings um verslun við Noregskonung.

Á 13. öld var mikið ritað af samtímasögum og heimildir um atburði aldarinnar eru
því mun betri en um aldirnar sem á eftir fóru en þó hefur töluvert varðveist af
skjölum af ýmsu tagi, auk þess sem annálar voru ritaðir, en þeir eru oft mjög
stuttorðir um mikla atburði.

Þótt einstakir höfðingjar söfnuðu miklum auð á 14. og 15. öld fór ástandið
almennt versnandi. Þar kom margt til, svo sem kólnandi veðurfar (Litla ísöldin
svokallaða hófst um miðja 15. öld), eldgos og ýmis óáran og ekki síst Svarti
dauði, sem gekk á Íslandi 1402–03 og felldi stóran hluta landsmanna. Fjöldi
jarða lagðist í eyði, leiguverð lækkaði og mikill skortur var á vinnuafli, ekki
síst til sjósóknar svo að minna aflaðist af fiski, sem var helsta
útflutningsvaran. Í lok 15. aldar (1494–95) gekk svo önnur afar mannskæð sótt um
landið, Plágan síðari.

Í framhaldi af þessu voru lög þjóðveldisins endurskoðuð og árið 1271 sendi
Magnús lagabætir Noregskonungur Íslendingum nýja lögbók, Járnsíðu, sem vakti þó
enga hrifningu og var ekki samþykt í heild fyrr en 1273. Óánægja var þó áfram
mikil og konungur lét þá semja nýja lögbók, Jónsbók (kennd við lögsögumanninn
Jón Einarsson gelgju), sem samþykkt var 1281 eftir nokkrar deilur og var í gildi
í margar aldir og nokkur ákvæði jafnvel enn í dag.

Þótt sambandið við Noregskonung hafi líklega litlu sem engu breytt fyrir
almenning, nema hvað friður komst á í landinu, breyttist ýmislegt í stjórnskipun
Íslands með tilkomu konungsvaldsins. Goðar höfðu ekkert vald lengur en í þeirra
stað komu embættismenn. Sýslumenn, sem komu úr röðum helstu höfðingja og
auðmanna landsins, tóku við héraðsstjórn og sáu um innheimtu skatta, dóma og
refsingar, löggæslu og fleira. Yfir þeim var hirðstjóri, æðsti embættismaður
konungs á landinu. Framan af voru hirðstjórarnir oftast íslenskir.

Töluverðar breytingar urðu líka á Alþingi. Lögrétta var að vísu áfram
löggjafarstofnun og hélt því valdi til 1662, að nafninu til að minnsta kosti, en
tók nú einnig við hlutverki dómstóls því fjórðungsdómar og fimmtardómur voru
lagðir niður. 36 menn voru valdir til setu í lögréttu og kölluðust þeir
lögréttumenn. Í stað lögsögumanns kom lögmaður, sem setti þingið og sleit því,
stýrði störfum lögréttunnar og valdi menn til setu í lögréttu ásamt sýslumönnum.

Helsta deilumálið í lok 13. aldar snerist um yfirráð yfir kirkjustöðum, staðamál
síðari svokölluð, og tókst Árni Þorláksson Skálholtsbiskup, sem kallaður var
Staða-Árni, þar á við veraldlega höfðingja. Þeim málum lauk með sættagerð í
Ögvaldsnesi í Noregi og má segja að kirkjan hafi haft betur. Hún fékk vald í
málefnum kirkna og presta og kirkjuréttar- og siðferðismálum og í kjölfarið óx
vald hennar og eignir.

Fjórtánda öldin hefur verið kölluð Norska öldin í sögu Íslendinga því þá voru
tengsl Íslands og Noregs mikil. Ýmsir norskir embættismenn og biskupar gegndu
embætti á Íslandi og verslun við Noreg var mikil, ekki síst eftir að mikill
kippur kom í skreiðarverslun og útgerð. Vísir að fiskiþorpum byggðist upp á
sumum helstu útgerðarstöðum Íslands og skreið tók við af vaðmáli sem helsta
útflutningsvaran.

Íslendingar urðu stöðugt háðari siglingum útlendinga til landsins; þeir höfðu
átt góðan skipastól á landnámsöld og fram eftir öldum en erfitt var að endurnýja
hann og skipunum fækkaði smátt og smátt, þannig að utanríkisverslunin færðist
öll í hendur útlendinga og þá fyrst til Norðmanna. Þetta kom sér illa, til dæmis
þegar siglingar lögðust niður að mestu í nokkur ár á meðan og eftir að Svarti
dauði geisaði í Noregi um miðja 14. öld.

Með stofnun Kalmarsambandsins 1397 varð Ísland svo hluti af ríki Margrétar
Valdimarsdóttur og því næst Eiríks af Pommern, sem náði yfir Danmörku, Svíþjóð
og Noreg. Þá fluttist þungamiðja konungsvalds í Noregi til Danmerkur og tengsl
Íslendinga við Noreg minnkuðu mikið og rofnuðu endanlega um 1428.

Snemma á 15. öld hófst svo það tímabil sem hefur verið kallað Enska öldin, þegar
verslun og önnur samskipti við Englendinga voru meiri en við aðrar þjóðir og
Englendingar sigldu mikið til Íslands til að kaupa skreið og fleira og selja
Íslendingum varning, auk þess sem ensk fiskiskip stunduðu veiðar við Ísland.
Ekki gekk þetta allt þó slétt og fellt fyrir sig, heldur ekki þótt allmargir
Englendingar gegndu hér biskupsembætti á 15. öld og voru þeir skipaðir af páfa
en ekki erkibiskupi.

Innanlandsátök á Íslandi á þessum öldum voru oft tengd verslun við útlendinga og
yfirráðum yfir útgerðarstöðum því að skreiðarútflutningur var helsta auðlindin.
Til dæmis hefur verið sett fram sú kenning að þegar íslenskir höfðingjar fóru að
Jóni Gerrekssyni Skálholtsbiskupi árið 1433 og drekktu honum hafi það verið
pólitísk aðgerð að undirlagi Englendinga og jafnvel Jóns Vilhjálmssonar Craxton
Hólabiskups, sem var enskur. Helsti bandamaður hans var Loftur ríki Guttormsson
en Þorvarður sonur hans var annar foringjanna í aðförinni að Jóni Gerrekssyni.

Annálar og aðrar heimildir greina oft frá átökum milli Englendinga og íslenskra
höfðingja, til dæmis í Rifi á Snæfellsnesi 1467, þegar Englendingar drápu Björn
Þorleifsson hirðstjóra. Kristján 1. Danakonungur lokaði þá Eyrarsundi fyrir
enskum skipum, auk þess sem hann hvatti þýska Hansakaupmenn til Íslandssiglinga.
Við það hófust átök um einstakar hafnir á Íslandi milli Englendinga og Þjóðverja
og er 16. öldin oft kölluð Þýska öldin. Danakonungur og Englandskonungur sömdu
um leyfi fyrir Englendinga til að versla og veiða við Ísland en Íslendingar
gengu í berhögg við þann samning með Píningsdómi 1490. Englendingar hættu þó
ekki Íslandssiglingum og voru hér viðloða fram á miðja 17. öld.

Á seinni hluta 15. aldar fóru biskupar að láta meira til sín taka en áður og
skipta sér meira af veraldlegum málefnum, ekki síst siðferðisefnum, og var
tilgangurinn þá oft að ná sem mestum eignum undir sjálfa sig og kirkjuna. Ýmsir
höfðingjar höfðu gert sig seka um skyldleikagiftingar eða önnur brot og reyndu
biskupar þá að fá eignir dæmdar af þeim. Þekktar eru til dæmis deilur Gottskálks
Nikulássonar við Jón Sigmundsson lögmann, Stefáns Jónssonar Skálholtsbiskups við
Torfa Jónsson í Klofa og síðar Björn Guðnason í Ögri og deilur Jóns Arasonar við
Teit Þorleifsson lögmann. Höfðingjarnir reyndu að takast á við biskupana, meðal
annars með Leiðarhólmssamþykkt 1513, en það bar takmarkaðan árangur.

Kristján konungur 3. innleiddi mótmælendatrú í Danmörku 30. október 1536 en ekki
verður séð að hann hafi gert neitt til að afla henni brautargengis á Íslandi
næstu árin. Áhrif Lúthers voru þó þegar farin að berast til landsins og
Þjóðverjar,sem stunduðu veiðar og verslun hér við land, eru sagðir hafa reist
lútherska kirkju í Hafnarfirði þegar 1533.

Ögmundur Pálsson biskup í Skálholti, sem var orðinn aldraður, hafði í þjónustu
sinni nokkra unga menn sem menntaðir voru erlendis og höfðu kynnst
mótmælendahreyfingunni þar og hrifist af henni þótt þeir flíkuðu ekki skoðunum
sínum þegar biskup var nærstaddur. Einn þeirra var Oddur Gottskálksson, sonur
Gottskálks Nikulássonar Hólabiskups. Hann kom heim frá námi í Þýslandi 1535, þá
um tvítugt, og hófst fljótt handa við að þýða Nýja testamentið á íslensku og
segir sagan að hann hafi oft verið við iðju sína úti í fjósi. Nýja testamenti
Odds var prentað í Hróarskeldu 1540 og er það elsta varðveitta prentaða verkið á
íslensku.

Annar ungur menntamaður sem hafði kynnst lútherskunni í Þýskalandi var Gissur
Einarsson. Árið 1539 valdi Ögmundur hann sem eftirmann sinn en sá brátt eftir
því, þegar skoðanir Gissurar komu berlega í ljós. Vorið 1541 komu svo danskir
hermenn undir stjórn Christoffer Huitfeldt til landsins, handtóku Ögmund og
fluttu hann með sér út en aðhöfðust ekkert gegn Jóni Arasyni og var Ísland því
skipt milli mótmælenda og kaþólskra næstu árin. Það var ekki fyrr en eftir dauða
Gissurar 1548, þegar Jón Arason, síðasti kaþólski biskupinn á Norðurlöndum, fór
á stúfana og reyndi að leggja Ísland allt undir sig og koma á kaþólsku að nýju
sem tekið var í taumana. Jón og synir hans tveir voru handteknir og teknir af
lífi í Skálholti 7. nóvember 1550. Eru siðaskiptin oftast miðuð við þann dag
þótt þau hafi orðið í Skálholtsbiskupsdæmi átta árum fyrr.

Við siðbreytingu fluttust allar eigur kirkjunnar í hendur Danakonungs og ítök og
áhrif Dana jukust til muna hér á landi, ekki síst í verslunarmálum, og lauk
þeirri þróun með tilkomu einokunarverslunarinnar 1602. Margt annað breyttist við
siðaskiptin. Löggjöf varð strangari og árið 1564 gekk í gildi svonefndur
Stóridómur, sem var ströng löggjöf í siðferðismálum.

Eitt meginatriðið í því að breiða út hinn nýja sið var að gera guðsorðið
aðgengilegt á íslensku. Jón Arason hafði flutt fyrstu prentsmiðjuna til landsins
um 1530 en þegar Guðbrandur Þorláksson varð biskup 1571 hljóp vöxtur í
bókaútgáfu, þó fyrst og fremst guðsorðabóka, og árið 1586 kom út
Guðbrandsbiblía, fyrsta biblíuþýðingin á íslensku.

17. og 18. öldin voru hörmungartímar í íslenskri sögu, veðurfar var hart,
grasspretta oft léleg, hafís lagðist að landi og illa fiskaðist og eldgos og
önnur óáran gekk yfir. Ekki var þó mikið um ófrið í landinu, að frátöldum
Spánverjavígunum 1615 og svo Tyrkjaráninu 1627, þegar sjóræningjar frá Alsír
gerðu strandhögg á nokkrum stöðum og þó mest í Vestmannaeyjum, drápu nokkra tugi
manna en rændu á fjórða hundrað, fluttu með sér til Alsír og seldu í þrældóm.
Nokkrir þeirra komust þó á endanum aftur heim til Íslands og er Guðríður
Símonardóttir þeirra þekktust.

Sumarið 1783 urðu Skaftáreldar, þá gusu Lakagígar í einhverju mesta eldgosi sem
orðið hefur á sögulegum tíma. Áhrifin urðu skelfileg. Um 75% búfjár landsmanna
féll vegna öskufalls, eiturgufa og grasbrests og fimmtungur landsmanna, eða um
10.000 Íslendingar, dóu úr hungri og harðræði í kjölfarið. Hallæri þetta
kallaðist Móðuharðindi.

17. öldin hófst með því að einokunarverslun var komið á árið 1602. Danakonungur
hafði á sínum tíma hvatt Þjóðverja til Íslandsverslunar til að vinna gegn
áhrifum Englendinga en nú voru Danir sjálfir farnir að láta meira til sín taka í
verslun en áður og konungur veitti borgurum Kaupmannahafnar, Helsingjaeyrar og
Málmeyjar (sem þá tilheyrðu Danaveldi) einkarétti á Íslandsverslun gegn
tiltölulega vægu afgjaldi. Í raun voru margir dönsku kaupmannanna leppar þýskra
Hansakaupmanna. Skip annarra þjóða héldu þó áfram að koma að landinu til veiða
hundruðum saman og Íslendingar versluðu mikið við þau á laun. Lítið var gert við
því framan af.

Verslunin var í höndum ýmissa verslunarfélaga og samtaka á einokunartímanum og
fljótlega var tekinn upp einn taxti fyrir allt landið sem varð að fara eftir.
Árið 1684 var komið á umdæmaverslun, þannig að einstakir kaupmenn tóku ákveðnar
hafnir á leigu, og og eftir það var refsað grimmilega fyrir ef einhvern verslaði
við erlenda kaupmenn eða verslaði við annan kaupmann en hann átti að versla við.
Verslunartaxtanum var líka breytt svo að hann varð Íslendingum meira í óhag en
áður og hafði þó þótt slæmur fyrir. Sú breyting gekk þó til baka 1702 og þá voru
viðurlög við brotum líka milduð.

Árið 1742 fór verslunin í hendur Hörmangarafélagsins svonefnda, sem virðist hafa
staðið sig illa og hefur fengið afar slæm eftirmæli hjá Íslendingum. Konungur
yfirtók verslunina 1759, seldi hana aftur á leigu 1764 en yfirtók hana öðru
sinni 1774 og hafði hana á sinni könnu þar til einokuninni var aflétt 1787. Þá
tók fríhöndlunin við, sem var þó ekki algjört verslunarfrelsi, því Íslendingar
máttu einungis versla við þegna Danakonungs.

Lengi framan af höfðu kaupmenn hér einungis viðdvöl á sumrin, þeir komu með
skipum sínum snemma sumars og einungis var hægt að versla við þá þar til þeir
sigldu út á haustin. Margir byggðu þó vörugeymslur sem jafnframt voru
verslunarbúðir og í hallærum kom það fyrir að yfirvöld létu brjóta upp
kaupmannsbúðir til að nálgast matbjörg sem þar var að finna og útdeila til
sveltandi almúgans. Árið 1777 var þó ákveðið að kaupmenn skyldu hafa hér fasta
búsetu en nokkrir voru raunar sestir hér að áður.

Hlutverki Alþingis sem löggjafarsamkomu lauk þegar Íslendingar samþykktu
erfðaeinveldið á Kópavogsfundinum 1662. Erfðahyllingin var þó varla annað en
formsatriði. Um svipað leyti var hæstiréttur stofnaður í Kaupmannahöfn og þá var
alþingi ekki lengur æðsti dómstóllinn, hlutverk þess var í rauni einungis að
vera millidómstig. Stiftamtmaður varð æðsti fulltrúi konungs á Íslandi en raunar
sátu stiftamtmenn oftast í Kaupmannahöfn en amtmenn og landfógeti fóru með vald
þeirra á Íslandi.

Tímabilið frá siðaskiptum til upplýsingaraldar (um 1770) er oft kallað
lærdómsöld. Þessi tími einkenndist þó ekki síður af ýmiss konar hjátrú og
hindurvitnum. Á seinni hluta 17. aldar voru nokkrir Íslendingar brenndir á báli
fyrir ástundun galdra. Þó kom upp mikill áhugi, ekki síst erlendis, á íslenskum
fornritum og gömlum bókum og fór Árni Magnússon víða um land og safnaði
handritum, bæði skinnbókum og pappírshandritum, og flutti til Kaupmannahafnar.
Sumar þeirra töpuðust reyndar í brunanum mikla í Kaupmannahöfn 1728 en flestar
björguðust.

Árni fór líka um allt landið á árunum 1702–10 ásamt Páli Vídalín þeirra erinda
að skrá ítarlega upplýsingar um hverja einustu bújörð. Afrakstur þess verks er
Jarðabók Árna Magnússonar og Páls Vídalíns. Þeir skráðu margt fleira um
landshagi og létu árið 1703 gera fyrsta íslenska manntalið, sem er fyrsta
heildarmanntal yfir heila þjóð sem gert var í heiminum en tilgangur þess var
fyrst og fremst að komast að því hver væri fjöldi ómaga og þurfamanna á landinu.
Töldust Íslendingar vera 50.358 talsins en fjórum árum síðar fækkaði þeim um
þriðjung í Stórubólu 1707.

Upp úr miðri öldinni hélt upplýsingarstefnan innreið sína á Íslandi og þótt á
brattann væri að sækja þegar hörmungar dundu yfir þjóðina, ekki síst í
Móðuharðindunum á 9. áratug aldarinnar, reyndu ýmsir að koma á framförum í
landbúnaði og garðrækt, auk þess sem Innréttingar Skúla Magnússonar voru tilraun
til þess að nútímavæða íslenskan iðnað sem gekk ekki alveg sem skyldi. Ýmislegt
var þó gert í framfara- og fræðslumálum og bæði danskir áhugamenn um umbætur á
Íslandi og ýmsir íslenskir mennta- og embættismenn reyndu að ýta undir framfarir
á ýmsum sviðum.

Þótt Íslendingar gengju Noregskonungi á hönd árið 1262 má segja að þeir hafi að
mestu leyti ráðið sér sjálfir næstu aldirnar. Það er ekki fyrr en með
siðaskiptunum sem áhrif Dana á innanlandsmál fara að aukast verulega og ná svo
hámarki með upptöku einveldis 1662. Eftir það verður þess stundum vart að
Íslendingar fari fram á að vera settir jafnt og aðrir þegnar Danakonungs en
hvergi er þó hægt að segja að örli á neinum óskum um sjálfstæði. Þótt oft sé
talað um illa meðferð Dana á sárafátækum íslenskum almúga er sannleikurinn sá að
oftar en ekki voru það íslenskir höfðingjar og stórbændur sem sjálfir fóru illa
með landa sína.

Með upplýsingarstefnunni og þó ekki síður þegar þjóðernisstefnu óx fiskur um
hrygg í Evrópu á fyrri hluta 19. aldar efldist þjóðerniskennd Íslendinga. Áhugi
á sögu Íslands, íslensku máli og fornbókmenntum jókst til muna og glæddi
þjóðerniskenndina. Tæpast er þó hægt að tala um eiginlega sjálfstæðisbaráttu á
fyrri hluta aldarinnar, þótt Jörundur hundadagakonungur lýsti landið að vísu
sjálfstætt í skammvinnu valdaráni sínu sumarið 1809. Alþingi, sem orðið var
valdalaust og hafði varla annað hlutverk en að dæma í málum sem þangað var vísað
úr héraði, hafði verið lagt niður árið 1800 og Landsyfirréttur stofnaður í
staðinn.

Þótt flestir gerðu sér grein fyrir því að sjálfstæði Íslands væri ekki raunhæft
á þessum tíma var krafan um umbætur sterk. Í kjölfar þjóðernisvakningar og
stjórnmálahræringa suður í Evrópu hófu Íslendingar að berjast fyrir endurreisn
Alþingis og láta sig dreyma um sjálfstæði þjóðarinnar. Skáld og ungir menntamenn
voru þar framarlega í flokki og má þar nefna til Jónas Hallgrímsson og
Fjölnismenn. Alþingi var svo endurreist í Reykjavík 1845, að vísu aðeins sem
ráðgjafarþing.

Þegar Danakonungur afsalaði sér einveldi árið 1848 urðu ákveðin staumhvörf og þá
má segja að hin eiginlega sjálfstæðisbarátta hafi hafist. Jón Sigurðsson birti
þá Hugvekju til Íslendinga og lýsti þar rökum fyrir því að Íslendingar ættu að
fá að ráða sér sjálfir. Vísaði hann þar í Gamla sáttmála, þar sem Íslendingar
hefðu gengið í samband við Noreg sem frjálst land með ákveðnum skyldum og
réttindum og skyldi öll stjórn og lög vera innlend. Þar sem Danakonungur hefði
nú afsalað sér einveldi hlyti Gamli sáttmáli aftur að vera genginn í gildi og
Íslendingar gætu því ekki heyrt undir danskt þing eða ríkisstjórn.

Þjóðfundur var haldinn í Reykjavík sumarið 1851 að frumkvæði dönsku
stjórnarinnar og þegar Jón Sigurðsson lagði þar fram frumvarp byggt á
Hugvekjunni og ljóst að það yrði samþykkt ákvað fulltrúi konungs, Trampe greifi,
að slíta fundi í nafni konungs. Jón mótmælti og þingmenn tóku undir með orðunum:
„Vér mótmælum allir.“ Eftir þennan fund var Jón óumdeildur leiðtogi í baráttu
Íslendinga fyrir auknum réttindum. Hann barðist líka af mikilli atorku fyrir
verslunarfrelsi og benti á slæm áhrif einokunarinnar. Árangurinn varð sá að
verslun við Ísland var frjáls öllum þjóðum frá 1. apríl 1855.

Árið 1874 fengu Íslendingar svo sína fyrstu stjórnarskrá og var haldin mikil
hátíð á Þingvöllum í ágúst um sumarið, þar sem Danakonungur heimsótti Ísland í
fyrsta sinn en Jóni Sigurðssyni var ekki boðið. Þá fékk Alþingi löggjafarvald
með konungi, sem hafði neitunarvald og beitti því stundum, og fjárveitingavald,
og Íslendingar höfðu því fengið takmarkaða sjálfsstjórn. Landshöfðingi var
skipaður til að fara með æðstu stjórn landsins í umboði konungs og er tímabilið
til 1904 kallað landshöfðingjatímabilið.

Um leið urðu hægfara framfarir í atvinnulífi. Þéttbýlismyndun hófst og innlend
kaupmannastétt varð til. Á síðari hluta aldarinnar fóru Íslendingar að gera út
þilskip. Skútuöldin var þó ekki ýkja löng – hápunktur hennar var á árunum
1890–1910 – og víða fóru menn nánast beint af árabátum á togara úr stáli en
togaraútgerð hófst þó ekki fyrr en í upphafi 20. aldar; fyrstur var togarinn
Coot, sem keyptur var til landsins 1905. Undir lok 19. aldarinnar fylltust
Íslandsmið af breskum togurum sem veiddu nánast uppi í landsteinum og spilltu
oft fiskimiðum árabátanna.

Tiltölulega litlar breytingar urðu á sveitabúskap á 19. öld. Að vísu fjölgaði
búfénaði nokkuð, einkum sauðfé, en á móti kom að eftir mannfelli og harðindi 18.
aldar hófst fólksfjölgun. Íslendingum, sem voru 47 þúsund árið 1801, fjölgaði um
nærri 40% til 1850 svo að litlu meira var til skiptanna en áður.
Sauðfjárfjölgunin byggðist líka mest á aukinni nýtingu á óræktuðu beitilandi,
sem var möguleg í góðu árferði, en þegar nýtt kuldaskeið hófst milli 1850-60, um
leið og skæður fjárkláðafaraldur barst til landsins, þrengdist hagur fólks
verulega.

Um leið var aldursskipting landsmanna með þeim hætti að mjög margt fólk var á
giftingar- og barneignaaldri. Fátæku fólki var gert erfitt fyrir að stofna
fjölskyldu; öreigagiftingar voru bannaðar, sem þýddi til dæmis að fólk sem hafði
þegið sveitarstyrk á síðustu tíu árum mátti ekki giftast. Einnig var mjög erfitt
að fá jarðnæði og í þeim fáu sjávarþorpum sem orðin voru til var litla vinnu að
hafa fyrr en útgerð fór að aukast, auk þess sem hömlur á rétti fólks til að
setjast að í þurrabúðum við sjó voru enn strangar. Þetta varð til þess að
vinnuhjú voru hlutfallslega hvergi fleiri í Evrópu en á Íslandi og þar sem fólk
fékk ekki giftingarleyfi varð hlutfall lausaleiksbarna einnig mjög hátt.

Harðindi gengu yfir landið, einkum norðan- og austanlands, á síðasta þriðjungi
aldarinnar, og var það að öllum líkindum eitthvert kaldasta tímabil
Íslandssögunnar. Þessi harðindi ýttu mjög undir flutninga fólks til Ameríku
eftir 1870. Öskjugosið 1875 varð til þess að auka á landflóttann og flutti fólk
aðallega til Manitoba í Kanada og nyrstu fylkja Bandaríkjanna. Á síðasta áratug
19. aldar batnaði árferðið á ný og um leið dró mjög úr vesturferðum.

Heimastjórn fengu Íslendingar 1904 og varð Hannes Hafstein fyrsti ráðherrann.
Heimastjórnartíminn var framfaratími þótt vissulega setti heimsstyrjöldin fyrri
með tilheyrandi vöruskorti og dýrtíð svip á síðari hluta hans. Miklar breytingar
urðu á atvinnuháttum, vélbáta- og togaraöldin hófst og Íslendingar eignuðust
eigin skipafélag, Eimskipafélag Íslands, og eigin banka, Landsbanka Íslands og
síðan Íslandsbanka (eldri), en með honum kom erlent fjármagn til landsins.
Fyrstu dagblöðin hófu útkomu og sæsími var lagður til landsins, svo að fréttir
utan úr heimi bárust nú samdægurs til landsins. Bílar komu til landsins og
miklar framfarir urðu í vegagerð. Reykjavík varð að höfuðborg landsins, þangað
fluttist fjöldi fólks.

Jafnframt urðu framfarir í landbúnaði, rjómabú og sláturhús risu víða og bændur
fóru í auknum mæli að framleiða matvæli til sölu á markaði en ekki aðeins til
heimaneyslu. Verslun óx og dafnaði og fjöldi smárra iðnfyrirtækja var stofnaður.

Menntamál breyttust líka mjög til batnaðar. Með fræðslulögunum 1907 var öllum
börnum tryggð að minnsta kosti fjögurra ára skólaganga þeim að kostnaðarlausu.
Unglingaskólum og verkmenntaskólum af ýmsu tagi var komið á laggirnar og árið
1911 var Háskóli Íslands stofnaður. Félags- og stjórnmál tóku miklum breytingum,
grunnur var lagður að núverandi flokkakerfi, fjöldi verkalýðs- og stéttarfélaga
var stofnaður og konur fengu kosningarétt og kjörgengi árið 1915. Fyrstu
stjórnmálaflokkar landsins voru stofnaðir árið 1916, það voru
Framsóknarflokkurinn og Alþýðuflokkurinn. Stofnun þeirra markaði upphaf
fjórflokkakerfisins sem einkennir íslensk stjórnmál.

Þann 1. desember árið 1918 varð Ísland svo fullvalda ríki (Konungsríkið Ísland)
með eigin þjóðfána en var þó áfram í konungssambandi við Danmörku. Alþingi fékk
óskorað löggjafarvald en Danir fóru áfram með utanríkismál og landhelgisgæslu.
Lýðveldi var svo stofnað á Þingvöllum 17. júní 1944 og féll þá samband Íslands
við Danmörku alfarið úr gildi. Sveinn Björnsson var kosinn fyrsti forseti
Íslands.

Meðal áhrifamestu manna í íslensku þjóðlífi á fyrri hluta 20. aldarinnar var
Thor Jensen, kaupmaður og útgerðarmaður, sem rak fyrirtækið Kveldúlf. Synir hans
urðu margir hverjir þjóðþekktir, má þar helst nefna Ólaf Thors, sem varð
formaður Sjálfstæðisflokksins og forsætisráðherra Íslands, Kjartan Thors sem
varð framkvæmdastjóri Kveldúlfs, og Thor Thors, fyrsta fastafulltrúa Íslands hjá
Sameinuðu þjóðunum. Tengdasynir Thors voru líka kunnir og áhrifamiklir, til
dæmis Guðmundur Vilhjálmsson, forstjóri Eimskipafélags Íslands, Gunnar Viðar,
bankastjóri Landsbanka Íslands, og Hallgrímur Hallgrímsson, forstjóri
olíufélagsins Skeljungs. Sonur Ólafs Thors, Thor Ó. Thors, varð framkvæmdastjóri
Íslenskra aðalverktaka og tengdasonur Ólafs, Pétur Benediktsson, bankastjóri
Landsbankans.

Hæstiréttur Íslands kom fyrst saman árið 1920 og sama ár var stjórnarskránni
breytt þannig að þingmönnum var fjölgað í 42 og ákveðið að Alþingi skyldi koma
saman árlega. Árið 1930 var haldið upp á þúsaldarafmæli alþingis með
Alþingishátíðinni. Kreppan mikla hafði skollið á haustið 1929 og náði nú til
Íslands. Atvinnuleysi á landinu jókst og til óeirða kom 9. nóvember 1932 við
Góðtemplarahúsið við Tjörnina, sem hefur jafnan verið nefnt Gúttóslagurinn.
Meirihluti fjórða áratugarins var erfiður Íslendingum, togaraútgerðin var rekin
með tapi sem leystist ekki fyrr en gengi íslensku krónunnar var fellt árið 1939
og krónan aftengd breska pundinu og þess í stað tengd bandaríska dollaranum.
Seinni heimsstyrjöldin hófst með innrás Þýskalands í Pólland í september 1939 en
nokkrum mánuðum síðar, í apríl 1940, réðust Þjóðverjar á Danmörku og hertóku.

Íslendingar slitu einhliða stjórnarsambandi sínu við Dani og tók ný stjórnarskrá
lýðveldisins Íslands gildi þann 17. júní árið 1944. Sem sjálfstætt ríki stóð
Ísland nokkuð vel í samanburði við önnur lönd eftir hildarleik seinni
heimsstyrjaldarinnar. Bandaríkjamenn fengu að hafa herstöð á Miðnesheiði og
gerður var varnarsamningur á milli landanna tveggja. Ísland hlaut, eins og önnur
Evrópulönd hliðholl Bandamönnum, styrk í formi Marshall-aðstoðarinnar.
Styrkurinn skipti sköpum og á árunum eftir seinni heimsstyrjöldina var
Áburðarverksmiðja ríkisins byggð og fjöldi togara keyptur til þess að styrkja
íslenskan sjávarútveg. Stefna stóriðju varð mjög áberandi í efnahagsstefnu
stjórnvalda og á miðjum sjótta áratugnum var samið um bygginu Búrfellsvirkjunar
til þess að sjá Álverinu í Straumsvík fyrir rafmagni.

Öryggismál voru mest áberandi í utanríkisstefnu Íslands eftir seinna stríð og
við upphaf kalda stríðsins. Ísland var ekki meðal stofnríkja Sameinuðu þjóðanna,
þegar þau voru stofnuð þann 24. október 1945 en tæpu ári seinna samþykkti
Alþingi að sækja um aðild og í nóvember 1946 varð Ísland að aðildarríki.
Ríkisstjórn Alþýðuflokks- og Framsóknarflokks taldi öryggi landsins best borgið
með umdeildri inngöngu í NATO 1949 og varnarsamningi við Bandaríkjamenn. Til að
tryggja efnahag landsins var stoðum rennt undir sjávarútveginn með útfærslu
íslensku landhelgarinnar. Landhelgismálið varð þó að torleystri milliríkjadeilu
milli Breta og Íslandinga og leiddi til Þorskastríða milli ríkjanna. Mikilvægum
áfanga í samgöngum á Íslandi var náð árið 1974 þegar hringveginum var lokið með
byggingu Skeiðarárbrúar.

Kjördæmakerfinu var gjörbreytt árið 1959 þegar þau 28 ein- og
tvímenningskjördæmi, sem verið höfðu frá því að Alþingi var endurreist 1843,
voru lögð niður. Í staðinn tók við hlutfallskosning í átta kjördæmum. Breytingin
var gerð af Viðreisnarstjórninni, stjórn Sjálfstæðisflokksins og Alþýðuflokksins
sem sat við völd á Íslandi frá 1959 til 1971. Hún endurspeglaði þá
þéttbýlisvæðingu sem átt hafði sér stað á 20. öld og átt enn eftir að aukast.
Frá árinu 1940 til 1970 fjölgaði Reykvíkingum úr 43.841 í 109.238 (149%) á sama
tíma og Íslendingum fjölgaði úr 120.264 í 204.042 (70%). Viðreisnarstjórnin vann
að því að leggja af það haftakerfi sem komið var á laggirnar á árum seinni
heimsstyrjaldarinnar. Evrópusamvinna Íslands hófst formlega er Ísland gekk í
Fríverslunarsamtök Evrópu (EFTA) þann 5. mars 1970.

Hafist var við byggingu Hallgrímskirkju strax við lok seinni heimsstyrjaldar.
Meðal þekktustu listamanna Íslands var án efa Einar Jónsson myndhöggvari. Einar
hjó fjölmargar styttur sem eru þekkt kennileiti í Reykjavíkurborg í dag, svo sem
styttuna af Ingólfi Arnarsyni á Arnarhóli og styttuna af Jóni Sigurðssyni við
Austurvöll. Listasafn Einars Jónssonar var opnað 1923 og var þá fyrsta listasafn
landsins. Halldór Laxness hlaut bókmenntaverðlaun Nóbels árið 1955. Hann hafði
þá gefið út þekktustu verk sín, Sjálfstætt fólk og Íslandsklukkuna.
Handritamálinu lauk árið 1971 eftir að Danir sættust um að afhenda Íslendingum
Sæmundareddu og Flateyjarbók.



https://is.wikipedia.org/wiki/Arn%C3%B3r_Ingvi_Traustason

Arnór Ingvi Traustason er íslenskur atvinnumaður í knattspyrnu sem að spilar
fyrir Rapid Wien í Vín.

Arnór Ingvi hóf að leika knattspyrnu með Ungmennafélagi Njarðvíkur (UMFN) en hóf
meistaraflokksferil sinn hjá Keflavík en hann hefur að auki spilað með norska
liðinu Sandnes Ulf.

Arnór Ingvi æfði í gegnum yngri flokka Ungmennafélags Njarðvíkur (UMFN) frá 8
ára aldri. Arnór þótti strax mikið efni og sýndi leiðtogahæfileika. Liðið var
þjálfað undir handleiðslu þekkts unglingaþjálfara, Freys Sverrissonar. 1993
árgangurinn úr Njarðvík vakti mikla athygli, ekki síst eftir að liðið hafði
orðið Shellmóts meistarar tvö ár í röð, árin 2002 og 2003. Eftir
keppnistímabilið 2008, þegar Arnór Ingvi gekk upp úr 3. flokki Njarðvíkur, ákvað
hann að söðla um og ganga til liðs við nágrannaliðið Keflavík, sem lék á þessum
tíma í efstu deild á Íslandi. Leið ekki á löngu þar til Arnór Ingvi var kominn í
leikmannahóp Keflavíkur

Arnór Ingvi spilaði sinn fyrsta keppnisleik fyrir Keflavík þegar að hann kom
inná sem varamaður á 81. mínútu í leik gegn ÍR í Lengjubikarnum þann 27. febrúar
2010 þá 17 ára. Fyrsti deildarleikur Arnórs kom 13. september í 2-1 tapi gegn
Fram. Arnór skoraði svo sitt fyrsta deildarmark í jafnframt sínum fyrsta
byrjunarliðsleik fyrir Keflavík í 4-1 sigri gegn ÍBV þann 25. september.

Í febrúar 2011 fór Arnór Ingvi á reynslu hjá enska liðinu WBA og æfði með
unglingaliði félagsins í eina viku. Ekkert varð þó úr því að WBA semdi við
Arnór. Arnór Ingvi var líkt og árið á undan að mestu varaskeifa í Keflavíkur
liðinu sumarið 2011 en spilaði þó 20 leiki í öllum keppnum og skoraði í þeim 2
mörk. Í lok tímabilsins var Arnór valin efnilegasti leikmaðurinn á lokahófi
Keflavík.

Árið 2012 braut Arnór sér leið inní byrjunarlið Keflavíkur. Hann byrjaði alla
leiki liðsins í Lengjubikarnum og skoraði 3 mörk þegar að liðið vann sinn riðill
en tapaði fyrir Breiðablik í 8-liða úrslitum. Arnór var á sínum stað í
byrjunarliðinu í upphafi íslandsmótsins. Hann spilaði mjög vel og var til að
mynda valin í úrvalslið umferð 1-11 hjá Fótbolti.net, þar var hann yngsti
leikmaðurinn. Í júlí þetta sumar fór Arnór ásamt liðsfélaga sínum Sigurbergi
Elíssyni á reynslu til norska liðsins Sandnes Ulf. Úr því varð að Arnór fór á
láni til Sandnes Ulf þann 15. ágúst. Hann hafði fram að þessu spilað alla
deildar- og bikarleiki á tímabilinu og skorað 7 mörk, hann var svo í lok
tímabils útnefndur efnilegasti leikmaður Keflavíkur annað árið í röð.

Arnór Ingvi spilaði sinn fyrsta leik fyrir Sandnes Ulf 26. ágúst þegar að hann
kom inná í deildarleik gegn Sogndal. Arnór leysti landa sinn Steinþór Frey af
hólmi á 90. mínútu. Arnóri gekk erfiðlega að vinna sér inn byrjunarliðssæti en
liðið var í harðri fallbaráttu. Svo fór að Sandnes Ulf endaði tímabilið í 14.
sæti og þurfti að spila 2 umspilsleiki gegn Ullensaker/Kisa um áframhaldandi
veru í deildinni. Arnór Ingvi kom inná sem varamaður í fyrri leiknum sem að
endaði með 4-0 sigri. Sandnes Ulf vann einvígið samanlagt 7-1 og hélt veru sinni
í deildinni. Arnór Ingvi gaf það út fljótlega eftir leik að hann myndi snúa
aftur heim í Keflavík að lánstímanum loknum og spila með Keflavík árið 2013.
Arnór hafði spilað 11 leiki með Sandnes Ulf en komst ekki á blað hjá liðinu.

Í febrúar 2013 skrifaði Arnór Ingvi undir nýjan samning við Keflavík til loka
árs 2014. Arnór byrjaði 2013 tímabilið vel og skoraði 4 mörk í 4 leikjum í
Lengjubikarnum, þar með talið þrennu gegn Leiknir R. Arnór var einn lykilmanna í
liði Keflavíkur þetta sumar, spilaði 19 af 22 leikjum og skoraði 4 deildarmörk,
en Keflavíkurliðið endaði í 9. sæti eftir að hafa verið í botnbaráttunni allt
sumarið. Í lok tímabilsins var Arnór Ingvi kjörin efnilegasti leikmaðurinn í
Pepsi deildinni 2013. Hann var annar keflvíkingurinn til að hljóta þessa
nafnbót.

Eftir tímabilið 2013 fóru viðræður í gang milli IFK Norrköping og Keflavíkur
vegna Arnórs Ingva. Hann hafði verið á reynslu hjá félaginu í júlí sama ár og
vildi félagið nú semja við leikmanninn. Svo fór að 28. október 2013 samdi Arnór
Ingvi við sænska liðið og fékk treyju númer 9 hjá félaginu. Fyrsti leikur Arnórs
fyrir IFK Norrköping var gegn Athletic FC United í sænska bikarnum. Arnór kom
inná sem varamaður á 80. mínútu. Vegna meiðsla missti Arnór Ingvi af byrjun
Allsvenskan 2014. Hann sneri til baka 15. maí þegar að hann kom inná sem
varamaður í leik gegn Falkenbergs FF. Arnór Ingvi skoraði sitt fyrsta mark fyrir
félagið í 3-5 tapleik gegn Djurgården 14. júní, Arnór lagði að auki upp eitt
marka liðsins. Þegar leið á tímabilið var Arnór búin að vinna sér inn sæti í
byrjunarliðinu. Hann endaði tímabilið með 18 leiki, 14 af þeim í byrjunarliðinu,
ásamt því að skora 4 mörk. Arnór endaði tímabilið sem stoðsendingahæsti
leikmaður liðsins í deildinni með 10 stoðsendingar.

Arnór Ingvi var á sínum stað í byrjunarliði IFK Norrköping tímabilið 2016. Eftir
tvö töp í fyrstu fjórum leikjunum í deildinni var liðið taplaust í næstu 13
leikjum og var í harðri toppbaráttu við IFK Göteborg og AIK. Svo fór að liðið
sigraði deildina í lokaumferðinni með 2-0 sigri á Malmö FF, þar lagði Arnór upp
fyrra markið og skoraði það seinna og tryggði þar með liðinu sænska titilinn.
Arnór var einn af mikilvægustu leikmönnum liðsins á tímabilinu. Hann spilaði 29
af 30 leikjum, skoraði 7 mörk og lagði upp flest mörk allra í deildinni eða 10
talsins. IFK Norrköping toppaði svo tímabilið með því að vinna IFK Göteborg í
sænska supercupen, árlegum leik deildarmeistarana og bikarmeistarana, 3-0. Arnór
var að venju í byrjunarliði IFK Norrköping.

Eftir frábært tímabil 2015 var Arnór Ingvi orðaður við enska liðið Aston Villa.
Ekkert varð þó af þeim kaupum. Arnór var á sínum stað á vinstri vængnum hjá IFK
Norrköping í upphafi tímabilsins 2016. Hann skoraði fyrsta markið í 4-0 sigri á
Östersunds FK í riðlakeppni sænska bikarsins þann 20. febrúar. Fyrsta
deildarmark Arnórs á tímabilinu kom þann 26. apríl í 3-1 sigri á Hammarby IF.
Arnór skoraði markið úr vítaspyrnu, en vegna óláta eftir vítaspyrnudóminn þurfti
Arnór að bíða þó nokkra stund eftir að geta tekið spyrnuna. Fram að leiknum gegn
Hammarby hafði Arnór lagt upp þrjú mörk í fyrstu fimm leikjunum.

Í lok apríl mánaðar 2016 greindu fjölmiðlar frá því að austurríska félagið Rapid
Vín væri á eftir Arnóri Ingva og var kaupverðið sem að IFK Norrköping vildi fá
fyrir Arnór talið vera tvær milljónir evra. Það myndi gera Arnór dýrasta
leikmanninn í sögu austurríska liðsins. Þann 8. maí staðfesti Rapid Vín að
samkomulag hefði náðst milli liðanna um kaupinn á Arnóri.

Arnór Ingvi á að baki tvo landsleiki fyrir U-17 ára lið Íslands. Báðir leikirnir
voru í undankeppninni fyrir EM U-17 2010 og í báðum leikjunum kom Arnór Ingvi
inná sem varamaður.

Arnór var fyrst kallaður í U-19 ára landsliðið fyrir vináttulandsleiki gegn
Eistlendingum í september 2011. Arnór byrjaði báða leikina en tókst ekki að
skora. Arnór Ingvi var svo í hópnum og tók þátt í öllum þremur leikjunum í
undankeppninni fyrir EM U-19 2012. Liðið gerði tvö jafntefli og tapaði einum
leik og endaði neðst í riðlinum.

Arnór spilaði sinn fyrsta leik fyrir U-21 landsliðið 10. september 2012 í 5-0
tapi gegn Belgíu í riðlakeppninni fyrir EM U-21 2013. Arnór Ingvi spilaði svo 7
af 8 leikjum Íslands í riðlakeppninni fyrir EM U21 2015 og skoraði í þeim 1 mark
gegn Kasakstan. Liðið endaði í öðru sæti í riðlinum á eftir liði Frakka og
tryggði sér sæti í umspili fyrir lokakeppnina. Liðið dróst á móti Danmörku og
tapaði einvíginu naumlega á útivallarmarki. Arnór var á sínum stað í
byrjunarliðinu í báðum leikjunum. Í heildina á Arnór Ingvi 12 leiki með U-21
liðinu og hefur skorað í þeim 1 mark.

Arnór Ingvi var nýliði í íslenska A landsliðs hópnum sem tók þátt í
vináttuleikjum gegn Póllandi og Slóvakíu í nóvember 2015. Arnór byrjaði leikinn
gegn Póllandi en kom inná sem varamaður í leiknum gegn Slóvakíu. Arnór skoraði
sitt fyrsta landsliðsmark 13. janúar 2016 í vináttuleik gegn Finnlandi. Markið
reyndist vera sigurmark leiksins. Arnór bætti svo við sínu öðru landsliðsmarki í
2-1 tapi gegn Danmörku í vináttuleik 24. mars 2016. Þetta var fyrsta mark
Íslendinga gegn Dönum í 15 ár. Fimm dögum seinna skoraði Arnór sitt þriðja
landsliðsmark þegar að hann minnkaði muninn í 2-1 í vináttuleik gegn Grikklandi.

Þann 9. maí 2016 var Arnór Ingvi valin í 23ja manna hóp A-landsliðsins fyrir
lokakeppni evrópumótsins í Frakklandi.



https://is.wikipedia.org/wiki/Evr%C3%B3pusambandi%C3%B0

Evrópusambandið (stytt ESB eða ES) er stjórnmálaleg og efnahagsleg alþjóðasamtök
28 Evrópuríkja með höfuðstöðvar í Brussel. Sambandið var stofnað í núverandi
mynd með undirritun Maastrichtsamningsins þann 7. febrúar 1992 þar sem byggt var
á Evrópubandalaginu. Rúmlega 500 milljónir borgara búa innan ríkja
Evrópusambandsins og samanlagt er verg landsframleiðsla aðildarríkja um 30% af
vergri landsframleiðslu heimsins.

Í Evrópusambandinu er sameiginlegur markaður sem er staðlaður með löggjöf sem
öll aðildarríki eru skyldug til þess að setja. Þau lög snúa að hinu svokallaða
fjórfrelsi sem tryggir frjálsa för fólks, varnings, þjónustu og fjármagns um
landamæri þeirra. Að auki má nefna sameiginlega viðskiptastefnu,
landbúnaðarstefnu og sjávarútvegsstefnu auk byggðastefnu. Sextán aðildarríki
hafa tekið upp sameiginlegan gjaldmiðil, evruna sem mynda Evrusvæðið.
Evrópusambandið hefur einnig hlutverki að gegna í utanríkismálum, sameiginlegur
fulltrúi ESB-ríkja semur um kjör og kosti í Alþjóða viðskiptastofnuninni, á
fundum G8-ríkjanna, G20-ríkjanna og hjá Sameinuðu þjóðunum. Með
Schengen-samstarfinu eru vegabréf óþörf fyrir ríkisborgara 22 ríkja
Evrópusambandsins auk fjögurra annarra ríkja utan Evrópusambandsins, það er að
segja Noregs, Íslands, Liechtenstein og Sviss þegar kemur að ferðum landanna á
milli. Tuttugu og eitt ríki Evrópusambandsins eru meðlimir NATO.

Sem alþjóðasamtök er Evrópusambandið hvorki yfirþjóðlegt né hefðbundin
milliríkjasamtök. Helstu stofnanir innan Evrópusambandsins eru ráðherraráðið,
framkvæmdastjórn, Evrópska ráðið, Evrópuþingið, Seðlabanki Evrópu og
Evrópudómstóllinn. Til Evrópuþingsins geta þeir kosið sem hafa evrópskan
ríkisborgararétt.

Eftir eyðileggingu síðari heimsstyrjaldarinnar einsettu Evrópubúar sér að
endurbyggja Vestur-Evrópu. Markmiðið var að koma á varanlegum friði í Evrópu,
eftir að hvert stríðið hafði rekið annað frá örófi alda. Kola- og stálbandalag
Evrópu varð fyrsti vísirinn að því að efla samstarf Evrópuríkja, fyrst skyldi
leitast við að gera ríkin efnahagslega víxlháð og sáttmálinn um Kola- og
stálbandalagið gerði það með því að setja kola-, járn- og stálframleiðslu undir
sameiginlega stjórn og á sameiginlegan markað. Það er athyglisvert að Kola- og
stálbandalagið varð til upp úr viðræðum Frakka og Þjóðverja, en skærur milli
þessara tveggja þjóða höfðu verið einn af meginþáttunum í áðurnefndri stríðssögu
Evrópu, allt frá því að mörk þess, sem seinna varð að Frakklandi og Þýskalandi
nútímans, voru dregin með Verdun-samningnum árið 843.

Meðal helstu áhrifavalda að Evrópusamrunanum á þessum upphafsárum voru Jean
Monnet, Robert Schuman, Paul Henri Spaak og Alcide de Gasperi. Upphaflegu
stofnríki Kola- og stálbandalagsins voru Belgía, Frakkland, Holland, Lúxemborg,
Ítalía og Vestur-Þýskaland. Árið 1957 undirrituðu þessi sex ríki
Rómarsáttmálann. Þá varð til Efnahagsbandalag Evrópu (EBE) en því til viðbótar
var Kjarnorkubandalag Evrópu stofnað sem hálf-sjálfstæð stofnun. Áratug seinna,
árið 1967, gekk Samrunasamningurinn í gildi en þá voru stofnanir EBE færðar
undir einn hatt.

Árið 1973 gengu þrjú lönd í EBE: Danmörk, Írland og Bretland. Aðildarríki töldu
nú níu. Norðmenn höfðu lokið aðildarviðræðum en í þjóðaratkvæðagreiðslu höfnuðu
þeir aðild. Árið 1979 var kosið til Evrópuþingsins í fyrsta skiptið.

Grikkland gekk í EBE árið 1981 og Spánn og Portúgal fylgdu eftir árið 1986.
Schengen-samstarfið hófst árið 1985 með undirritun fimm ríkja um að opna
landamæri sín fyrir ríkisborgurum þeirra í milli og leyfa fólksflutninga án
vegabréfa. Árið 1986 var Evrópufáninn tekinn í notkun og Einingarlögin bjuggu
til sameiginlegan markað ríkja EBE.

Eftir hrun kommúnismans og fall Sovétríkjanna opnaðist möguleiki fyrir Austur-
og Mið-Evrópuríkja á að ganga í EBE. Af því tilefnu komu aðildarríki EBE sér
saman um Kaupmannahafnarkríteríuna þar sem tekin voru fram þau skilyrði sem
aðildarríki þurftu að hafa til að geta hlotið inngöngu.

Evrópusambandið (ESB) varð formlega til þegar Maastrichtsamningurinn tók gildi
1. nóvember 1993. Austurríki, Finnland og Svíþjóð gengu í ESB árið 1995 en þessi
ríki höfðu fram að þessu viljað gæta hlutleysi með tilliti til Sovétríkjanna.
Amsterdamsáttmálinn gekk í gildi 1997 en með honum voru ýmsir hnökrar á
Maastrichtsáttmálanum lagfærðir og búið í haginn fyrir yfirvofandi stækkun ESB.
Með Nicesáttmálanum 2001 var þessu starfi haldið áfram. Árið 2002 var evran,
gjaldmiðill ESB, tekin í notkun í tólf aðildarlöndum. 2004 stækkaði
Evrópusambandið um tíu ríki, og taldi þá 25 aðildarríki, þegar Malta, Kýpur,
Slóvenía, Eistland, Lettland, Litháen, Pólland, Tékkland, Slóvakía og
Ungverjaland gengu í ESB.

Þann 1. janúar 2007 bættust Rúmenía og Búlgaría í hóp aðildarríkja, sem töldu þá
27 talsins og Slóvenía tók upp evruna. 1. júlí 2013 gekk Króatía í sambandið sem
28. aðildarríkið.

Árið 2016 hélt Bretland þjóðaratkvæðagreiðslu um það hvort ríkjasambandið myndi
ganga úr sambandinu. Úrslitin fóru á þá leið að tæp 52% kusu með úrsögn en rúm
48% með áframhaldandi aðild.

Evrópusambandið er um margt einstakt þegar kemur að alþjóðastofnunum, hvort
heldur er alþjóðlegum eða svæðisbundnum. Fyrst ber að líta á, að Evrópusambandið
felur í sér dýpra og víðtækara samstarf milli aðildarríkja en nokkur önnur
alþjóðasamtök geta státað af, einnig það að áhrif Evrópusambandsins á löggjöf
aðildarríkjanna eru meiri en gengur og gerist og þar með eru áhrif þess á
daglegt líf borgara í þessum löndum meiri en fylgja yfirleitt aðild að
alþjóðasamtökum. Sambandið getur sjálft sett lög, sem gilda sjálfkrafa í öllum
aðildarríkjum.

Sambandið starfar á sviðum frá heilsugæslu og efnahagsmálum að utanríkis- og
varnarmálum en aðildarríkin hafa framselt mismikið af valdi sínu til ESB eftir
því um hvaða málaflokk er að ræða. Hvað varðar peningastefnu, landbúnað,
viðskipti og umhverfismál til dæmis má líkja ESB við sambandsríki að völdum.
Utanríkismál eru hins vegar dæmi um málaflokk, sem er alveg á hinum enda
skalans, samstarfið í þeim flokki er meira í ætt við hefðbundið
milliríkjasamstarf, þar sem ekki er hægt að þvinga aðildarríki til samstarfs.
Aðrir málaflokkar lenda svo þarna mitt á milli. Evrópusambandið er þannig
einstakt, hvorki hefðbundin alþjóðastofnun né sambandsríki, heldur er það
stofnun sem er „sinnar eigin tegundar“ (l. sui generis).

Það hversu langt á að ganga með þessu samstarfi hefur verið uppspretta deilna
frá upphafi þess og skoðanir eru skiptar bæði innan aðildarríkja sem og á milli
þeirra. Þannig hafa meginlandsþjóðir á borð við Frakka, Þjóðverja og
Benelúxlöndin yfirleitt verið jákvæðari gagnvart dýpra sambandi en þjóðir eins
og Norðurlöndin og Bretland til dæmis hafa ekki viljað ganga eins langt.

Frá 1. júlí 2013 hafa aðildarríki Evrópusambandisins verið 28 sjálfstæð og
fullvalda Evrópuríki sem skilgreind eru sem aðildaríkin. Stofnmeðlimir
sambandsis 1952/1958 voru: Belgía, Frakkland, Holland, Ítalía, Lúxemborg og
Vestur-Þýskaland. Síðan þá hafa 22 ríki gengið í sambandið í nokkrum
stækkunarlotum. Þrjú ríki eru opinberlega umsóknarríki, sem þýðir að þau hafi
hug á að ganga í ESB og verið sé að meta það hvort þau uppfylli skilyrði sem
ákveðin voru á leiðtogafundi í Kaupmannahöfn árið 1993. Þau eru Ísland,
Fyrrverandi Júgóslavíulýðveldið Makedóníu, Svartfjallaland og Tyrkland.
Ríkisstjórn Íslands hefur þó ákveðið að stöðva aðildarviðræður. Fimm lönd á
Balkanskaganum hafa opinberlega verið viðurkennd sem hugsanleg umsóknarríki en
þau eru Albanía, Bosnía og Hersegóvína, Serbía og Kosóvó.

Stofnanir og lagareglur Evrópusambandsins eru fjölmargar og hlutverk þeirra
skarast oft. Þetta er afleiðing þess að sambandið byggir á röð
milliríkjasamninga, sem hafa orðið til á nokkrum áratugum. Á seinni árum hefur
verið hreyfing í þá átt að sameina og einfalda samningana og er Stjórnarskrá
Evrópusambandsins dæmi um það.

Með samningnum um Evrópusambandið (Maastricht) var hinum svokölluðu þremur
stoðum Evrópusambandsins komið á fót. Þetta fyrirkomulag varð til í aðdraganda
Maastrichtsamningsins, þegar sumum aðildarríkjum þótti æskilegt að utanríkis-,
öryggis- og varnarmál, málefni innflytjenda og hælisleitenda og samvinna
lögreglu og dómstóla yrðu partur af samstarfinu en önnur ríki vildu ekki að
þessi mál féllu undir Evrópubandalagið vegna þess að þau væru of viðkvæm til að
treysta stofnun með yfirþjóðlegt vald til að sjá um þau, betra væri ef að
samstarfið á þessum sviðum færi fram eins og hefðbundið milliríkjasamstarf, þar
sem ríkisstjórnir aðildarríkjanna eiga ávallt seinasta orðið.

Í málamiðlunarskyni var ákveðið að fella þessi mál ekki undir Evrópubandalagið
heldur búa til sérstakar „stoðir“, þar sem vald EB stofnanna á borð við
Evrópuþingið, Framkvæmdastjórnina og Evrópudómstólinn er takmarkað verulega. Með
breytingunum, sem gerðar voru í Amsterdam- og Nicesamningunum hafa þessir
málaflokkar þó færst nær þeirri (yfirþjóðlegu) málsmeðferð, sem tíðkast innan EB
(gjarnan kölluð Bandalagsaðferðin). Stærsta breytingin í þessa átt var þegar
mörg málefni, sem áður féllu undir stoð III voru færð undir Bandalagsstoðina
eftir Amsterdamsamninginn. Drög að Stjórnarskrá Evrópusambandsins gera ráð fyrir
því, að stoðakerfið verði aflagt og málefni þeirra sett undir Evrópusambandið
sjálft.

Áður en stofnun Evrópusambandsins var lýst yfir var nafnið Evrópubandalagið
notað yfir þau lönd sem þá voru þátttakendur í samstarfinu. Evrópubandalagið er
enn þá til en nú sem fyrsta stoð ESB og sú langmikilvægasta. Það sem flestir sjá
sem Evrópusambandið er í raun og veru Evrópubandalagið, það er stofnunin sem
rekur meðal annars Evrópuþingið, Framkvæmdastjórnina og Ráðið. Evrópubandalagið
hefur, ólíkt hinum stoðunum, yfirþjóðlegt vald.

Samvinna á sviði utanríkismála hófst árið 1970 innan Evrópubandalagsins með
svokallaðri Lúxemborgarskýrslu. Með einingarlögunum var samvinnan lögfest en þá
fólst hún fyrst og fremst í því að ríkin hefðu samráð um utanríkismál. Hræringar
í heimsmálunum í upphafi 10. áratugarins kölluðu á nánari samvinnu á þessu sviði
og í samningnum um Evrópusambandið var gert ráð fyrir því, að sambandið sem
slíkt gæti haft sameiginlega utanríkis- og öryggisstefnu.

Aðildarríki EB höfðu haft samvinnu um svokölluð lagaleg og innri málefni allt
frá árdögum bandalagsins en með Maastrichtsamningnum var leitast við að
kerfisbinda samstarfið undir merkjum Evrópusambandsins. Upphaflega var þessi
stoð kölluð „samvinna um lagaleg og innri málefni“ en með Amsterdamsamningnum
voru málefni ólöglegra innflytjenda, vegabréfsáritanir, hælisveitingar og
samvinna dómstóla í einkamálum færð undir Bandalagsstoðina.

Evrópski umboðsmaðurinn hefur eftirlit með því að stofnanir ESB misbeiti ekki
valdi sínu.

Evrópusambandið hefur ekki sameiginlegan her. Forverar Evrópusambandsins voru
hugsaðir sem öflug hernaðarbandalög vegna þess að NATO gegndi því hlutverki
fyrir flestar aðildarþjóðirnar. Tuttugu og eitt aðildarríki Evrópusambandsins er
einnig aðildarríki NATO en hin fjögur Evrópusambandslöndin (Austurríki,
Finnland, Írland og Svíþjóð) halda fram hlutleysi. Aftur á móti hefur verið
dregið í efa að hlutleysi þeirra samrýmist aðildinni að Evrópusambandinu og
þegar á reynir, til dæmis í tilviki hryðjuverka eða utanaðkomandi ógnar, er
samstaða og eining innan Evrópusambandsins samkvæmt sáttmálum þess.
Vestur-Evrópusambandið, sem var hernaðarbandalag með sáttmála um sameiginleg
varnarviðbrögð, var lagt niður árið 2010 vegna þess að Evrópusambandið hafði
tekið við hlutverki þess.

Samkvæmt Alþjóðlega friðarrannsóknasetrinu í Stokkhólmi (SIPRI) varði Bretland
meira en 48 milljörðum evra í varnarmál árið 2009 og var þar með í þriðja sæti á
eftir Bandaríkjunum og Kína. Frakkland varði 47 milljörðum evra og var í fjórða
sæti. Saman bera Bretland og Frakkland ábyrgð á 45% af heildarútgjöldum
Evrópusambandsins til varnarmála, 50% af herafla þess og 70% af útgjöldum til
rannsókna þróunar í varnarmálum. Árið 2000 báru Bretland, Frakkland, Spánn og
Þýskaland ábyrgð á 97% af öllum útgjöldum til rannsókna og þróunarvinnu í
varnarmálum.

Í kjölfarið á Stríðinu í Kosovo árið 1999 ákvað Evrópuráðið að Evrópusambandið
yrði að hafa getuna til þess að framkvæma hernaðaraðgerðir á eigin vegum,
hersveitirnar til að framkvæma þær og viljann og getuna til að ákveða að nota
þær til þess að geta brugðist við aðstæðum sem gætu komið upp. Með það í huga
var ráðist í að auka hernaðargetu Evrópusambandsins.

Friðargæslusveitir Evrópusambandsins hafa verið sendar til ríkja fyrrum
Júgóslavíu á Balkanskaga, til Afríku og Miðausturlanda. Ýmsar stofnanir styðja
við hernaðaraðgerðir Evrópusambandsins, þar á meðal Varnarmálastofnun Evrópu,
Gervihnattamiðstöð Evrópusambandsins og Hermálaráð Evrópu.

Íbúafjöldi Evrópusambandsríkjanna allra var áætlaður rúmlega hálfur milljarður
1. janúar 2010. Íbúafjöldi Evrópusambandsins er 7,3% af fólksfjölda heimsins en
Evrópusambandið nær þó einungis yfir um 3% af landsvæði jarðar. Evrópusambandið
er því tiltölulega þéttbýlt svæði, með 115,9 íbúa á km².

Auk margra stórborga eru í löndum Evrópusambandsins fjölmörg afar fjölmenn
þéttbýlissvæði sem hafa engan einn kjarna en hafa myndast úr nokkrum stórborgum.
Stærstu svæðin af þessu tagi eru Rín-Ruhr svæðið með tæpar tólf milljónir íbúa
(sem Köln, Dortmund, Düsseldorf og fleiri borgir mynda), Randstad með um sjö
milljónir íbúa (sem Amsterdam, Rotterdam, Haag, Utrecht og fleiri borgir mynda),
Frankfurt/Rín-Main með tæpar sex milljónir íbúa (sem Frankfurt, Wiesbaden og
fleiri borgir mynda), Flæmski demanturinn með um 5,5 milljónir íbúa
(þéttbýlissvæðið milli Antwerpen, Brussel, Leuven ogGhent), Eyrarsundssvæðið með
um 3,7 milljónir íbúa (Kaupmannahöfn í Danmörku og Malmö í Svíþjóð) og Efra
Silesíu iðnaðarsvæðið með um 3,5 milljónir íbúa (sem Katowice, Sosnowiec og
fleiri borgir mynda).

Í menntun og vísindum takmarkast hlutverk Evrópusambandsins við að aðstoða
aðildarríkin. Menntastefna Evrópusambandsins varð til á 9. áratug 20. aldar og
miðaði í upphafi einkum að því að auðvelda nemendaskipti og hreyfanleika.
Þekktast þessara verkefna er Erasmus-verkefnið, sem er skiptinemaverkefni á
háskólastigi sem var ýtt úr vör árið 1987. Á fyrstu tveimur áratugunum hefur það
gert hálfri annarri milljón háskólanema kleift að að heimsækja erlenda háskóla
og hefur orðið að nokkurs konar táknmynd evrópsks háskólalífs.

Nú eru einnig sams konar verkefni í boði fyrir grunn- og framhaldsskólanema og
kennara, fyrir iðnnema og í símenntun. Þeim er ætlað að stuðla að aukinni
þekkingu á öðrum löndum og breiða út góða starfshætti í menntun og þjálfun innan
Evrópusambandsins. Með Bologna-viðmiðunum reynir Evrópusambandið einnig að
stuðla að stöðlun námskrafna og námsgráða innan Evrópu.

Ísland er ekki aðili að Evrópusambandinu, en hefur sótt um aðild. Þann 16. júlí
2009 samþykkti Alþingi Íslendinga þingsályktunartillögu um umsókn um aðild að
ESB. Össur Skarphéðinsson, utanríkisráðherra Íslands afhenti Carl Bildt,
utanríkisráðherra Svíþjóðar, umsóknina með formlegum hætti þann 23. júlí.
Guðmundur Árni Stefánsson, sendiherra Íslands í Svíþjóð, hafði þó afhent
umsóknina í Stokkhólmi 17. júlí. Ísland hefur hins vegar verið aðili að
Fríverslunarsamtökum Evrópu (EFTA) síðan 1970, en þeim var ætlað að stuðla að
frjálsri verslun. Með Evrópska efnahagssvæðiðnu, sem Ísland gerðist aðili að
1994 fengu íslensk fyrirtæki aðgang að evrópskum markaði.

Mikil umræða hefur verið um hugsanlega inngöngu Íslands í ESB, nú eða þá upptöku
evrunnar, eða annars gjaldmiðils á síðustu árum. Samkvæmt niðurstöðum
skoðanakönnunar Fréttablaðsins sem birt var í apríl 2008 eru ríflega ⅔
Íslendinga fylgjandi því að undirbúa umsókn að ESB. Í könnun frá því febrúar
þegar spurt var um hvort sækja ætti um aðild (ath: ekki undirbúa umsókn um
aðild) frá því í febrúar sama ár svaraði 55,1% játandi. Það var ekki stefna
ríkisstjórnar Sjálfstæðisflokks og Samfylkingarinnar, sem mynduð var eftir
Alþingiskosningar 2007, að sækja um inngöngu í ESB. Samfylkingin hefur lýst því
yfir að það sé á þeirra stefnu að sækja um aðild, en Sjálfstæðisflokkurinn er
andvígur því. Eftir að skuldakreppan í Evrópu (og þá einkum á Evrusvæðinu) hófst
fyrir alvöru, 2010, hefur dregið mikið úr stuðningi við aðild.



https://is.wikipedia.org/wiki/Al%C3%BEingi

Alþingi[punktur 1] er löggjafarþing Íslands sem upphaflega var stofnað árið 930
á Þingvöllum þar sem það kom saman árlega fram til ársins 1799. Alþingi var
endurreist í núverandi mynd í Reykjavík árið 1844. Á þinginu sitja 63 fulltrúar
þjóðarinnar, alþingismenn,[punktur 2] sem eru kjörnir af henni í beinni og
leynilegri kosningu. Alþingi er æðsti handhafi löggjafarvalds á Íslandi og
samkvæmt þingræðisreglunni bera ráðherrar ábyrgð gagnvart Alþingi og
ríkisstjórnin verður að njóta stuðnings meirihluta þingheims.

Alþingi kemur saman árlega á öðrum þriðjudegi septembermánaðar og stendur til
annars þriðjudags septembermánaðar árið eftir ef kjörtímabilinu lýkur ekki í
millitíðinni eða þing er rofið, kjörtímabilið er fjögur ár. Kosningarétt til
Alþingis hafa allir íslenskir ríkisborgarar sem hafa náð 18 ára aldri. Allir
þeir sem hafa kosningarétt til þingsins og óflekkað mannorð eru kjörgengir til
Alþingis. Þingið starfar í einni deild ólíkt löggjafarþingum margra annarra
ríkja.

Reglulegur samkomustaður þingsins er í Reykjavík þar sem það hefur aðstöðu í
Alþingishúsinu við Austurvöll og fleiri nálægum byggingum. Við sérstakar
aðstæður getur forseti Íslands skipað fyrir um að Alþingi komi saman annars
staðar á landinu, sem gerist þó sjaldan og er yfirleitt vegna stórafmæla eða
annarra hátíða.

Alþingi er með elstu starfandi þingum heims og er víða þekkt fyrir það. Það var
fullstofnað á Þingvöllum árið 930, um hálfri öld eftir að landnám Íslands hófst.
Samkvæmt Íslendingabók var Alþingi upprunalega staðsett í Bláskógum en eigandi
landsins, Þórir kroppinskeggi, hafði gerst sekur um morð og landið varð
almenningseign. Undirbúningur að stofnun þingsins var talinn hafa verið á árunum
920 til 930 en m.a. var maður að nafni Úlfljótur sendur til Noregs til að nema
lög en fyrstu lögin eru einmitt nefnd Úlfljótslög eftir honum. Lögin í
Hörðalandi í Noregi voru höfð sem fyrirmynd íslenskra laga. Talið er að Alþingi
hafi verið valinn staður á Þingvelli vegna þess að það var tiltölulega miðsvæðis
og því aðgengilegt flestum. Einnig er talið að ættingjar Ingólfs Arnarssonar,
sem áður höfðu stofnað Kjalarnesþing, hafi nokkru ráðið um staðsetningu
þingsins.

Alþingi starfaði sem löggjafarsamkoma og æðsti dómstóll landsins þar til á
árunum 1262-64 þegar Íslendingar samþykktu Gamla sáttmála og gengu Noregskonungi
á hönd. Þá voru nýjar lögbækur lögteknar, Járnsíða árið 1271 og síðan Jónsbók
árið 1281. Við það breyttist hlutverk Alþingis mikið. Löggjafarvald var í höndum
konungs og Alþingis sameiginlega, einkum konungs. Dómstörfin urðu aðalverkefni
þingsins. Árið 1662 afsöluðu Íslendingar sér svo sjálfstjórn í hendur konungi
með Kópavogssamningi. Þinghaldi lauk á Þingvöllum árið 1798, en Lögrétta kom þó
saman í Hólavallaskóla í Reykjavík árið 1799 og 1800. Alþingi var lagt af þann
6. júní 1800 en þá fóru nær eingöngu dómstörf þar fram.

Danakonungur gaf út tilskipun um endurreisn Alþingis, þann 8. mars 1843 eftir
mikla baráttu sjálfsstæðihreyfingarinnar íslensku, Baldvin Einarsson fór þar
fremstur í flokki. Fyrstu kosningarnar fóru fram ári síðar og þing kom í fyrsta
skipti saman á endurreistu Alþingi þann 1. júlí 1845.

Endurreist Alþingi starfaði fyrst um sinn í Latínuskólanum (nú Menntaskólinn í
Reykjavík). Árið 1881 flutti Alþingi svo í sitt núverandi húsnæði í
Alþingishúsinu við Austurvöll.

Fyrst um sinn var það þó eingöngu ráðgjafarþing, konungi til ráðuneytis um
löggjafarmálefni Íslendinga. Árið 1871 voru Stöðulögin sett, þeim fylgdi ný
stjórnarskrá, í tilefni af þúsund ára afmæli byggðar á Íslandi, þremur árum
seinna. Alþingi fékk takmarkað löggjafarvald, en konungur hafði synjunarvald og
beitti því nokkrum sinnum. Yfir Íslandi var skipaður landshöfðingi sem var
fulltrúi konungs á Alþingi. Íslendingar fengu svo heimastjórn árið 1904 og þá
var þingræði innleitt sem þýddi að Íslendingar fengu Íslandsráðherra, með
aðstöðu á Íslandi, sem var ábyrgur gagnvart Alþingi. Ísland varð fullvalda ríki
árið 1918 þegar Sambandslögin voru sett.

Sambandið við Danakonung rofnaði árið 1940 í seinni heimsstyrjöldinni, þegar
Ísland var hernumið af Bretum, og þann 15. maí 1941 samþykkti Alþingi kosningu
ríkisstjóra. Í það embætti var Sveinn Björnsson kosinn. Sambandslögin voru
einróma felld úr gildi 25. febrúar 1944 á Alþingi en þjóðaratkvæðagreiðsla var
haldin um málið 20.-23. maí. Sambandslögin voru síðan formlega felld úr gildi
16. júní sama ár og síðan var lýst yfir sjálfstæði Íslands þann 17. júní 1944.

Í fyrstu kosningunum til endurreists Alþingis, árið 1844, höfðu kosningarétt
karlmenn 25 ára og eldri að uppfylltum ákveðnum skilyrðum um eignir. Það voru um
5% landsmanna. Árið 1903 voru ákvæði rýmkuð um kosningarétt efnaminni manna.
Kosningar til Alþingis voru leynilegar frá 1908, en fram að því höfðu þær verið
opinberar. Árið 1915 fengu hluti kvenna kosningarétt og skilyrðin um eignir voru
felld niður. Eignalausir verkamenn og vinnumenn til sveita, konur og karlar,
fengu samt ekki kosningarétt fyrr en þau höfðu náð 40 ára aldri. Aldursmörkin
færðust svo niður um eitt ár á hverju ári. Allir fengu réttinn 25 ára árið 1920.
Árið 1934 var kosningaréttur lækkaður í 21 ár, aftur í 20 ár árið 1968, og að
lokum í 18 ár árið 1984.

Árið 1903 var þingmönnum fjölgað um fjóra og voru þá 40. Við
stjórnarskrárbreytingarnar 1915 var konungskjör þingmanna fellt niður og tekið
upp landskjör þar sem allt landið var eitt kjördæmi. Landskjörnir þingmenn voru
sex, þeir voru kosnir til 12 ára og sátu í efri deild. Árið 1920 var þingmönnum
fjölgað í 42 og þá var ákveðið að Alþingi kæmi saman árlega. Árið 1934 var
þingmönnum aftur fjölgað, nú um 7 eða í 49. Þá var landskjör einnig fellt niður
það ár. 1942 var þeim svo fjölgað í 52. Þá var landið 28 kjördæmi, 21
einmenningskjördæmi, sex tvímenningskjördæmi og Reykjavík sem fékk átta
þingmenn. Auk þess voru 11 uppbótarþingmenn. Árið 1959 var landinu skipt upp í
átta kjördæmi með hlutfallskosningu auk 11 uppbótarþingsæta. Þingmönnum var
aftur fjölgað, nú í 60. Árið 1984 var þingmönnum fjölgað í 63 og árið 1991 voru
deildirnar tvær, efri og neðri deild, sameinaðar. Kjördæmaskipan var svo breytt
árið 1999 með stjórnarskrárbreytingu og kjördæmunum fækkað í sex.

Völd Alþingis eiga sér stoð í fyrstu og annari grein stjórnarskrár lýðveldisins
Íslands. Í fyrstu greininni segir: „Ísland er lýðveldi með þingbundinni stjórn“
og þeirri annarri er mælt fyrir um þrískiptingu ríkisvaldsins. Almennt er talið
að með orðalaginu þingbundin stjórn sé átt við að á Íslandi sé þingræði eða í
það minnsta „að ráðherrar skuli vera háðir Alþingi með ein­hverjum hætti, t.d.
með því að standa þinginu reikningsskil gjörða sinna.“ Mælt er nánar fyrir um
ráðherraábyrgð í 14. gr. stjórnarskrárinnar þar sem segir að Alþingi geti kært
ráðherra fyrir embættisrekstur þeirra og dæmi landsdómur þau mál.

Þrískipting ríkisvaldsins felur það í sér að löggjafarvaldið setur lög sem
framkvæmdarvaldið framkvæmir og dómsvaldið sker úr um þegar ágreiningur kemur
upp. Löggjafarvaldið getur ekki leyst úr dómsmálum né heldur getur það tekið
einstaka stjórnvaldsákvarðanir sem er að öllu jöfnu viðfangsefni
framkvæmdarvaldsins og nefnist opinber stjórnsýsla. Að því sögðu er það þó ljóst
af þingræðisreglunni og fjárstjórnarvaldi þingsins að ekki er jafnræði milli
þessara handhafa ríkisvaldsins heldur er Alþingi ótvírætt valdamesta stofnunin.

Mikilvægi fjárstjórnunarvaldsins sést í 42. gr. stjórnarskrárinnar sem segir að
fyrir hvert reglulega samankomið Alþingi beri að leggja fram frumvarp til
fjárlaga fyrir það fjárhagsár. Þetta er eitt viðamesta verkefni Alþingis ár
hvert enda eru rekstrartekjur hinna ýmsu opinberra stofnana og styrkupphæðir til
einkaaðila ákveðin þar.

Alþingi er ekki með ótakmarkað löggjafarvald heldur þarf forseti Íslands að
staðfesta lögin með undirskrift sinni. Samkvæmt 19. og 26. gr.
stjórnarskrárinnar þarf undirskrift forseta Íslands til þess að veita frumvarpi
lagagildi ellegar er þeim vísað til þjóðaratkvæðagreiðslu. Þessi völd forseta
Íslands voru lengi vel talin óformleg, þeim var ekki beitt fyrr en Ólafur Ragnar
Grímsson synjaði fjölmiðlafrumvarpinu staðfestingar árið 2004. Ekki kom til
þjóðaratkvæðagreiðslu þá þar sem frumvarpið var dregið til baka af
ríkisstjórninni. Í byrjun árs 2010 synjaði Ólafur Ragnar Icesave-frumvarpinu
staðfestingar og fór fram þjóðaratkvæðagreiðsla um það í mars það ár þar sem
lögin voru felld. Í febrúar 2011 synjaði Ólafur nýju frumvarpi sem einnig er
kennt við Icesave staðfestingar og var það einnig fellt í þjóðaratkvæðagreiðslu
sem haldin var í apríl það ár.

Þá getur forseti Íslands rofið þing samkvæmt 24. gr. stjórnarskrárinnar. Slíkt
hefur aldrei gerst á lýðveldistímanum en Alþingi var rofið árið 1931 fyrir
tilstuðlan Kristjáns 10. Danakonungs.

Um fundarstjórn, embætti Alþingis og feril lagasetningar er mælt fyrir um í
þingskaparlögum. Sumarið 2011 var þingskaparlögum nokkuð breytt, meðal annars
var fjölda fastanefnda Alþingis breytt.

Lagasetning á Alþingi fylgir föstu ferli sem mælt er fyrir um í stjórnarskránni
og þingskaparlögum. 38. gr. stjórnarskrárinnar mælir fyrir um að aðeins þingmenn
og ráðherrar megi leggja fram lagafrumvörp eða þingsályktunartillögur. 44. gr.
stjórnarskrárinnar mælir fyrir um að ekkert lagafrumvarp megi samþykkja nema að
undangengnum þremur umræðum á Alþingi. Þá segir í 53. gr. stjórnarskrárinnar að
Alþingi geti ekki samþykkt mál nema meira en helmingur þingmanna séu viðstaddir
atkvæðagreiðslu og 67. gr. þingskaparlaga mælir fyrir um að afl atkvæða ráði
úrslitum um mál og málsatriði nema annað sé skýrt tekið fram í stjórnarskránni
eða þingskaparlögum.

Sem fyrr segir skiptist umfjöllun Alþingis í þrjá umræður. Þriðji kafli
þingskaparlaga fjallar nánar um lagasetningu á Alþingi. Þar er mælt fyrir um að
að fyrstu umræðu lokinni vísi forseti Alþingis frumvarpinu til fastanefndar
Alþingis að hans vali. Þingmenn geta krafist atkvæðagreiðslu á þeim tímapunkti
um það hvort ljúka beri fyrstu umræðu eða hvort vísa eigi frumvarpinu til
annarar fastanefndar en þeirrar sem forseti Alþingis leggur til.

Æðsta embætti þingsins er forseti Alþingis. Núverandi forseti er Einar K.
Guðfinnsson, alþingismaður Sjálfstæðisflokksins. Eins og segir í
kynningarbæklingi Alþingis „stjórnar [forseti] þinghaldinu, ákveður dagskrá
þingfunda og hefur frumkvæði að því að semja starfsáætlun Alþingis og áætlun um
fundarhöld. Forseti hefur enn fremur umsjón með starfi þingnefnda og
alþjóðanefnda og fyrirspurnir til ráðherra eru háðar leyfi hans. Forseti sker úr
ágreiningi um túlkun þingskapa og umræður utan dagskrár eru bundnar samþykki
hans.“ Samkvæmt stjórnarskránni er forseti Alþingis einn þriggja handhafa
forsetavalds.

Forsetar Alþingis eru kosnir af þinginu strax eftir þingsetningu og stýrir
aldursforseti þingsins, sá þingmaður með lengstu setu á þingi fundum þangað til
að forseti Alþingis hefur verið kosinn. Þingmenn eru tilnefndir til embættisins
og eru þeir í framboði sem ekki hreyfa við því mótmælum. Sá þingmaður er kosinn
sem hlýtur yfir helming atkvæða eða hreinan meirihluta.

Tvær sjálfstæðar stofnanir starfa á vegum Alþingis. Það eru umboðsmaður Alþingis
og Ríkisendurskoðun. Hlutverk umboðsmanns Alþingis er að hafa eftirlit með
opinberri stjórnsýslu af hálfu Alþingis. Hlutverk Ríkisendurskoðunar er fyrst og
fremst að endurskoða ríkisreikninginn og reikninga opinberra stofnana. Hvorki
umboðsmaður Alþingis né Ríkisendurskoðun lúta beinu boðvaldi Alþingis heldur
geta tekið fyrir mál að eigin frumkvæði. Alþingi getur þó krafist skýrslna af
hendi Ríkisendurskoðunar um tiltekin mál.

Eins og fram hefur komið er þingræði á Íslandi. Ísland skilur sig hins vegar frá
hinum Norðurlöndunum að því leyti að á Íslandi er sterk hefð fyrir öflugum
meirihlutastjórnum. Frá lýðveldisstofnun árið 1944 hafa 15 vantrauststillögur
verið lagðar fram af stjórnarandstöðu. Allar hafa þær verið felldar af
meirihluta ríkisstjórnarinnar. Þessi hefð er svo sterk á Íslandi að rætt hefur
verið um samþættingu löggjafarvalds og framkvæmdavalds af þeim sökum. Í
stefnuræðu við þingsetningu árið 1997 komst Davíð Oddsson, þá forsætisráðherra
svo að orði:

Kosningar til Alþingis fóru síðast fram 29. apríl 2013 og kjörtímabil þess
Alþingis sem þá var kosið rennur út árið 2017.



https://is.wikipedia.org/wiki/%C3%93lafur_Ragnar_Gr%C3%ADmsson

Ólafur Ragnar Grímsson (f. 14. maí 1943) er fimmti forseti Íslands, fyrrum
ráðherra og þingmaður. Ólafur er doktor í stjórnmálafræði, hann var prófessor
við Háskóla Íslands og sat á þingi fyrir Samtök frjálslyndra og vinstri manna og
Alþýðubandalagið. Áður var hann í Framsóknarflokknum og var þar kenndur við
Möðruvallahreyfinguna.

Ólafur fæddist á Ísafirði þann 14. maí 1943, sonur Gríms Kristgeirssonar
hárskera og Svanhildar Ólafsdóttur Hjartar húsmóður. Árið 1974 kvæntist hann
Guðrúnu Katrínu Þorbergsdóttur og ári seinna eignuðust þau dæturnar Guðrúnu
Tinnu og Svanhildi Döllu. Guðrún lést úr hvítblæði árið 1998. Á sextugsafmæli
sínu árið 2003 kvæntist hann Dorrit Moussaieff.

Hann lauk stúdentsprófi frá MR 1962 og gegndi þar embætti forseta Framtíðarinnar
1960-1961. Eftir stúdentspróf fór hann til Englands til að læra stjórnmálafræði
og hagfræði. Árið 1965 útskrifaðist hann úr háskólanum í Manchester í Englandi
með BA gráðu í báðum þeim fögum. Árið 1970 lauk hann doktorsgráðu í
stjórnmálafræði úr sama skóla.

Ólafur lét snemma að sér kveða í stjórnmálum og sat í miðstjórn
Framsóknarflokksins á árunum 1967 – 1974, framkvæmdastjórn sama flokks árin 1969
– 1973, en klauf sig frá flokknum ásamt fleirum í svokallaðri
Möðruvallahreyfingu 1974. Ólafur var í blaðstjórn Tímans 1967 – 1971, í
útvarpsráði 1971 – 1975, formaður framkvæmdastjórnar Samtaka frjálslyndra og
vinstri manna 1974 – 1976 og í miðstjórn og framkvæmdastjórn Alþýðubandalagsins
frá 1977. Hann var formaður framkvæmdastjórnar Alþýðubandalagsins á árunum
1983–87. Árið 1987 var hann kosinn formaður Alþýðubandalagsins og gegndi því til
ársins 1995. Lektor var Ólafur skipaður fyrir í stjórnmálafræði við Háskóla
Íslands það var árið 1970 og hann lagði grunn að kennslu í stjórnmálafræði. Hann
var skipaður sem fyrsti prófessor við Háskóla Íslands árið 1973 og var það í
stjórnmálafræðinni. Ólafur stundaði rannsóknir í stjórnmálafræði við Háskóla
Ísland á árunum 1970-1988.

Ólafur var fyrst kosinn varaþingmaður árið 1974 og komst svo á þing 1978. Árin
1974 og 1975 kom hann inn sem varaþingmaður fyrir Samtök frjálslyndra og vinstri
manna, en eftir 1978 sat hann sem þingmaður fyrir Alþýðubandalagið. Ólafur
gegndi embætti fjármálaráðherra árin 1988 – 1991 í síðustu ríkisstjórn
Steingríms Hermannssonar. Í forsetakosningunum 1996 var hann síðan kjörinn í
embætti forseta Íslands, endurkjörinn í kosningunum árið 2000 án atkvæðagreiðslu
og aftur Forsetakosningarnar árið 2004 (gegn Ástþóri Magnússyni og Baldri
Ágústssyni). Hann var síðan aftur sjálfkjörinn 2008. Í forsetakosningum árið
2012 var Ólafur endurkjörinn með tæpt 53% fylgi. Í nýársávarpi sínu 1. janúar
2016 tilkynnti Ólafur að hann myndi ekki verða í framboði í forsetakosningum það
ár.

Ólafur gegndi stöðu lektors í stjórnmálafræði við Háskóla Íslands á árunum 1970
til 1973 og stöðu prófessors árin 1973 – 1993.

Ólafur er fyrsti forsetinn í sögu Íslands til þess að neita að skrifa undir lög
frá Alþingi, svonefnt fjölmiðlafrumvarp. 26. grein stjórnarskrárinnar segir að
þá skuli lögin vera sett í þjóðaratkvæðargreiðslu, til þess kom ekki í þetta
skiptið þar sem ríkisstjórnin ákvað að draga hið umdeilda frumvarp til baka áður
en til þess kæmi. Skiptar skoðanir eru á meðal fræðimanna um raunverulega
merkingu 26. greinarinnar, það er hvort að forseti geti yfirleitt beitt henni
sökum hefða fyrrum forseta, greinin sjálf er hins vegar afdráttarlaus.

Ólafur hefur verið umdeildur í starfi sínu sem forseti, en gagnrýni á störf hans
jókst mjög eftir hrun íslensku bankanna; ekki síst vegna hlutar hans í útrás
íslenskra fyrirtækja og sambands hans við íslenska auðmenn.

Ólafur Ragnar Grímsson neitaði að staðfesta frumvarp að lögum um fjölmiðla
(fjölmiðlafrumvarpið) árið 2004. Ákvörðunin var umdeild, en Alþingi tók í
framhaldi frumvarpið af dagskrá, þ.a. ekki þótti nauðsynlegt að leggja það fyrir
dóm þjóðarinnar í þjóðaratkvæðagreiðslu, eins og gera bar skv. stjórnarskrá
Íslands.

Ólafur Ragnar Grímsson hlaut nokkra gagnrýni fyrir að taka þátt í Þróunarráði
Indlands, án þess að ráðfæra sig við forsætis- og utanríkisráðherra.
Þingforseti, Halldór Blöndal gagnrýndi forsetann opinberlega fyrir ákvörðunina.

Dagana 6. til 7. október 2008 fór forsetinn í hjartaþræðingu á Landspítala.
Tilkynning um hjartaaðgerð forsetans barst ekki þjóðinni fyrr en nokkrum dögum
síðar, en samkvæmt stjórnarskrá fara handhafar forsetavalds með völd forseta í
forföllum hans.

Í nóvember 2008 var haldinn fundur með ráðherrum Norðurlandanna og Rússlands, en
þá var Ólafur mjög harðorður og skv. minnisblaði, sem lekið var til fjölmiðla
átt forseti m.a. að hafa ávítað norðurlandaþjóðirnar fyrir að hafa ekki komið
Íslandi til hjálpar í fjármálakreppunni. Þann 16. febrúar 2009 ritaði Eiður
Guðnason sendiherra harðorða grein þar sem hann taldi forsetann hafa sagt rangt
frá ummmælum sínum í boðinu.

Geir Haarde, fyrrverandi forsætisráðherra, baðst lausnar fyrir sig og ráðuneyti
sitt á Bessastöðum 26. janúar 2009. Forseti veitti Geir lausn frá embætti og
veitti síðar Jóhönnu Sigurðardóttur heimild til að leiða minnihlutastjórn
Samfylkingar og vinstri Grænna fram að kosningum 26. apríl sama ár.

Ólafur Ragnar Grímsson neitaði að staðfesta umdeild Icesave-lög 5. janúar 2010,
eftir að hafa áður tekið sér umhugsunarfrest frá gamlársdag 2009. Forseti
sagðist með neituninni vilja vísa lögunum til þjóðarinnar í
þjóðaratkvæðagreiðslu. Ólafur er eini forseti lýðveldisins sem neitað hefur að
skrifa undir lög, fyrst árið 2004 og síðar 2010.

Ólafur Ragnar Grímsson hafnaði staðfestingu nýrra laga um Icesave og vísaði þeim
til þjóðaratkvæðis 20. febrúar 2011.

Í nýársávarpi 2012 lét Ólafur að því liggja að hann hygðist snúa til annarra
starfa og mundi því ekki bjóða sig fram til forseta Íslands 2012. Hann neitaði
síðar að skýra mál sitt frekar, þegar hann var inntur eftir því. Efnt var til
undirskriftasöfnunar til að skora á Ólaf að bjóða sig fram og skrifuðu rúmlega
30.000 undir áskorunina. Á blaðamannafundi í lok febrúar sagðist Ólafur vera að
íhuga framboð og mundi gefa svar eftir eina til tvær vikur. Hann tilkynnti loks
framboð sitt til forsetaembættis 4. mars 2012. Í forsetakosningunum 2012 náði
Ólafur endurkjöri með tæp 53% greiddra atkvæða. Hann var settur inn í embættið
þann 1. ágúst og hófst þar með er 5. kjörtímabil hans sem forseti Íslands.
Enginn fyrri forseta hefur setið lengur en 4 kjörtímabil.

Í nýársávarpi 1. janúar 2016 lýsti Ólafur því yfir að hann hyggðst ekki sækja um
endurkjör. En hann lagði áherslu á að halda áfram að vinna áfram að samvinnu á
Norðurslóðum, með háskólunum, ungu fólki í vísindum, rannsóknum og fræðastarfi
og styrkja þekkingartengslin milli Íslands og annarra landa.

Ólafur Ragnar ákvað að bjóða sig enn einu sinni fram í forsetakosningunum 2016.
Ólafur sagði fjöldi fólks hafa beðið sig um endurskoða ákvörðun sína um að bjóða
sig ekki fram aftur. Þeir hefðu þá vísað til þeirra atburða sem gerðust í
tengslum við afsögn Sigmundar Davíðs Gunnlaugssonar. Ekki væri hægt að horfa
framhjá því að sambúð þings og þjóðar væri þrungin spennu. Síðar dró hann
framboðið tilbaka í ljósi þess að komnir væru sterkir frambjóðendur.

Í viðtali í Silfri Egils, 18. febrúar 2007, sagði Ólafur Ragnar Grímsson að
forsetinn heyri ekki undir neitt ráðuneyti og nær væri að tala um að ráðuneytin
heyri undir forseta ef menn vildu fara út í orðhengilshátt. Þessum ummælum var
slegið upp í Morgunblaðinu daginn eftir. Björg Thorarensen, lagaprófessor segir
að í stjórnsýslulegu tilliti fari forsætisráðuneytið með alla umsýslu sem varðar
forsetaembættið og megi því segja að forsætisráðuneytið fari með málefni
forsetans.

Í viðtali í Kastljósi RÚV í kjölfar bankahrunsins á Íslandi viðurkenndi Ólafur
Ragnar hafa farið of geyst í að mæra útrás Íslensku bankanna.



https://is.wikipedia.org/wiki/Skotland

Skotland (gelíska: Alba) er land í Vestur-Evrópu og næststærsti hluti Bretlands
(hinir hlutarnir eru England, Wales og Norður-Írland). Það hefur eigið þing og
heimastjórn frá árinu 1999. Skotland á landamæri að Englandi í suðri og strönd
að North Channel og Írlandshafi í vestri og Norðursjó í austri. Skotlandi
tilheyra meira en 790 eyjar, þar á meðal Norðureyjar og Suðureyjar. Í hafinu
undan Skotlandi eru auðugar olíulindir. Höfuðborg landsins er Edinborg en
stærsta borgin er Glasgow. Þriðja stærsta borgin er Aberdeen.

Skotland varð sjálfstætt konungsríki á miðöldum en gekk í konungssamband við
England og Írland þegar Jakob 6. Skotakonungur tók við af Elísabetu 1. árið
1603. Skoska þingið var lagt niður 26. mars 1707 og Skotland var formlega
sameinað Bretlandi með bresku sambandslögunum 1. maí sama ár þegar Breska
konungdæmið var stofnað með eitt þing í Westminster í London. Þann 1. janúar
1801 varð Írland svo hluti af þessu sameinaða konungdæmi. Skoska þingið var
endurreist í kjölfar þjóðaratkvæðagreiðslu árið 1999. Það hefur þó ekki völd í
utanríkismálum. Þjóðaratkvæðagreiðsla um sambandsslit var haldin árið 2014 þar
sem tillagan var felld.

Efnahagur Skotlands hefur lengi byggst á þungaiðnaði eins og skipasmíði og
stáliðnaði. Frá 8. áratugnum hefur Norðursjávarolía orðið mikilvægari hluti af
efnahagslífi landsins. Fjármálaþjónusta er líka áberandi. Þekktasta
útflutningsvara Skota er líklega skoskt viský sem er 85% af heildarútflutningi
matar- og drykkjarvara frá Skotlandi.

Heiti Skotlands er dregið af heitinu Scoti sem Rómverjar notuðu yfir Gela.
Síðlatneska orðið Scotia vísaði upphaflega til Írlands. Að minnsta kosti frá 11.
öld var farið að nota þetta heiti yfir Skotland norðan við ána Forth ásamt
heitunum Albania eða Albany, dregin af gelíska orðinu Alba. Á síðmiðöldum varð
algengast að nota Skotland og Skotar yfir landið sem nú er Skotland og íbúa
þess.

Skoska meginlandið nær yfir einn þriðja hluta eyjunnar Stóra-Bretlands eða
tæplega 79.000 ferkílómetra. Það er því álíka stórt og Tékkland. Skotland á
aðeins landamæri að Englandi í suðri. Landamærin eru 96 km að lengd og ná frá
ánni Tweed í austri að Solway Firth í vestri. Vestan megin við það er
Atlantshafið og austan megin er Norðursjór. Írland er aðeins 30 km suðvestan við
höfðann Kintyre. Færeyjar eru 270 km norðan við Skotland og Noregur 305 km
norðaustan við það.

Land Skotlands var formlega skilgreint í Jórvíkursamningnum milli Skotlands og
Englands 1237, og Perth-samningnum milli Skotlands og Noregs 1266. Meðal
undantekninga eru eyjan Mön sem Englendingar náðu á sitt vald á 14. öld og er nú
sjálfstæð krúnunýlenda, Orkneyjar og Hjaltlandseyjar sem Skotakonungur fékk frá
Danmörku 1472 og Berwick-upon-Tweed sem Englendingar hertóku 1482.

Landfræðileg miðja Skotlands er nálægt þorpinu Newtonmore í Badenoch. Hæsti
tindur Skotlands er Ben Nevis í Lochaber sem nær 1.344 metra hæð yfir
sjávarmáli. Lengsta á Skotlands er Tay sem er 190 km löng.

Skotland var þakið ís á jökulskeiðum Pleistósentímabilsins og landslagið er því
mjög jökulsorfið. Jarðfræðilega skiptist landið í þrjá meginhluta.

Hálöndin og eyjarnar liggja norðan og vestan við Hálandabrotabeltið sem liggur
frá Arran til Stonehaven. Í þessum hluta Skotlands eru aðallega klettar frá
Kambríum- og Forkambríumtímabilunum sem lyftust upp síðar, þegar Kaledóníski
fjallgarðurinn myndaðist fyrir 490-390 milljón árum. Innanum er að finna nýrra
storkuberg en leifarnar af því mynda fjallgarðana Cairngorms og Cuillins á Skye.
Undantekning frá þessu er rauður sandsteinn með miklum steingervingum sem finnst
aðallega í Moray Firth.

Hálöndin eru fjalllend og þar er að finna hæstu tinda Bretlandseyja. Við
Skotland eru yfir 790 eyjar sem skiptast í fjóra meginklasa: Hjaltlandseyjar,
Orkneyjar, Innri Suðureyjar og Ytri Suðureyjar. Þar er að finna fjölda vatna,
eins og Loch Lomond og Loch Ness. Við ströndina eru sums staðar lág beitilönd
sem eru kölluð machair.

Miðláglöndin eru sigdalur með steinmyndunum frá Fornlífsöld. Mörg setlög á þessu
svæði eru efnahagslega mikilvæg því þau innihalda járn og kol sem standa undir
skoskum þungaiðnaði. Á þessu svæði hefur líka verið mikið um eldvirkni. Fjallið
Sæti Artúrs við Edinborg er til dæmis leifar af kulnuðu eldfjalli. Miðláglöndin
eru almennt flatlend en þó eru hæðir eins og Ochils og Campsie Fells aldrei
langt undan.

Syðri upplöndin eru um 200 km löng hæðadrög með breiðum dölum á milli. Þau
liggja sunnan við annað brotabelti (Syðra upplandabeltið) sem liggur frá Girvan
til Dunbar. Þau eru aðallega mynduð úr seti frá Sílúrtímabilinu fyrir 4-500
milljón árum. Hæsti tindur Upplandanna er Merrick sem nær 843 metra hæð. Þar er
líka hæsta þorp Skotlands, Wanlockhead, í 430 metra hæð.

Loftslag í Skotlandi er temprað úthafsloftslag og getur verið mjög breytilegt.
Golfstraumurinn ber hlýjan sjó að ströndum landsins og gerir það að verkum að
vetur eru mun mildari og sumrin svalari og rakari en annars staðar á sömu
breiddargráðu. Hiti er almennt lægri en annars staðar á Bretlandseyjum. Í
Skotlandi hefur mælst minnstur hiti í Bretlandi, -27,2°C í Braemar í
Grampian-fjöllum 11. febrúar 1895. Hæsti hiti sem mælst hefur var 32.9°C í
Greycrook, Scottish Borders, 9. ágúst 2003.

Vesturströnd Skotlands er að jafnaði hlýrri en austurströndin vegna
sjávarstrauma í Atlantshafi og kaldari yfirborðshita í Norðursjó. Tiree í Innri
Suðureyjum er einn af sólríkustu stöðum landsins með meira en 300 sólarstundir í
maí 1975. Úrkoma er mjög breytileg eftir stöðum. Mest úrkoma er í vesturhluta
Hálandanna þar sem hún fer á nokkrum stöðum yfir 3.000 mm. Til samanburðar þá er
úrkoma á mestum hluta Láglandanna um 800 mm. Snjókoma er ekki algeng í
Láglöndunum en verður algengari eftir því sem hærra er farið. Í Braemar eru að
meðaltali 59 dagar á ári með snjókomu meðan annars staðar eru snjódagar færri en
tíu.

Dýralíf í Skotlandi er að mörgu leyti dæmigert fyrir Vestur-Evrópu, þótt mörgum
stærri spendýrum, eins og gaupum, brúnbjörnum, úlfum, elgum og rostungum, hafi
verið útrýmt á sögulegum tíma. Þar er mikið um seli og mikilvæg hreiðurstæði
sjófugla eins og súlu. Gullörn er eins konar þjóðartákn.

Til fjalla lifa tegundir sem fara í vetrarbúning eins og rjúpa, snæhéri og
hreysiköttur. Hægt er að finna leifar af furuskógum Skotlands þar sem skotanefur
heldur sig, en hann er eina dýrategundin sem eingöngu finnst á Bretlandseyjum.
Þar er einnig að finna þiður, villiketti, rauðíkorna og skógarmörð. Á síðari
árum hefur dýrum sem áður lifðu í Skotlandi aftur verið komið þar fyrir. Þeirra
á meðal er haförn (1975), svölugleða (9. áratugurinn) og á allra síðustu árum
evrópskur bjór og villisvín. Mest af því sem eftir er af Kaledóníuskóginum er í
Cairngorms-þjóðgarðinum en leifar skógarins er að finna á 84 stöðum í Skotlandi.
Á vesturströndinni er að finna leifar af fornum keltneskum regnskógi, aðallega á
Taynish-skaga í Argyll.

Í Skotlandi er að finna bæði sumargræna laufskóga og barrskóga, lyngheiðar og
freðmýrar. Umfangsmikil ræktun nytjaskóga og notkun lyngheiða sem beitilands
hefur haft mikil áhrif á dreifingu innlendra jurta. Hæsta tré Skotlands er
stórþinur (Abies grandis) sem var plantað við Loch Fyne á 8. áratug 19. aldar.
Fortingallýviðurinn er hugsanlega 5.000 ára gamall og líklega elsta lífvera í
Evrópu. Í Skotlandi vex mikill fjöldi tegunda mosa.

Um 20% segjast tilheyra Skosku kirkjunni (Church of Scotland) en 34% eru skráðir
þar (2011) , kaþólskir eru 15% og þeir sem tilheyra öðrum kristnum söfnuðum 11%.
Múslimar eru 1,4% Um 52% segjast ekki vera trúaðir (2016).

Þær íþróttir sem Skotar eru þekktastir fyrir eru knattspyrna, ruðningur og golf.
Skotland sendir eigin landslið til keppni í mörgum íþróttagreinum, þar á meðal
Heimsmeistarakeppnina í knattspyrnu, Heimsbikarmótið í ruðningi, Heimsbikarmótið
í krikket og Samveldisleikana. Skotland er líka með eigin íþróttasambönd eins og
Skoska knattspyrnusambandið, sem er annað elsta knattspyrnusamband heims, og
Skoska ruðningssambandið.

Elstu heimildir um einhvers konar knattspyrnu í Skotlandi eru frá 1424 og
Skotlandsbikarinn í knattspyrnu frá 1873 er elstu landsbikarverðlaun heims.
Fyrsti alþjóðlegi knattspyrnuleikur Skota fór fram árið 1872 þegar þeir kepptu
við Englendinga. Celtic F.C. vann Evrópumeistarabikarinn í knattspyrnu árið 1967
og Rangers F.C. og Aberdeen F.C. sigruðu Evrópukeppni bikarhafa árin 1972 og
1983. Aberdeen vann auk þess Ofurbikar Evrópu árið 1983. Dundee United lék til
úrslita í Evrópukeppni félagsliða í knattspyrnu árið 1987 en tapaði fyrir
Gautaborg.

Íþróttin golf er upprunnin í Skotlandi á 15. öld. Einn af elstu golfvöllum heims
er Old Course í háskólabænum St. Andrews sem var stofnaður árið 1552. Árið 1764
var hinn staðlaði 18-holu golfvöllur búinn til í St. Andrews þegar eldri
golfvöllur var styttur um 4 holur. Elsta golfmót heims er Opna breska
meistaramótið í golfi sem var fyrst leikið við Prestwick Golf Club í Ayrshire
árið 1860. Skoskir golfleikarar unnu mótið allt til 1890 þegar enski
golfleikarinn John Ball sigraði.

Hálandaleikarnir eru þekkt skosk íþróttakeppni sem hófst seint á 19. öld en
byggir á hefðum frá Skosku hálöndunum. Skotar hafa 13 sinnum átt heimsmeistara í
hnefaleikum, þar á meðal Ken Buchanan, Benny Lynch og Jim Watt. Skotar hafa líka
náð miklum árangri í mótorsporti. Þekktasti ökuþór Skota síðustu ár er David
Coulthard sem keppti í Formúlu 1-kappakstri frá 1994 til 2008.

Fimm alþjóðaflugvellir eru í Skotlandi, í Glasgow, Edinborg, Aberdeen, Prestwick
og Inverness, þaðan sem flogið er til yfir 150 áfangastaða víða um heim.
Edinborgarflugvöllur er rekinn af Global Infrastructure Partners og
Glasgowflugvöllur af Heathrow Airport Holdings. Highland and Islands Airports
rekur 11 flugvellir á smærri stöðum, þar á meðal alþjóðaflugvöllinn í Inverness.

Vegagerð Skotlands, Transport Scotland, rekur stofnbrautir í Skotlandi en
sveitarfélög reka afganginn af vegakerfinu. Stærstu vegirnir eru í miðbeltinu
milli Glasgow og Edinborgar. Þjóðvegurinn A1 liggur milli London og Edinborgar
660 km leið.

Breska hjólabrautanetið nær yfir Skotland. Leið 1 nær frá Dover til
Hjaltlandseyja um Edinborg og er hluti af EV12 Norðursjávarleiðinni sem liggur
um Noreg, Svíþjóð, Danmörku, Þýskaland, Holland og Belgíu, auk Bretlands. Leið 7
liggur frá Sunderland eftir C2C-leiðinni um Glasgow og síðan áfram til
Inverness.

Helstu járnbrautir sem liggja til Skotlands eru Vesturstrandarlínan til Glasgow
og Austurstrandarlínan til Edinborgar. Járnbrautir í Skotlandi eru í eigu
Network Rail Infrastructure Limited. Um 340 lestarstöðvar og 3.000 km af
járnbrautum eru í Skotlandi. ScotRail rekur lestarþjónustu innan Skotlands.

Ferjur ganga milli meginlandsins og eyjanna og til áfangastaða erlendis.
Ferjufyrirtækið Caledonian MacBrayne rekur ferjur við vesturströndina.

Fyrir utan flutningahafnir og skipasmíðastöðvar í kringum Glasgow eru helstu
hafnir í Skotlandi á austurströndinni við Norðursjó. Á vesturströndinni eru
margar ferju- og smábátahafnir. Helstu hafnarborgir í Skotlandi eru Glasgow,
Aberdeen og Leith (við Edinborg). Aberdeen var helsta höfn togaraútgerðarinnar í
Norðursjó á fyrri hluta 20. aldar og er enn mikilvæg vegna Norðursjávarolíunnar.
Aðrar mikilvægar hafnir eru Invernesshöfn, fiskihöfnin í Peterhead og höfnin í
Grangemouth þar sem er stór olíuhreinsistöð.



https://is.wikipedia.org/wiki/R%C3%BAssland

Rússneska sambandsríkið (rússneska: Росси́йская Федера́ция, umritun: Rossíjskaja
federatsíja) eða Rússland (rússneska: Росси́я, umritun: Rossíja) er víðfemt land
í Austur-Evrópu og Norður-Asíu. Landið er það langstærsta að flatarmáli í
heiminum, það er nánast tvöfalt stærra en Kanada sem er næststærst. Landið er
einnig það áttunda fjölmennasta í heiminum.

Landið var áður mikilvægasta sambandslýðveldi Sovétríkjanna en hlaut sjálfstæði
eftir upplausn þeirra árið 1991. Mest af landsvæði, mannfjölda og iðnaðargetu
gömlu Sovétríkjanna var í Rússlandi og eftir upplausnina var það Rússland sem
tók við þeirra stöðu í heiminum. Þó ekki sé það lengur sama risaveldið og áður,
þá er Rússland enn þá stór þátttakandi í alþjóðastjórnmálum.

Þau víðerni sem Rússland nútímans þekur voru áður byggð ýmsum ósamstæðum
ættbálkum sem sættu stöðugum innrásum húna, gota og avara á milli þriðju og
sjöttu aldar eftir Krist. Fram á 8. öld bjuggu skýþar, írönsk þjóð, á gresjunum
þar sem nú er sunnanvert Rússland og Úkraína og vestar bjó tyrknesk þjóð, kasar
en þessir þjóðflokkar viku fyrir sænskum víkingum sem kallaðir voru væringjar og
slövum sem þá voru teknir að flytjast á svæðið. Væringjar stofnuðu Garðaríki með
höfuðborg í Hólmgarði og runnu síðar saman við slavana sem urðu fljótlega
fjölmennasti þjóðflokkurinn þar.

Garðaríki stóð í nokkrar aldir Sperma og á þeim tíma tengdist það
rétttrúnaðarkirkjunni og flutti höfuðborg sína til Kænugarðs árið 1169. Á þessum
tíma var fyrst farið að nota orðin „Rhos“ eða „Russ“, bæði um væringjana og
slavana. Á 9. og 10. öld var þetta ríki hið stærsta í Evrópu og einnig var það
auðugt vegna verslunarsambanda sinna við bæði Evrópu og Asíu.

Á 13. öld var svæðið illa leikið af innbyrðis deilum sem og innrásum úr austri,
bæði af hendi mongóla og íslömskum, tyrkneskumælandi hirðingjum sem áttu eftir
að valda miklum óskunda á svæðinu næstu þrjár aldirnar. Þeir gengu einnig undir
nafninu tatarar og réðu lögum og lofum í mið- og suðurhluta Rússlands á meðan
vesturhluti þess féll undir yfirráð Pólsk-litháenska stórhertogadæmisins.
Upplausn Garðaríkis leiddi til þess að aðskilnaður varð milli Rússa sem bjuggu
norðar og austar og Úkraínumanna og Hvítrússa í vestri og þessi aðskilnaður
hefur haldist fram á þennan dag.

Norður Rússland og Hólmgarður nutu einhverrar sjálfstjórnar á valdatíma mongóla
og þessi svæði sluppu betur undan þeirri skálmöld sem ríkti annars staðar í
landinu. Íbúarnir þar þurftu þó að kljást við þýska krossfara sem reyndu að
leggja undir sig svæðið.

Líkt og á Balkanskaga og í Litlu Asíu varð langvarandi valdaskeið hirðingja til
þess að hægja mikið á efnahagslegri og félagslegri þróun landsins. Þrátt fyrir
það náðu Rússar að rétta úr kútnum ólíkt býsanska keisaradæminu sem var andlegur
leiðtogi þeirra, ráðast gegn óvinum sínum og leggja lönd þeirra undir sig. Eftir
að Konstantínópel féll árið 1453 var Rússland eina burðuga kristna ríkið í
Austur Evrópu og það gat því litið á sig sem arftaka Austrómverska ríkisins.

Þrátt fyrir að vera enn þá að nafninu til undir yfirráðum Mongóla tók
hertogadæmið Moskva að auka áhrif sín og seint á 14. öld losnaði það alveg undan
yfirráðum innrásarþjóðanna. Ívan grimmi sem var fyrsti leiðtoginn sem krýndur
var keisari Rússlands hélt útþenslustefnunni áfram og náði nærliggjandi héruðum
undir stjórn Moskvu og lagði svo undir sig víðerni Síberíu og Rússneska
keisaraveldið varð til. Því næst komst Romanov ættin til valda, fyrsti keisari
hennar var Mikael Romanov sem krýndur var 1613. Pétur mikli ríkti frá 1689 til
1725 en hann færði Rússland nær Vestur-Evrópu og sótti þangað hugmyndir og
menningu til að draga úr áhrifum hirðingjamenningar sem hafði hafði haldið aftur
af efnahagslegri framþróun landsins. Katrín mikla (valdatíð: 1767-1796) lagði
áfram áherslu á þessi atriði og Rússland var nú stórveldi, ekki bara í Asíu
heldur einnig í Evrópu þar sem það stóð nú jafnfætis löndum eins og Englandi,
Frakklandi og Þýskalandi.

Stöðugur órói var þó viðloðandi meðal ánauðugra bænda og niðurbældra menntamanna
og við upphaf Fyrri heimsstyrjaldar virtist staða þáverandi keisara Nikulásar II
og keisaradæmisins vera fremur óviss. Miklir ósigrar rússneska hersins í
stríðinu kyntu undir uppþotum í stærri borgum sem að lokum leiddu til þess að
Romanov ættinni var steypt af stóli 1917 í uppreisn kommúnista.

Undir lok þessarar byltingar tók bolsévika-armur Kommúnistaflokksins öll völd
undir stjórn Vladimirs Leníns og Sovétríkin voru stofnuð en Rússland var
þungamiðja þeirra. Undir stjórn Jósefs Stalíns var landið iðnvætt með hraði og
samyrkjubúskapur tekinn upp í landbúnaði, fyrirkomulag sem kostaði tugi milljóna
mannslífa. Í valdatíð hans tóku Sovétríkin þátt í síðari heimsstyrjöldinni gegn
Þýskalandi en mannfall var geypilegt í stríðinu, bæði meðal hermanna og almennra
borgara.

Að stríðinu loknu öðluðust Sovétríkin mikil áhrif í Austur-Evrópu og komu þar
til valda leppstjórnum kommúnista í mörgum ríkjum og stofnuðu Varsjárbandalagið
með þeim sem beint var gegn Atlantshafsbandalagi Bandaríkjanna og bandamanna
þeirra en þessi tvö ríki voru nú einu risaveldin í heiminum og börðust um
hugmyndafræði, völd og áhrif í Kalda stríðinu svokallaða sem braust í raun
aldrei út í beinum vopnuðum átökum þessara tveggja ríkja en á milli þeirra ríkti
ógnarjafnvægi sem byggði á stórum kjarnorkuvopnabúrum beggja aðila. Á áratugunum
eftir fráfall Stalíns stöðnuðu Sovétríkin efnahagslega og félagslega og reynt
var að slaka á kjarnorkuviðbúnaðinum en þeir voru einnig tímabil mikilla afreka
hjá Sovéskum vísindamönnum.

Um miðjan 9. áratuginn kynnti þáverandi leiðtogi Sovétríkjanna, Mikhail
Gorbachev tillögur sínar glasnost (opnun) og perestroika (endurskipulagning) í
þeim tilgangi að nútímavæða kommúnismann en óviljandi leystu þær úr læðingi öfl
sem tvístruðu Sovétríkjunum í 15 sjálfstæð ríki í desember 1991, Rússland
langstærst þeirra. Rússland hefur síðan þá verið að reyna að byggja upp
lýðræðislega stjórnunarhætti og markaðshagkerfi en gengur hægt. Skömmu eftir
fall Sovétríkjanna tók að bera á þjóðernisdeilum á meðal sumra þeirra fjölmörgu
þjóðernishópa sem búa innan landamæra Rússlands og á stöðum eins og Téténíu og
Norður-Ossetíu hefur brotist út skæruhernaður sem enn þá sér ekki fyrir endann
á.[heimild vantar]



https://is.wikipedia.org/wiki/Belg%C3%ADa

Belgía (hollenska: België eða Koninkrijk België; franska: Belgique eða Royaume
de Belgique; þýska: Belgien eða Königreich Belgien) er konungsríki í
Vestur-Evrópu sem á landamæri að Hollandi, Þýskalandi, Lúxemborg og Frakklandi.
Auk þess liggur strönd Belgíu að Norðursjó. Belgía liggur á mörkum germönsku og
rómönsku Evrópu og skiptist sjálft á milli þessara menningarheima, þar sem í
norðurhluta landsins, Flandri (Vlaanderen), er töluð hollenska, en í suðri
hlutanum, Vallóníu (Wallonie) er töluð franska. Þýska er töluð í austurhluta
landsins. Brussel, hin tvítyngda höfuðborg landsins, liggur í Flandri, nálægt
mörkum að Vallóníu. Belgía er ein af stofnþjóðum Evrópusambandsins og eru
höfuðstöðvar þess í Brussel. Evrópskar höfuðstöðvar NATÓ eru einnig staðsettar í
landinu og EFTA samtökin eru með stórt útibú þar. Í Belgíu búa rúmlega 10,8
milljónir manna á um 30 þús km2 svæði.

Belgía liggur við sunnanverðan Norðursjó, þó að strandlengja landsins sé ekki
nema rúmlega 70 km löng. Belgía á landamæri að fjórum öðrum löndum:

Belgía er ákaflega flatt land. Meirihluti landsins er láglent undirlendi. Í
norðurhluta landsins eru jafnvel nokkrir staðir sem liggja neðan sjávarmáls, en
þeir eru talsvert færri og minni en t.d. í Hollandi. Syðst er lítill
fjallgarður, Ardennafjöll, en hæsti tindurinn þar, Signal de Botrange, nær
aðeins 694 metra hæð. Skipta má landinu í þrjá landfræðilega hluta: ströndina,
miðundirlendið og Ardennafjöll. Fjölda áa renna um landið. Þeirra helstu eru
Maas og Schelde.

Heitið Belgía er runnið undan rifjum Júlíus Caesars, sem hertók landið á 1. öld
f.Kr., en hann kallaði nyrstu héruð Gallíu Gallia Belgica eftir keltneska
þjóðflokknum Belgae. Heitið hvarf þó á miðöldum en kom fram aftur 1790 þegar
Belgía var sjálfstætt ríki í nokkra mánuði. Það hét þá États-unis de Belgique
(Sameinuðu belgísku löndin). Eftir skamma samveru með Hollandi frá 1815-1830
varð Belgía sjálfstætt konungsríki. Landið tók sér heitið Royaume de Belgique
(konungsríkið Belgía) en það er enn opinbert heiti landsins í dag.

Íbúar í Belgíu eru 10,8 milljónir á 30 þús km2 svæði. Þéttleikinn í landinu er
því 355 íbúar á km2. Venjulega hafa íbúarnir verið flokkaðir eftir tungumálum. Í
Belgíu eru þrjú opinber tungumál: Hollenska (flæmskar mállýskur), franska og
þýska. Flæmingjar (hollenskumælandi) eru um 60% íbúanna. Vallónar og
frönskumælandi íbúar eru um 40%. Lengst í austri er lítill minnihlutahópur við
þýsku landamærin sem talar þýsku. Höfuðborgin Brussel er tvítyngd (franska og
hollenska).

Um 75% Belga eru kaþólskir. 1% tilheyra sameinuðu mótmælendakirkjunni. Um 4%
tilheyra íslam. 20% eru ekki skráðir í trúflokka. Belgíska stjórnin viðurkennir
eingöngu 6 trúflokka: Anglísku kirkjuna, íslam, gyðingdóm, kaþólsku kirkjuna,
rétttrúnaðarkirkjuna, sameinuðu mótmælendakirkjuna og fríhugsuðir (þ.e.
húmanistar). Gyðingar í Belgíu eru 20 þús talsins.

Þjóðfáni Belgíu samanstendur af þremur lóðréttum röndum: Svart, gult og rautt.
Þegar Brabant lýsti yfir sjálfstæði 1789 var þetta fáninn sem tekinn var upp,
nema hvað rendurnar voru láréttar. Lýðveldi þetta var brotið á bak aftur. En
1830 var konungsríkið Belgía stofnað. Fáninn var tekinn í notkun aftur 23.
janúar 1831, en rendurnar látnar vera lóðréttar. Til hliðsjónar var franski
fáninn hafður, en hann samanstendur einnig af þremur lóðréttum röndum. Litirnir
hafa hins vegar ekkert með þýska fánann að gera. Það er algjör tilviljun að
fánarnir eru nauðalíkir. Belgíska skjaldarmerkið er til í tvennu formi, þ.e.
eitt stórt og eitt minna. Bæði sýna þau gullna ljón héraðsins Brabant, en það
var aðalsmerki hertoganna af Brabant fyrr á öldum. Merkið var tekið upp í
núverandi formi 17. mars 1817.

Í Belgíu er þingbundin konungstjórn. Lögþingið samanstendur af tveimur deildum,
ásamt konungi. Framkvæmdarvaldið samanstendur af 15 manna ríkisstjórn og
konungi. Æðsti maður ríkisstjórnarinnar er forsætisráðherra landsins. Síðan 2011
er Elio Di Rupo forsætisráðherra. Konungurinn ber titilinn konungur Belga (Roi
des Belges), ekki konungur Belgíu.

Vallónar krefjast þess að viðhalda Belgíu sem eitt ríki. Meðal flæmingja heyrist
sú krafa æ oftar að kljúfa sig úr ríkinu og mynda eigið land. Síðan 2007 hafa
stjórnmálamenn átt í miklum erfiðleikum að samrýma allar þessar kröfur.

Belgía er með her sem skiptist í fjóra hluta: Landher, sjóher, lofther og
sjúkraher. Stærstur þessara herja er landherinn með tæpa 25 þús hermenn.
Loftherinn ræður yfir 72 flugvélum og 31 þyrlu. Sjóherinn lýtur sameiginlegri
stjórn Benelux-landa. Herskylda var afnumin í landinu 2006.

Stærsti hluti nútíma Belgíu var fyrr hluti Rómaveldis, en það var Júlíus Caesar
sem hertók landið 57-51 f.Kr. Belgía var skattland Rómverja, kallað Gallia
Belgica, en höfuðborgin var Reims (í Frakklandi í dag). Eftir það var landið
hluti af frankaríkinu mikla sem Karlamagnús setti saman síðla á 9. öld. Eftir
fráfall hans skiptist ríkið í þrennt 843 og lentu Niðurlönd í miðríkinu,
Lóþaringíu. Þegar því var hins vegar skipt milli franska ríkisins og þýska
ríkisins 855, lentu þau í þýska ríkinu. Þar var hins vegar engin ríkisheild,
heldur stjórnuðu greifar og furstar löndunum. Niðurlöndum var stjórnað af
greifanum frá héraðinu Hollandi, hertoganum frá Geldern og hertoganum frá
Brabant. Auk þess af biskupnum frá Utrecht. Það var hertoginn frá Búrgúnd sem
sameinaði löndin. Á þessum tíma voru borgir eins og Bruges, Gent og Antwerpen
meðal ríkustu borga Evrópu. Eftir að Karl hinn hugrakki, hertogi Búrgúndar, lést
í orrustunni við Nancy 1477, erfði María dóttir hans öll Niðurlönd. Hún missti
móðurlandið (Búrgúnd) til Frakklands, en hélt Niðurlöndin eftir. Eiginmaður
hennar var Maximilian frá Habsborg og stjórnuðu þau Niðurlöndum frá Brussel. Með
andláti Maríu og Maximilians erfði Habsborg Niðurlönd, en þau erfðust til
spænsku línu Habsborgar 1556.

Þar sem Spánverjar ríktu með harðri hendi á Niðurlöndum hófst uppreisn íbúa
svæðisins 1568. Niðurlöndum var skipt í 17 héruð og skiptust þau í andstæða
hópa. 1581 lýstu norðurhéruðin yfir sjálfstæði, en suðurhéruðin, að miklu leyti
núverandi Belgía, héldu að mestu tryggð við Spánverja. Þó lentu ýmsar belgískar
borgir illilega í stríðinu. Til að mynda féll Antwerpen tvisvar og var hún rænd
og rupluð. Stríðinu lauk ekki fyrr en með friðarsamningunum í Vestfalíu, samfara
lokum 30 ára stríðsins. Spánverjar viðurkenndu sjálfstæði Hollands, en Belgía
var enn eign Spánar. Í ófriði við Frakka missti spænska Belgía borgir eins og
Dunkerque, Lille og Arras til Frakklands. Við friðarsamninga spænska
erfðastríðsins 1713-14 misstu Spánverjar Belgíu til Austurríkis. Reyndar var
Belgía á þessum tíma orðið nær sjálfstætt ríki, enda var keisarasambandið við
Austurríki aðeins lauslegt. En þegar Jósef II keisari setti ný og strangari lög
um Belgíu 1790, gerðu belgísku héruðin uppreisn og lýstu yfir sjálfstæði.
Austurríkismönnum tókst þó að hertaka landið á sama ári.

1794 hertók franskur byltingarher Niðurlönd öll. Meðan Hollandi var breytt í
Batavíska lýðveldið, var Belgía innlimuð Frakklandi. Þar með lauk yfirráðum
Habsborgara endanlega á Niðurlöndum. Frakkar umbyltu landinu nánast. Bannað var
að tala hollensku í Brabant og Flandri. Aðeins mátti tala frönsku. Efnahagurinn
hrundi nánast, en bannað var að selja iðnvörur nema til Frakklands. Kaþólska
kirkjan var ofsótt, biskupsdæmin lögð niður og kirkjur vanhelgaðar. Ástand þetta
varaði allt til 1814, er Napoleon var sigraður og settur í útlegð á eyjuna Elbu.
Þá voru Frakkar hraktir úr landi og frönsk lög afnumin. En Napoleon strauk frá
Elbu aðeins ári síðar, safnaði að sér her og varð einvaldur á ný. 18. júní 1815
var síðasta stórorrusta hans háð við smábæinn Waterloo rétt sunnan við Brussel.
Þar beið hann ósigur gegn sameinuðum herjum Englendinga og Prússa. Á
Vínarfundinum var ákveðið að Holland, Belgía og Lúxemborg skyldu sameinast í
eitt konungsríki. Fyrsti konungur þess ríkis varð Vilhjálmur I af Óraníu.

Þótt Belgar væru ánægðir með að losna við yfirráð Frakka, voru þeir óánægðir með
Hollendinga. Ástæðan var einföld. Þeim fannst Hollendingar líta á sig sem annars
flokks þegna. Belgar voru enn kaþólskir, en Hollendingar kalvínistar og
reformeraðir. Belgía var iðnvæddara land en Hollendingar notfærðu sér tækni
þeirra og skatta. Að lokum töluðu margir Belgar frönsku, meðan aðalmálið í
Hollandi var hollenska. Í júlí 1830 sauð upp úr. Í Brussel hófst bylting sem
breiddist út til annarra borga. Krafan var að losa sig frá Hollandi. Í september
var bráðabirgðastjórn mynduð og 4. október 1830 lýsti stjórnin yfir sjálfstæði
Belgíu í ráðhúsinu í Brussel. Í ráðstefnu sem stórveldi í Evrópu héldu í London
í lok ársins, var Belgía viðurkennt sem sjálfstætt ríki. Vilhjálmur I, konungur
Niðurlanda, viðurkenndi nýja ríkið hins vegar ekki fyrr en 1839. Þingið ákvað
einnig að Belgía skyldi vera konungsríki. Hins vegar neitaði aðall landsins að
taka við konungdóminum. Það tók heilt ár að finna hentugan aðila. Að lokum varð
þýski aðalsmaðurinn Leópold af ætt Sachsen-Coburg-Gotha fyrir valinu. Hann var
krýndur 21. júlí 1831 og er þessi dagur þjóðhátíðardagur Belga í dag. 1839
splittaðist hertogadæmið Lúxemborg í tvennt. Það hafði tekið þátt í belgísku
uppreisninni 1830 og var hluti Belgíu. En 1839 klofnaði héraðið. Vesturhlutinn
varð eftir í Belgíu (og heitir Lúxemborg í dag), en austurhlutinn varð að
sjálfstæðu ríki (heitir einnig Lúxemborg).

Með nýju sjálfstæði færðist iðnvæðingin í aukana. Nýjar kolanámur spruttu upp og
lagt var járnbrautarnet þvert yfir landið og til nágrannalandanna. 1889 varð
Belgía að nýlenduveldi er Leópold II konungur eignaðist formlega Kongó í Afríku.
Hann hafði þó löngu áður braskað með landið og íbúana. Leópold notaði íbúa
Kongósvæðisins vægðarlaust og hófst mikil rányrkja í landinu. Eitthvað um 10
milljónir Kongóbúar létu lífið í þrælabúðunum. Þetta olli þvílíkri hneikslan á
Vesturlöndum að Leópold konungur neyddist til að afsala sér landið 1908, sem
eftirleiðis var stjórnað af ríkisstjórninni og hlaut heitið Belgíska Kongó
(Belgian Congo). Leópold lést ári síðar. Í ágúst 1914 réðust Þjóðverjar inn í
Belgíu til að komast betur inn í Frakkland. En Belgar tóku á móti þeim með
þvílíkum krafti, m.a. við orrustuna um Liège, að Þjóðverjar voru stöðvaðir í
heilan mánuð. En um síðir náðu Þjóðverjar meirihluta landsins á sitt vald.
Stjórnin flúði til Le Havre í Frakklandi. Þjóðverjar tóku fólk af lífi og
eyðilögðu byggingar fyrir hið vasklega viðnám og sem hefnd fyrir miklar
andspyrnuhreyfingar. Margar borgir skemmdust mikið. 40 þús Belgar voru sendir
til Þýskalands til að vinna í hergagnaiðnaðinum. Tugþúsundir annarra voru
hnepptir í vinnuþrælkun. Í stríðslok, er Þjóðverjar yfirgáfu landið 1918,
eignaðist Belgía héraðið í kringum borgirnar Eupen og Malmedy, sem áður
tilheyrði Þýskalandi. Þar með mynduðust núverandi landamæri Belgíu. Einnig tók
belgíski herinn þátt í hersetu Ruhr-héraðsins sem hluti stríðsskaðabóta
Þjóðverja.

10. maí 1940 réðust Þjóðverjar aftur inn í Belgíu. Að nýju veittu Belgar mikið
viðnám, en fengu ekki við ráðið. Brussel féll 17. maí. Stjórnin fór þá til
Englands og starfaði í London. Þjóðverjar hertóku landið á 18 dögum. Leópold III
konungur neitaði hins vegar að yfirgefa landið. Hann var að lokum handtekinn af
Þjóðverjum og töldu sumir að hann hafi veitt þeim haldbærar upplýsingar og
aðstoð. Leópold átti fund með sjálfum Hitler í bæríska bænum Berchtesgaden í
nóvember 1940. Landstjóri nasista í Belgíu varð Alexander von Falkenhausen.
Strax var byrjað á því að ofsækja gyðinga og senda þá úr landi. Í september 1944
hrökkluðust nasistar úr Belgíu, en þá höfðu bandamenn ráðist inn í Normandí
nokkru áður. Stjórnin sneri heim frá London og neyddi Leópold III konung til að
segja af sér. Hann var þó settur í embætti á ný 1946. Í lok árs 1944 sóttu
Þjóðverjar fram á vesturvígstöðvunum í síðasta sinn. Þeir komust inn yfir
Ardennafjöll og sóttu inn í Belgíu. Framsókn þessi var þó skammlíf, enda mættu
Þjóðverjar þar ofjörlum sínum.

Eftir stríð var belgíska stjórnin enn óánægð með Leópold konung. 1949 efndi hún
til þjóðaratkvæðagreiðslu um persónu hans. 72% þjóðarinnar kaus með konungi og
sat hann því áfram í embætti. En þetta leysti miklar erjur úr læðingi og við lá
borgarastríði. 1951 sá Leópold sitt vænsta og afþakkaði. Við konungdóminn tók
sonur hans Baldvin. Eftir stríð hófst mikil efnahagsuppsveifla í landinu. Þeir
gengu í kola- og stálbandalag Evrópu 1952 og voru stofnmeðlimir
Evrópubandalagsins 1957 með Rómarsáttmálanum. 1967 setti NATO upp aðalstöðvar
sínar í Brussel. Síðan þá hafa margar aðrar alþjóðlegar stofnanir reist
aðalstöðvar sínar í borginni, þar á meðal aðalskrifstofur Evrópusambandsins. Því
er Brussel oft nefnd höfuðborg Evrópu. 1960 hófust uppþot í nýlendunni Kongó,
sem endaði með sjálfstæði landsins 30. júní. Þegar uppþotin héldu áfram í júlí,
sendi Belgía herlið til landsins í trássi við stjórnina í Kongó. Í
borgarastyrjöldinni sem á eftir fylgdi neyddust Belgar til að draga sig til
baka. Heima fyrir var tungumálavandinn ákaflega erfiður ljár. Það var ekki fyrr
en 1967 að hollensk útgáfa af stjórnarskrá landsins varð til. Hún hafði alltaf
verið á frönsku fram að þessu. Hollenskan og franskan skiptu landinu einnig upp
í tvær þjóðir og tvo menningarheima. 1964 var landinu formlega skipt upp í
fjögur tungumálasvæði: Frönsku, hollensku, þýsku og tvítyngda höfuðborg. Eftir
þetta hafa nokkrar ríkisbreytingar verið gerðar.

Eftir kosningar 2010 tókst ekki að mynda nýja ríkisstjórn og var landið
tæknilega stjórnlaust í hálft annað ár. Stjórnarkreppan leystist ekki fyrr en í
desember 2011 er Elio Di Rupo tókst að mynda nýja stjórn. Stjórnarkreppan stóð
yfir í 541 dag, sem er heimsmet.

Nokkrir skipaskurðir eru í Belgíu. Stærsti skurðurinn er Albert-skurðurinn, en
hann er 129 km langur. Skurðurinn tengir árnar Maas og Schelde milli borganna
Liege og Antwerpen. Hæðarmunurinn er 56 m og þurfa skip því að fara í gegnum
fimm skipastiga. Brussel-Schelde-skurðurinn er 28 km langur og tengir
höfuðborgina við fljótið Schelde, og þaðan áfram til sjávar. Skurðurinn var
vígður 1561 og er einn allra elsti skipaskurður Evrópu sem enn er í notkun.

Stöðuvötn í Belgíu eru fá og lítil. Stærsta vatnið er Lacs de L'Eau d'Heure í
héraðinu Namur nálægt frönsku landamærunum. Það er þó ekki nema rúmlega 6 km2 að
stærð. Vatnið er uppistöðulón sem myndaðist við stíflugerð á 8. áratugnum.

Meginhluti Belgíu er flatlendi. Bara í suðaustri er landið hæðótt. Þar eru
Ardennafjöll sem teygja sig frá Belgíu til Lúxemborgar og að einhverju leyti til
Frakklands. Hæsta fjallið er Signal de Botrange sem er 694 metra hátt. Það
liggur í þeim hluta Ardennafjöllum sem kallast Haute Fagnes nálægt þýsku
landamærunum. Fjallið er nær allt skógi vaxið, en efst er útvarpsturn og
veitingahús. Fjögur önnur fjöll í Ardennafjöllum (innan Belgíu) ná 600 metra
hæð.

Belgísk málaralist er síst lakari en sú hollenska, sérstaklega 17. öldin. Meðal
þekktustu málara þess tíma má nefna Adriaen Brouwer, Peter Paul Rubens, Anthonis
van Dyck, Teniers feðgar og Cornelis de Vos.

Belgísk matargerð er ekki einsleit, enda landið klofið í tvo menningarheima.
Þekktasta matarafurð landsins er án efa franskar kartöflur, en það er
misskilningur margra að þær séu ættaðar frá Frakklandi. Víða í Belgíu eru lítil
veitingahús á hjólum (Friture á frönsku) sem selja franskar og aðrar
djúpsteiktar vörur. Venjan er að ef borða skuli franskar heima fyrir, þá eru þær
keyptar úti og teknar heitar heim. Belgískur bjór er víða þekktur, en landið
framleiðir um 500 tegundir. Af þekktum ostum má nefna Limburger og Passendaele,
sem gjarnan eru borðaðir sem eftirréttur. Belgískt konfekt er heimsþekkt. Það er
selt í hundruðum tegunda og njóta mikilla vinsælda.

Í Antwerpen voru sumarólympíuleikarnir haldnir 1920, þeir fyrstu eftir
heimstyrjöldina fyrri. Af þekktum belgískum íþróttamönnum má nefna
tenniskonurnar Kim Clijsters og Justine Henin (báðar nr. 1 á heimslistanum á
sínum tíma), markmanninn í knattspyrnu Jean-Marie Pfaff og hjólreiðamanninn Eddy
Merckx, sem margir telja besta hjólreiðakappa allra tíma. Í Spa-Francorchamps er
keppt í Formúlu 1.



https://is.wikipedia.org/wiki/L%C3%BAxemborg

Lúxemborg (lúxemborgíska: Lëtzebuerg; þýska: Luxemburg; franska: Luxembourg),
formlega Stórhertogadæmið Lúxemborg, er landlukt smáríki í Vestur-Evrópu. Það á
landamæri að Frakklandi í suðri, Þýskalandi í austri og Belgíu í vestri og
norðri. Lúxemborg hefur í aldanna rás tilheyrt ýmsum konungs- og keisaradæmum en
fékk ásamt Belgíu sjálfstæði frá Hollendingum að loknum Napóleonsstyrjöldunum
árið 1815. Landið öðlaðist þó ekki viðurkenningu á alþjóðavettvangi fyrr en árið
1838. Lúxemborgarbúar þurftu að þola hernám Þjóðverja í bæði fyrri og seinni
heimsstyrjöld. Lúxemborg gerðist stofnaðili að bæði Sameinuðu þjóðunum og NATO
og síðar Efnahagsbandalagi Evrópu.

Tollabandalag Lúxemborgar, Hollands og Belgíu, svokallað BeNeLux-samband, var
vísir að Kola- og stálbandalagi Evrópu, sem seinna varð Efnahagsbandalag Evrópu
og loks Evrópubandalagið, en það er nú uppistaðan í Evrópusambandinu. Í
Lúxemborg hefur smám saman vaxið upp ein öflugasta fjármálamiðstöð heims, en sú
starfsemi er helsta tekjulind landsmanna auk nokkurra stálsmiðja í norðanverðu
stórhertogadæminu.

Lúxemborg lék stórt hlutverk í sögu Loftleiða þegar ríkið var næstum hið eina
sem leyfði Loftleiðavélum að lenda á flugvelli sínum en í landinu var ekkert
ríkisflugfélag starfandi sem hefði getað tapað á samkeppni við Loftleiðir í
Ameríkufluginu. Loftleiðir settu aftur á móti stórt strik í reikning flugfélaga
á borð við SAS, Lufthansa og önnur ríkisrekin flugfélög í Evrópu með því að
bjóða flugferðir til Norður-Ameríku á mun lægra verði en áður hafði þekkst.

Elsta heimild um heitið er orðið Lucilinburhuc („lítið virki“, úr lützel „lítil“
og burg „borg“, „virki“) sem kemur fram á landakorti frá 963. Orðið vísar til
lítils virkis frá tímum Rómverja sem var reist við gatnamót vega milli Arlon,
Trier og Thionville. Árið 1056 kemur það fyrir sem Lucelenburc og árið 1261 sem
Lucembour. Árið 1244 kemur orðið Luxemburgum fyrir í latínutexta. Þýska
orðmyndin Luxemburg kemur fyrst fyrir 1377 og sú franska Luxembourg árið 1446.
Lúxemborgíska orðmyndin Lëtzebuerg sem kemur fyrir í móselfrankversku kemur
fyrir sem Lützenburg eða Lützelburg í eldri heimildum. Luxemburg er þýsk umritun
á frankverska heitinu.

Greifadæmið Lúxemborg varð hertogadæmi árið 1354 og á Vínarþinginu 1815 var það
gert að stórhertogadæmi ásamt sjö öðrum héruðum í Evrópu. Lúxemborg er nú eina
stórhertogadæmið sem eftir er.

Elstu minjar um mannabyggð í Lúxemborg eru frá fornsteinöld fyrir meira en
35.000 árum. Á járnöld, frá því um 600 f.Kr., bjuggu keltar á þessu svæði. Þegar
Rómverjar lögðu það undir sig 53 f.Kr. bjó þar gallverskur ættbálkur sem
kallaðist Treveri. Fyrst var svæðið hluti af rómverska skattlandinu Gallia
Celtica, en eftir umbætur Dómitíanusar um árið 90 varð það hluti af Gallia
Belgica. Rómverjar hurfu frá þessu landi árið 406 og frankar tóku yfir. Landið
varð hluti af Ástrasíu á tímum Mervíkinga og síðar Karlunga. Með
Verdun-samningnum varð það hluti af Lóþaringen og síðar hertogadæminu Lorraine
árið 959.

Lúxemborg varð sjálfstætt greifadæmi þegar Sigurður af Ardennafjöllum skipti á
Klaustri heilags Maximins í Trier og gömlu rómversku virki, Lucilinburhuc, á
klettaborginni við Lúxemborgarhásléttuna árið 963. Hann hóf að stækka virkið og
reisa kastala. Afkomendur hans tóku að kalla sig greifa frá 1059. Fyrstur til að
búa í kastalanum var Hinrik 3. greifi af Lúxemborg frá 1086.

Virkið, sem stækkaði og efldist með árunum, stóð á hernaðarlega mikilvægum stað
og smám saman byggðist bær í kringum það. Lúxemborgarvirki var eitt öflugasta
virkið í Norður-Evrópu og var þekkt sem „Gíbraltar norðursins“. Lúxemborgarætt
varð til sem grein af Limborgarætt þegar Hinrik, yngri sonur Valrams 3. af
Limborg erfði greifadæmið árið 1247. Barnabarn hans varð Hinrik 7. keisari hins
Heilaga rómverska ríkis árið 1312. Barnabarn Hinriks, Karl varð keisari 1346.
Hann gerði Lúxemborg að hertogadæmi árið 1353 fyrir bróður sinn, Venseslás.

Hertogadæmið var sjálfstætt lén innan Heilaga rómverska ríkisins. Það náði yfir
gamla greifadæmið, auk markgreifadæmisins Arlon, greifadæmin Durbuy og Laroche
og Thionville, Bitburg og Marville. Greifadæmið Vianden heyrði auk þess undir
hertogana. Árið 1443 gekk hertogadæmið til Filippusar góða Frakkakonungs og árið
1477 til Maximilíans 1. af ætt Habsborgara.

Árið 1559 bjó Karl 5. keisari til Sýslurnar sautján úr því sem áður voru
Niðurlönd Búrgunda. Eftir uppreisn Hollendinga varð Lúxemborg hluti af Spænsku
Niðurlöndum og síðan Austurrísku Niðurlöndum sem Franski byltingarherinn lagði
undir sig 1794 og lagði undir Frakkaveldi. Hlutar hertogadæmisins höfðu raunar
gengið til Frakklands á 17. öld.

Eftir ósigur Napoléon Bonaparte árið 1814 varð hluti hertogadæmisins hluti
Sameinaðs konungsríkis Niðurlanda en hluti þess gekk til Prússlands. Það sem
eftir stóð var gert að stórhertogadæmi í Þýska sambandinu á Vínarþinginu 1815.
Vilhjálmur 1. Hollandskonungur fékk stórhertogadæmið í sinn hlut þannig að
Lúxemborg gekk í konungssamband við Niðurlönd. Engu að síður var virkið í höndum
prússneskra hermanna. Vegna hins hernaðarlega mikilvægis þess var litið á það
sem lykilþátt í vörnum Þýska sambandsins.

Íbúar Lúxemborgar tóku þátt í Belgísku uppreisninni sem leiddi til stofnunar
Belgíu árið 1830. Með Lundúnasamningnum 1839 urðu tveir þriðju hlutar
stórhertogadæmisins að belgísku sýslunni Luxembourg en afgangurinn var enn í
konungssambandi við Holland. Um helmingur íbúa hertogadæmisins bjó í þessum
þriðjungi. Landið fékk sína fyrstu stjórnarskrá árið 1841 og varð hluti af þýska
tollabandalaginu 1842.

Hugmyndir voru áfram uppi um að Lúxemborg gengi til Frakka, Belga eða Þjóðverja,
en þegar Vilhjálmur 3. Hollandskonungur tók tilboði Napóleons 3. í landið árið
1867 hafnaði þýski kanslarinn Otto von Bismarck því og hratt þannig
Lúxemborgarkreppunni af stað. Napóleon krafðist þess að Prússar drægju herlið
sitt frá Lúxemborg og hótaði stríði. Deiluaðilar mættust á ráðstefnu í Lundúnum
og með Lundúnasamningnum var kreppan leyst þannig að Prússar drógu herlið sitt
frá Lúxemborg sem skyldi vera fullvalda hlutlaust ríki en áfram innan þýska
tollabandalagsins. Samningurinn fól líka í sér að stærstur hluti
Lúxemborgarvirkis var rifinn og hernaðarlegt mikilvægi þess þannig gert að engu.

Stórhertogadæmið gekk til næsta karlkyns erfingja Vilhjálms 3. við lát hans en
dóttir hans tók við konungdómi í Hollandi. Landið var hernumið af Þjóðverjum í
Fyrri heimsstyrjöld en ríkisstjórnin kaus að halda sig við hlutleysi. Eftir
stríð voru uppi háværar kröfur meðal belgískra stjórnmálamanna um að Lúxemborg
yrði innlimuð í Belgíu. Árið 1921 gerðu löndin með sér efnahagsbandalag. Árið
1920 varð Lúxemborg hluti af Þjóðabandalaginu.

Lúxemborg lýsti áfram yfir hlutleysi þegar Síðari heimsstyrjöld braust út en 10.
maí 1940 lagði þýski herinn landið undir sig. Stórhertogaynjan Karlotta og
ríkisstjórnin flúðu land, fyrst til Frakklands og síðan til London. Landið var
hernumið til 1942 þegar þýska stjórnin gerði það að þýska héraðinu Moselland.
Íbúar voru gerðir að þýskum þegnum og 13.000 voru kvaddir til herþjónustu.
Íbúarnir mótmæltu og þar sem franska var bönnuð tóku margir upp á því að tala
lúxemborgísku til að forðast þýskuna. Allsherjarverkfall 1. til 3. september
1942 var viðbragð við herkvaðningunni en þýski herinn barði það niður af hörku,
tók 21 af lífi og sendi hundruð í fangabúðir.

Bandaríkjamenn lögðu landið undir sig í september árið 1944 en Þjóðverjar náðu
hluta þess aftur í Ardennasókninni.

Eftir lok Síðari heimsstyrjaldar hvarf Lúxemborg frá hlutleysisstefnunni og varð
stofnaðili NATO árið 1949. Landið gekk í myntbandalag með Belgíu og stofnaði
efnahagsbandalagið BeNeLux með Belgíu og Hollandi 1944. Árið 1951 tók landið
þátt í stofnun Evrópubandalagsins með undirritun Rómarsáttmálans. Landið hefur
oft gengt hlutverki milligönguaðila og hlutlauss svæðis í deilum milli nágranna
sinna. Evrópudómstóllinn var stofnaður þar árið 1952. Lúxemborg er lágskattaríki
og fjármálastarfsemi hefur vaxið frá lokum 7. áratugarins. Eftir
Lúxemborgarlekann 2014 hefur það legið undir ámæli um að vera miðstöð
alþjóðlegra skattaundanskota.

Í Lúxemborg er þingbundin konungsstjórn. Samkvæmt stjórnarskránni frá 1868
liggur framkvæmdavaldið hjá stórhertoganum og ríkisstjórn. Stórhertoginn getur
rofið þing og verður þá að boða til nýrra kosninga innan þriggja mánaða. Frá
1919 liggur fullveldið hjá þjóðinni og stórhertoginn fer með það í samræmi við
stjórnarskrána og lögin.

Löggjafarvaldið liggur hjá þinginu sem situr í einni deild. Þingmenn eru 60
talsins og eru kosnir í fjórum kjördæmum til 5 ára í senn. 21 manna ríkisráð,
skipað af stórhertoganum, hefur ráðgefandi hlutverk í lagasetningu þingsins.

Í stórhertogadæminu eru þrjú lægri dómstig (friðdómarar) í Esch-sur-Alzette,
borginni Lúxemborg og Diekirch, tveir umdæmisdómstólar (í Lúxemborg og Diekirch)
og hæstiréttur (í Lúxemborg) sem inniheldur bæði áfrýjunardómstól og
stjórnlagadómstól.

Lúxemborg skiptist í þrjú umdæmi sem aftur skiptast í 12 kantónur og 105
sveitarfélög. Tólf sveitarfélög hafa stöðu borgar og af þeim er Lúxemborg
stærst.

Lúxemborg er eitt af minnstu löndum Evrópu og er að stærð í 179. sæti af 194
sjálfstæðum ríkjum heims. Landið er um 2.500 ferkílómetrar að stærð, 82 km að
lengd og 57 km að breidd. Það liggur á milli 49 og 51°N og 5 og 7°A. Í austri á
Lúxemborg landamæri að þýsku sambandslöndunum Rínarlandi-Pfalz og Saarlandi. Í
suðri liggur það að franska héraðinu Lorraine. Í vestri og norðri liggur það að
belgíska héraðinu Vallóníu, einkum sýslunum Luxembourg og Liége.

Þrátt fyrir smæðina er landslag í Lúxemborg fjölbreytt. Norðurhluti landsins
nefnist Oesling. Hann er hluti af Ardennafjöllum og er hæðóttur og dreifbýll.
Þar er hæsta hæð landsins, Kneiff, í 560 metra hæð. Stærsti bærinn er Wiltz með
um 6.000 íbúa. Mið- og suðurhluti landsins nefnist Gutland. Sá hluti er mun
þéttbýlli og skiptist í fjóra landshluta. Lúxemborgarhálendið er stór
sandsteinsmyndun þar sem höfuðborgin stendur. Austan við hana er Litla Sviss með
klettamyndanir og þétt skóglendi. Neðst liggur Móseldalurinn við
suðausturlandamæri landsins. Í suðri og suðvestri eru Rauðu löndin með járnríkum
jarðvegi og iðnaðarframleiðslu.

Þrjár ár mynda landamæri Lúxemborgar og Þýskalands: Móselá, Sauer og Our. Aðrar
helstu ár landsins eru Alzette, Attert, Clerve og Wiltz. Árdalir Sauer og Attert
mynda mörkin milli Oesling og Gutland. Samkvæmt Umhverfisvísitölunni 2016 var
Lúxemborg í 20. sæti yfir lönd með áhrifaríkustu umhverfisstefnuna . Í rannsókn
frá 2014 var borgin Lúxemborg auk þess í 6. sæti af 64 yfir lífvænlegustu borgir
heims .

Í Lúxemborg er ríkjandi úthafsloftslag sem einkennist af mikilli úrkomu,
sérstaklega síðsumars. Áhrif Atlantshafsins eru meiri í norðurhlutanum en
suðurhlutanum. Sumur eru svöl og vetur mildir. Ársúrkoma er 782,2 mm. Meðalhiti
er 0,8° í janúar og 17,5°í júlí.

Íbúar Lúxemborgar eru flestir rómversk-kaþólskir og tala lúxemborgísku sem
móðurmál. Í landinu búa auk þess stórir hópar innflytjenda með ríkisfang í öðrum
Evrópulöndum. Flestir koma frá Portúgal. Margt í menningu landsins ber með sér
að það er á mörkum tveggja menningarsvæða, þess frönskumælandi og þess
þýskumælandi.

Höfuðborgin, Lúxemborg, er á heimsminjaskrá UNESCO. Hún hefur tvisvar verið
menningarborg Evrópu, árin 1995 og 2007. Lúxemborgarháskóli er eini háskóli
landsins. Hann var stofnaður árið 2003, en áður sinntu ýmsar háskólastofnanir
rannsóknum og kennslu á háskólastigi í Lúxemborg.

Lúxemborg hefur þrjú opinber tungumál: lúxemborgísku, frönsku og þýsku.
Lúxemborgíska er miðháþýskt mál með mörgum tökuorðum úr frönsku. Hún er móðurmál
meirihluta íbúa landsins og hefur sérstöðu sem þjóðtunga en er lítið notuð sem
ritmál. Kennt er á lúxemborgísku fyrstu árin í barnaskóla en síðan er skipt yfir
í þýsku. Í framhaldsskóla er kennt á frönsku, sem er líka algengasta
viðskiptamál og stjórnsýslumál landsins. Auk þessara þriggja tungumála er
enskunám skylda og flestir íbúar geta talað ensku.

Lúxemborg er veraldlegt ríki en tiltekin trúarbrögð njóta opinberrar
viðurkenningar. Ríkið getur hlutast til um skipan embættismanna innan þeirra og
greiðir í staðinn laun og hluta rekstrarkostnaðar. Meðal trúarbragða sem njóta
slíkrar viðurkenningar eru rómversk-kaþólsk trú, gyðingdómur, gríska
rétttrúnaðarkirkjan, biskupakirkjan, rússneska rétttrúnaðarkirkjan, lútherstrú,
mennonismi og íslam.

Engin opinber tölfræði er til yfir aðild að trúfélögum þar sem stjórninni er
óheimilt að safna upplýsingum um slíkt. Samkvæmt könnun Evrópuráðsins frá 2012
töldu tæplega 70% svarenda sig vera rómversk-kaþólska og um 20% guðleysingja eða
trúleysingja. Um 7% sögðust aðhyllast önnur kristin trúarbrögð og 4% önnur
trúarbrögð en kristin.



https://is.wikipedia.org/wiki/Endurholdgun

Endurholdgun eða endurfæðing (sem hefur einnig aðra merkingu í sumum kristnum
söfnuðum sem andleg endurfæðing) er sú hugmynd að lífverur, og í mörgum
tilfellum einungis menn, snúi aftur til lífs eftir dauðan í nýjum líkama.

Þessi hugmynd er í trúarlegum skilningi einkum trúarbrögðum af indverskum
uppruna svo sem hindúisma, búddisma og jaínisma. Í þessum trúarbrögðum er
endurholdgunin tengd hugmyndinni um karma, lögmál orsaka og afleiðinga.
Hugmyndin þekktist einnig í grískri heimspeki og dulspeki og var þar af
orfeifskum og pýþagórískum uppruna en var áberandi í platonisma. Flestir
söfnuðir í abrahamísku trúarbrögðunum, gyðingdómi, kristni og íslam afneita
endurholdgun. Ein grunnhugmynd þessara trúarbragða er að við kveiknun mannlegs
lífs öðlist einstaklingurinn sál og að jarðlífi loknu eigi hún eilíft líf, í
paradís eða hugsanlega helvíti.

Það eru þó til innan þessara trúarbragða eða tengdar þeim, greinar sem aðhyllast
hugmyndina um endurholdgun, má þar nefna antroposofa innan kristni, nokkrar
greinar súfista innan íslam og kabbalistar í gyðingdómi.

Á seinustu áratugum hefur trú á endurholdgun aukist mjög á Vesturlöndum meðal
annars á Íslandi og er einungis að nokkru leyti tengt Nýaldarhreyfingum.

Helstu hugmyndir um eðli endurholdgunar í inverskættuðum trúarbrögðum, karma,
samsara, og moksha/mukti (sem nefnt er nirvana/nibbana af búddistum), eru
ævafornar og með öllu óvíst hvenær þær komu fyrst fram.

Það er í raun á mörkunum að vera rétt að fjalla um hindúisma sem samstæða heild
þar sem undir því hugtaki eru margar mismunandi greinar og kenningar. Þær hafa
þó allar sameiginlegt að álíta endurholdgun vera sjálfsagðann og óumdeilanlegan
hluta tilverunnar. Hringferli endurholdgana er nefnt samsara í hindúisma. Það er
fjallað um eðli „dauðans eftir dauðan“ þegar í elstu Vedabókunum (það var faið
að skrifa þær um 1500 f.Kr en þær eiga sér enn eldri munnlega forsögu) og
hugmyndin um endurholdgun gerð að einni grunkenningu þess sem smám saman verður
að hindúisma. Í því safni af elstu vedatextunum sem nefnt er Saṃhitās er
tilveran sögð vera skiljanleg og möguleg að stjórna. Guðirnir höfðu gefið
mönnunum hinn veraldlega heim og það var hægt að hafa áhrif á þá með bænum,
sálmasöng, helgiathöfnum og með því að færa þeim fórnir. Helgiathafnir eru enn
mjög mikilvægur þáttur í trúarlífi hindúa.

Í Upanishadritinum, sem skrifuð voru um 700 f.Kr., fóru Indverskir heimspekingar
hins vegar að sjá tilveruna sem blekkingu (maja) og raunveruleikinn (sat) fremur
séður sem óbreytanlegt einingarlögmál alheimsins sem ýmist er nefnt rita (eðli
hlutana), Brahman (hin óendalegi) eða atman (sálin). Hinn veraldlegi heimur
virtist skiptast upp í óendanlegri hringrás, þessi hringrás var nefnd samsara
(óendanleg umbreyting eða stöðug hreyfing). Í Upanishadritinum er hugtakið
samsara tengt kenningunni um karma og þar með mótaðist trú hindúa á því að lífið
byggi á gerðum fyrri tilverustiga. Karma er lögmál orsaka og afleiðinga sem
gerir hvern einstakling ábyrgan fyrir framtíð sinni með þeim hugsunum, orðum og
gjörðum sem hann velur á hverju tilverustigi. Svo lengi sem einstaklingurinn er
fastur í samsara heldur hringrás lífs og dauða áfram með þeim þjáningum og
erfiðleikum sem því fylgja. Takmarkið er því að losna úr kvöðum samsara en
leiðin þangað er torsótt. Upanishadritin fjalla meðal annars um hvernig leitast
megi eftir því að feta þá leið og er heimspekileg undirstaða þeirra kenninga sem
mynda búddisma og jaínisma.

Samkvæmt hindúismanum er maðurinn guðlegur að eðli en svo lengi sem hann öðlast
ekki fullkomna meðvitund um sitt sanna eðli verður hann að flytja frá líkama í
líkama. Ef einstaklingurinn hefur haft mjög slæmar hugsanir, illt umtal og
slæmar gjörðir þarf hann að „brenna upp karma“ í formi jurtar eða dýrs í næsta
lífi. En ef meðvitundin um hið sanna guðlega eðli vex smám saman gegnum ótaldar
endurholdganir losnar einstaklingurinn úr fjötrum samsara. Meðvitundin
yfirvinnur karma og endurholdgununum líkur með því að maðurinn nær því sem nefnt
er moksha (einnig mukti) og er þar með frjáls frá þeim fjötrum sem hafa bundið
sjálfið við fæðingu og dauða. Innan hindúismans eru fjölmargar og mismunandi
skilgreiningar á því hvað taki við þegar maðurinn hafi uppnáð moksha.

Þrír meginstraumar innan hindúismans hafa hver sína leið til að losna undan
þjáningu endurholdgunar: leið þekkingarinnar (Jnana jóga), leið gjörða (Karma
jóga), leið Guðsástar (Bhakti jóga). Einnig er algengt að skilgreina fjórðu
leiðina (meðal annars af kennimanninum Vivekananda), Raja jóga, eða
„konungsjóga“, sem er aðferð jógaæfinga og hugleiðslu.

Búddisminn tók hugtakið samsara frá hindúismanum þó svo að hugtakið sé
frábrugðið á ýmsan hátt. Búddistar trúa ekki á tilveru einstaklingsbundnar
sálar, þeir trúa að ópersónubundin meðvitund sé kjarni lífs og það sé þessi
meðvitund sem endurholdgist í nýju formi. Það er að segja að einstaklingurinn
sem slíkur endurholdgast ekki. Boddhisatva kenningin innan mahayana-búddisma eru
þó undantekning frá þessari hugmynd.

Samkvæmt heimsmynd búddista eru öll fyrirbrigði, huglæg jafnt sem hlutlæg, í
stöðugri breytingu. Huglæg og hlutlæg fyrirbæri verða til í margbreytilegu og
flóknu orsakasamhengi, eftir lengri eða skemmri tíma taka þau að breytast þar
til að þau hverfa og birtast í nýju formi. Öll huglæg og hlutlæg fyrirbæri hafa
áhrif á önnur fyrirbæri í óendanlegum vef orsaka og afleiðinga. Þetta gildir
fyrir öll fyrirbæri nema nirvana, nirvana hefur ekki áhrif á neitt annað og er
óbreytanlegt. Vegna þess að öll fyrirbæri eru tengd í óendalegum vef orsaka og
afleiðinga hefur tilveran ekkert upphaf.

Í búddismanum er engin guð sem dæmir eða verðlaunar, karma er algjörlega
ópersónulegur kraftur. Lifandi verur skap sinn eigin karma með hegðun og hugsun.
Markmiðið er að ná stigi fullkomnunar og komast þannig undan því að fæðast á ný
og uppná nirvāņa/nibbana.

Gríski heimspekingurinn Pýþagóras (d. um 500 f.Kr.) setti fram hugmyndir um
möguleika á endurkomu eftir dauðan í nýju lífi. Díogenes Laertíos, gríski
heimspekingurinn sem uppi var um ár 200 e.Kr, segir frá því að Pýþagóras hafi
einu sinni þekkt sál dáins vinar síns í hundi sem var barinn. Sjálfur sagði
Pýþagóras að hann væri tróverska hetjan Evforbos endurholdgaður. Kenningin um
endurkomu sálarinnar var einnig tekin upp af grísk-sikileyska heimspekinginum
Empedóklesi (um 490-430 f.Kr.) og af Platoni (427—347 f.Kr.). Empedókles sagði:
„Ég hef þegar verið piltur og stúlka, runni, fugl og ómæltur fiskur í hafinu“.
Platon hélt því fram að maðurinn endurfæddist í samsvörun við það þekkingarstig
sem sá látni hafði náð. Þeir sem væru mest upplýstir fæddust meðal annars sem
heimspekingar og listamenn. Þeir lægstu fæddust sem kúgarar.

Kristnir gnostikerar í frumkristni töldu sálina flytja í nýjan jarðneskan líkama
eftir dauðan. Í raun er litið vitað um kenningar þeirra annað en frá
andstæðingum þeirra, þáverandi leiðtogum kristinna. Irenaeus (f. um 120, d. um.
200) var einn af mikilvægustu guðfræðingum í frumkristni og biskup í Lyon. Hann
skrifaði gegn gnostikerunum í Contra Heresies, og afskrifað allar kenningar um
endurholdgun eða endurkomu sálarinnar í jarðneska tilveru eftir dauðann og taldi
þær í algjörri andstæðu við kristna trú. Þessi skoðun Irenaeusar hefur verið
allsráðandi innan kristinnar kirkju frá þeim tíma. Origenes (185 – 254 e.Kr.),
sem var kristinn guðfræðingur undir sterkum platonskum áhrifum varði að nokkru
hugmyndir um endurkomu sálarinnar sérlega það að sálin hefði verið til áður en
hún tekur sér bólfestu í jarðneskum líkama. Origenes viðurkenndi þó að kenningin
um endurholdgun og endurkomu sálarinnar samrýmdist ekki Nýja testamentinu.

Nýplatonistinn Plótínos (205 - 270 e.Kr) varði kenningar um endurkomu
sálarinnar. Hann áleit endurholdgun vera möguleika sálarinnar að læra góðsemi
með því að fara í gegnum fleiri tilverustig. Að honum frágengnum urðu kenningar
um endurholdgun fágætar í vestrænu trúarlífi og voru það einkum gnostískir hópar
(og þá oft á laun) sem viðhéldu hugmyndinni. Það var ekki fyrri en í lok 19.
aldar sem þessi hugmynd var endurvakinn í stærri stíl en þá í nánum tengslum við
indverskar og aðrar austrænar hugmyndir um karma.

Í fornsögum norrænna manna eru frásagnir um trú á endurholdgun. Meðal annars er
það að finna í Eddukvæðunum. Í Helgakviðu Hjörvarðssonar er sagt frá því að
Helgi Hjörvarðsson og ástkona hans, valkyrjan Sváfa, fæddust að nýju sem Helgi
Hundingabani og valkyrjan Sigrún. Ástarsaga þeirra Helga og Sigrúnar er
umfjöllunarefni í Völsungakviðu og Helgakviðu Hundingsbana. Þau fæddust í þriðja
sinn og voru þá nefnd Helgi Haddingjaskati og valkyrjan Kára Hálfdanardóttir, en
kvæði það sem um þau fjallaði, Káruljóð, er einungis til í aðlöguðu formi í
Hrómundar sögu Gripssonar.

Ekki er ósennilegt að trú á endurholdgun hafi verið algeng meðal norrænna manna
til forna enda segir sá sem skráði Eddukvæð: „Þat var trúa í forneskju, at menn
væri endrbornir, en þat er nú kölluð kerlingavilla“ en var kristni tekin við er
kvæðið var skráð.



https://is.wikipedia.org/wiki/%C3%8Dslenska_stafr%C3%B3fi%C3%B0

Íslenska stafrófið er stafróf sem er notað til að skrifa íslensku. Íslenska
stafrófið hefur 32 bókstafi, en 26 ef broddstafir eru ekki taldir með. Það notar
eftirfarandi bókstafi:

þar sem broddarnir (´) yfir sérhljóðum tákna hvorki breytileika í áherslu né
lengd heldur annað hljóðgildi. Tveir sérstakir stafir í stafrófinu eru þeir þorn
og eð en stafurinn Þ hefur verið í stöðugri notkun í íslensku máli frá upphafi.

Stafurinn Z var einu sinni hluti af stafrófinu en var tekinn út árið 1973 vegna
þess að z er í íslensku borið fram eins og s og þótti því ástæða til að einfalda
stafsetningu. Samtímis var rætt um að fella út y og ý en ekki náðist samstaða um
það.

Stafirnir C, Q, W, og Z eru ekki notaðir almennt í íslensku, en koma fyrir í
sumum nöfnum sem Íslendingar bera, aðallega ættarnöfnum, og finnast á íslensku
lyklaborði. Margir telja að þeir ættu að vera með í íslenska stafrófinu, enda er
stafrófið fyrst og fremst tæki til þess að raða orðum og/eða nöfnum í "rétta"
röð. Séu þessir stafir ekki á ákveðnum stað í stafrófinu getur enginn sagt hvar
raða skal nöfnum eins og Carl eða Walter, sem bæði eru vel þekkt hérlendis.
Stafrófið var kennt í íslenskum skólum með þessum stöfum allt fram undir 1980.
Þá var stafrófið þannig: a, á, b, c, d, ð, e, é, f, g, h, i, í, j, k, l, m, n,
o, ó, p, q, r, s, t, u, ú, v, w, x, y, ý, z, þ, æ, ö. Alls 36 stafir.

Íslenska stafrófið á uppruna sinn í latneska stafrófinu, sem á rætur að rekja
til gríska stafrófsins.

A, Á, B, D, Ð, E, É, F, G, H, I, Í, J, K. L, M, N, O, Ó og P, eiga þar að standa
hjá. R, S, T, U, Ú, V næst, X, Y, Ý, svo Þ, Æ, Ö. Íslenskt stafróf er svo læst í
erindi þessi skrítin tvö.

Hér er svo upprunalega útgáfan af vísunum. Þær birtust fyrst í stafrófskveri
séra Gunnars Pálssonar í Hjarðarholti, Lítið ungt stöfunarbarn, sem var prentað
í Hrappsey 1782, og eru taldar vera eftir hann. Þetta er sú útgáfa sem flestir
þekkja og syngja en á seinni árum hefur J og V þó yfirleitt verið bætt inn:

a, b, c, d, e, f, g eftir kemur h, i, j, k l, m, n, o, einnig p, ætla eg q þar
standi hjá. r, s, t, u eru þar næst x, y, ý, z, þ, æ, ö allt Stafrófið er svo
læst í erendi þessi lítil tvö.



https://is.wikipedia.org/wiki/Sviss

Sviss er landlukt land í Mið-Evrópu og er um miðbik Alpafjalla. Sviss er þekkt
fyrir hlutleysisstefnu sína og hefur ekki tekið þátt í neinum stríðsátökum á 20.
eða 21. öld. Sviss hefur talsverða sérstöðu á vesturlöndum sökum mikils beins
lýðræðis og þjóðaratkvæðagreiðslna. Sviss er ekki aðili að Evrópusambandinu en
þar eru þó skrifstofur ýmissa alþjóðastofnanna, svo sem Sameinuðu þjóðanna.

Sviss er landlukt og á landamæri að Ítalíu fyrir sunnan, Frakklandi fyrir
vestan, Þýskalandi fyrir norðan og Austurríki og Liechtenstein fyrir austan. Í
grófum dráttum má skipta landinu í þrjá meginhluta. Alpana fyrir sunnan, dalina
fyrir norðan og vestan og svo Júrafjöll norðvestast. Mikið af vötnum og ám eru í
landinu, sem langflest eru náttúruleg afurð Alpafjalla. Miklir fjalladalir skera
Alpana þvers og kruss, og mynda nokkurs konar samgönguæðar um landið. Aðeins
syðsti hluti kantónunnar Ticino (Tessin) nær suður fyrir Alpafjöll niður á
norðurítalska láglendið. Litla svæðið Büsingen í Schaffhausen (við Rínarfljót),
nyrst í Sviss, er eysvæði og tilheyrir Þýskalandi. Sömuleiðis er litla svæðið
Campione við Luganovatn í suðri að öllu leyti innan Sviss en tilheyrir þó
Ítalíu.

Opinbert heiti landsins, Confoederatio Helvetica (Sambandsríkið Sviss eða
Eiðsambandið Sviss), er á latínu til þess að forðast að gera upp á milli hinna
fjögurra tungumála landsins. Landið á einnig opinber heiti á öllum fjórum
tungumálum sínum og eru þau þessi: Schweizerische Eidgenossenschaft (þýska);
Confédération Suisse (franska); Confederazione Svizzera (ítalska); Confederaziun
Svizra (rómanska). Confoederatio merkir samband eða bandalag. Helvetica er nefnt
eftir gamla keltneska þjóðflokknum Helvetum sem lifði á svæðinu á tímum
Rómverja.

Heitið Sviss er dregið af bæjarnafninu Schwyz, sem síðar gaf kantónunni Schwyz
nafn, en hún var ein af upprunalegu héruðunum þremur sem mynduðu bandalagið.
Íbúar Schwyz voru þekktir fyrir að vera dugandi hermenn og gátu sér gott orð sem
slíkir, ekki síst eftir orrustuna við Sempach 1386. Það var þó ekki fyrr en með
Sigismundi keisara í upphafi 15. aldar að hugtakið Sviss náði almennri
útbreiðslu.

Nafnið á þorpinu Schwyz er fyrst skrásett árið 972 og þá á forminu Svittes
(Suittes). Líklegt má telja að þetta orð merki sveitir, það er að segja
hersveitir. Menn frá Schwyz eru nefndir Schwyzer og með tíð og tíma var
Schwyzerland notað yfir Sviss allt.

Sviss myndaðist ekki af einni þjóð, heldur sem bandalag mismunandi héraða sem
ákváðu að tengjast af pólitískum ástæðum. Upphaflegu kantónurnar voru
þýskumælandi en eftir því sem fleiri héruð bættust við, bættust frönsku- og
ítölskumælandi íbúar við. Af sömu ástæðu eru einnig fleiri en eitt tungumál
talað í landinu. Þjóðtungurnar eru fjórar: þýska (svissnesk þýska) um allt
miðbik landsins, franska í vestri, ítalska fyrir sunnan og rómanska fyrir
austan. Síðastnefnda málið er minnst útbreitt af málum þessum og er leifar af
latínu og germönsku frá tímum Rómverja. Langflestir tala þó þýsku eða tæp 64%.
Um 20% tala frönsku. Að mestu leyti eru málamörkin skýr, sérstaklega í sveitum.
En í nokkrum borgum eru tvö mál töluð, til dæmis í Fribourg (Freiburg),
Neuchâtel (Neuenburg) og Biel (Bienne), þar sem bæði er töluð þýska og franska.

Þjóðfáni Sviss er hvítur jafnarma kross á rauðum ferningi. Hann er mjög líkur
fána kantónunnar Schwyz og er mótaður eftir honum. Krossinn var þegar notaður af
herjum hins unga bandalags, fyrst í orrustunni við Laupen 1339 svo vitað sé.
Skjaldarmerkið er nánast eins útlits en þó skjaldarlaga. Merkið var tekið upp
1889.

Svæðið sem núverandi Sviss samanstendur af tilheyrði heilaga rómverska ríkinu í
gegnum aldirnar. Friðrik II keisari gerði borgirnar Bern, Zürich, Schaffhausen
og Freiburg að fríborgum til að tryggja sér aðgöngu að Alpaskörðunum og
þjóðleiðunum til Ítalíu. Að öðru leyti var Habsborgara-ættin með yfirráð yfir
svæðin í kring. Vilhjálmur Tell er þjóðhetja Svisslendinga. Sagan segir að Tell
hafi blöskrað yfirráð fógetans Gesslers, sem var á mála hjá Habsborgurum.
Gessler setti til dæmis upp hatt sinn á stöng í borginni Altdorf í Uri og
fyrirskipaði að allir ættu að hneigja sig fyrir honum. Tell hafi þó neitað þessu
og gengið framhjá hattinum án þess að virða hann. Þá tók Gessler til bragðs að
handtaka Tell og fyrirskipaði honum að skjóta epli af höfði syni sínum. Þegar
honum tókst það, fékk Tell að halda frelsi sínu. En skömmu seinna sat Tell fyrir
Gessler og skaut hann til bana með lásboga sínum. Þetta varð til þess að íbúar
þriggja héraða hittust á fjalllendinu Rütli við Vierwaldstättersee og gerðu með
sér bandalag gegn yfirráðum Habsborgara. Í dag er ekki vitað hvort Tell-sögnin
er á sannleika reist en hún er skráð í ýmsum heimildum, þar á meðal í Þiðreks
sögu sem rituð var á norrænu á miðöldum.

Hvað sem Tellsögninni líður, þá hittust fulltrúar þriggja héraða (Uri, Schwyz og
Nidwalden) árið 1291 og stofnuðu bandalag til varnar yfirgangi Habsborgara.
Stofnskjalið er enn til og er geymt í skjalasafni í Schwyz. Á skjalinu eru
fulltrúar Nidwalden mættir en þeir notuðu innsigli Obwalden. Nidwalden og
Obwalden eru hálfkantónur og mynda saman kantónuna Unterwalden. Því má segja að
fjórar kantónur hafi stofnað Sviss sem eiðssamband. Það var þó ekki fyrr en 1315
að Habsborgarar náðu að safna saman liði og gengu til orrustu við uppreisnarmenn
úr Sviss. Það var Leópold, bróður gagnkonungsins Friðriks frá Austurríki, sem
leiddi liðið til orrustu. En Svisslendingar voru reiðubúnir og gerðu fyrirsát í
þröngum dal við Morgarten á landamærum Uri og Schwyz. Þar beið Habsborgarherinn
algjöran ósigur. Á næstu áratugum gengu fleiri héruð til liðs við svissneska
sambandið. 1332 var það Luzern, 1351 Zürich, 1352 Glarus og Zug, og loks Bern
1353. Um miðja 14. öld er svissneska sambandið orðið að nokkuð sterku ríki,
þrátt fyrir að Habsborgarar reyndu enn að þvinga héruðin til hlýðni og sameina
þau undir yfirráð sín.

1386 réðust Habsborgarar á ný inn í Sviss. Það dró til orrustu sem háð var við
Sempach. Orrusta þessi var hápunktur í baráttu Habsborgara við hina eiðsvörnu. Í
henni sigruðu Svisslendingar og með þessum sigri var stórt skref stigið í
sjálfstæði landsins. Tveimur árum síðar voru Habsborgarar aftur á ferð. Í
orrustunni við Näfels sigruðu Svisslendingar á nýjan leik en þetta var síðasta
orrustan milli þessara tveggja aðila. Eftir tap Habsborgara sömdu þeir frið við
hina eiðsvörnu, fyrst til sjö ára, en síðan til 20 ára. Þeir hættu öllu tilkalli
til landa hinna eiðsvörnu og misstu þar með þjóðleiðirnar yfir Alpaskörðin.
Sviss naut því friðar næstu aldir. 1474 fór svissneskur her að tilstuðlan
keisarans Friedrichs III til Búrgúnd og eyddu því ríki. Svisslendingar þóttu
nefnilega afbragðs hermenn og voru þeir eftir þetta vinsælir leiguliðar. Til
dæmis eru varðmenn páfa eingöngu skipaðir Svisslendingum allt frá 1506. Eftir
sigurinn á Búrgúndum var Sviss orðið sterkt ríki í Mið-Evrópu. Það hélt að sama
skapi áfram að vaxa. 1481 bættust Fribourg (Freiburg) og Solothurn við sem
kantónur. Eftir svávastríðið 1499, sem Svisslendingar tóku þátt í, viðurkenndi
Maximilian I keisari Sviss sem sjálfstætt ríkjasamband fyrir hönd hins heilaga
rómverska ríkis. Löglega séð var það þó enn hluti af þýska ríkinu allt til 1648,
er friðarsamningarnir eftir 30 ára stríðið voru gerðir. 1501 bættust við
Schaffhausen og Basel (sem seinna klofnaði í Basel-Stadt og Basel-Landschaft).
Loks bættist Appenzell við 1513. Næstu kantónur bættust ekki við fyrr en tæpum
300 árum síðar.

1515 töpuðu svissneskir leiguliðar orrustunni við Marignano á Norður-Ítalíu gegn
Frans I Frakklandskonung. Þetta varð til þess að Sviss lýsti yfir hlutleysi og
hefur það haldist æ síðan. Einn af þeim sem lifði orrustuna við Marignano af var
Svisslendingurinn Ulrich Zwingli. Hann hóf síðan eigin siðbót á kristinni trú í
heimaborg sinni Zürich, sem leiddi til þess að stofnuð var ný kirkja 1522
(Reformierte Kirche). Þetta var fimm árum eftir mótmæli Lúthers í Wittenberg, en
þó áður en Lútherska kirkjan varð til. Nýja kirkjan breiddist hratt út í Sviss,
sérstaklega um norðanvert landið. Í austanverðu landinu var kaþólska kirkjan
hins vegar enn alls ráðandi. Þetta leiddi til nokkurra innanríkisátaka (kölluð
Kappeler stríðin). Um miðja 16. öldina hóf Jean Cauvin (Jóhann Kalvín)
siðbótarstarf sitt í borginni Genf (sem þá var ekki hluti ríkjasambandsins, en
þó tengd því). Úr því varð einnig ný kirkja sem breiddist hratt út, ekki bara í
Sviss, heldur víða í Evrópu. Kalvínisminn skaut sterkum rótum í Frakklandi,
Englandi og Niðurlöndum en þaðan barst hann til Ameríku. Gagnsiðbót kaþólsku
kirkjunnar seint á 16. öld tókst ekki að hindra útbreiðslu nýju kirknanna, en
hún varð til þess að kantónan Appenzell klofnaði í tvennt 1597 í Appenzell
Innerrhoden og Appenzell Ausserrhoden, sem tilheyrðu sitthvorri kirkjunni.
Svissneskir meðlimir nýju kirknanna studdu húgenotta í trúarstríðinu í
Frakklandi af miklum dugnaði.

1798 ruddust Frakkar inn í Sviss og hertóku landið. Að tilstuðlan Napoleons, sem
þá var orðinn einvaldur, var Sviss breytt í lýðveldi sem fékk heitið Helvetíska
lýðveldið. Frakkar höfðu einnig hertekið nærliggjandi landsvæði og stækkuðu
lýðveldið talsvert. 1803 voru héruðin St. Gallen, Graubünden, Aargau, Thurgau,
Ticino og Vaud sameinuð lýðveldinu en Genf var innlimað Frakklandi. Þó var Sviss
á þessum tíma leppríki Frakka meðan Napoleons naut við. Eftir hrakfarir hans í
Rússlandsleiðangrinum leystist Helvetíska lýðveldið upp og hið gamla
ríkjasamband tók gildi á nýjan leik. Nokkurrar spennu gætti þó milli hinna gömlu
og nýju kantóna þannig að lá við borgarastríði. Það var þó ekki fyrr en
Vínarfundurinn úrskurðaði 1815 að nýju kantónurnar skyldu tilheyra
ríkjasambandinu að friður komst á. Auk þess var Genf bætt við á ný, og auk þess
Valais og Neuchâtel. Hlutleysi landsins var auk þess alþjóðlega viðurkenndur.

Með 19. öldinni þróaðist Sviss á öllum sviðum þjóðfélagsins. Byltingarkenndir
straumar bárust þangað og leiddi þetta til þess að róttækar breytingar voru
gerðar á innviðum þjóðfélagsins. 1847 var nútíma sambandsríkið stofnað, ári
fyrir byltinguna miklu í Evrópu. Ákveðið var að kalla saman þing árlega í
borginni Bern en að sama skapi var ákveðið að Bern yrði ekki höfuðborg, heldur
sambandsborg (Bundesstadt). Ný stjórnarskrá tók gildi 1848. Kantónurnar viðhéldu
stórum hluta sjálfstæðis síns og fengu að ráða yfir flestum málefnum sínum.
Atkvæðagreiðslur innan hverrar kantónu urðu almennar, en sökum íhaldssemi í
mörgum þeirra fóru breytingar fram hægt. Til dæmis var kosningaréttur kvenna
ekki lögleiddur fyrr en 1971. Í heimstyrjöldinni fyrri viðhélt Sviss hlutleysi
sitt. Landið bauð þó stríðshrjáðum löndum líknaraðstoð, svo sem með því að taka
upp særða hermenn og flóttamenn. Einn þeirra var Lenín en hann bjó í Sviss milli
1914-17. Í stríðslok sótti vestasta hérað Austurríkis, Vorarlberg, um inngöngu í
Sviss en var neitað. 1920 gekk Sviss í þjóðabandalagið, sem hafði höfuðstöðvar
sínar í Genf. Í heimstyrjöldinni síðari viðhélt Sviss einnig hlutleysi sínu.
Landið tók á ný við fjölda flóttamanna, sérstaklega Frökkum þegar nasistar
réðust inn í Frakkland. Þrátt fyrir hlutleysið kom það mýmörgum sinnum fyrir að
þýskar flugvélar eða flugvélar bandamanna rufu svissneska flughelgi og í nokkur
skipti urðu svissneskir bæir fyrir loftárásum fyrir misgáningi. Alvarlegast var
er borgin Schaffhausen varð fyrir loftárásum bandamanna 1. apríl 1944. Eftir
stríð gekk Sviss hvorki í Sameinuðu þjóðirnar né í NATO. Á hinn bóginn var Sviss
einn stofnmeðlima að EFTA 1960 og gekk einnig í Evrópuráðið 1963. Enn sem komið
er er Sviss ekki í Evrópusambandinu. 1979 var síðast stofnuð kantóna í
Svissneska sambandinu, Júra, sem áður var frönskumælandi partur Bernarkantónu.
Það var ekki fyrr en árið 2002 að Sviss gekk til liðs við Sameinuðu þjóðirnar
eftir þjóðaratkvæðagreiðslu.

Sviss er sambandsríki 26 kantóna sem hver fyrir sig er nokkuð sjálfstæð. Sérhver
kantóna er með eigið þing og þar er kosið um allar meiri háttar ákvarðanir í
fólkskosningum. Sambandsþingið situr í Bern. Þar er starfandi forseti en hann er
frekar valdalítill. Þingið samanstendur af tveimur deildum, þjóðráðinu
(Nationalrat) og kantónuráðinu (Ständerat). Í þjóðráðinu eru 200 meðlimir kosnir
af þjóðinni. Í kantónuráðinu eru 46 meðlimir, tveir úr hverri kantónu. Í flestum
tilfellum er hér um aukastarf þingmanna að ræða. Sviss hefur þá sérstöðu að
notast við þjóðaratkvæðagreiðslur af miklu leyti en frá 1848 hafa verið haldnar
á sjötta hundrað þjóðaratkvæðagreiðslur þar. Hver ríkisborgari getur stofnað til
þjóðaratkvæðagreiðslu, sem getur fellt sett lög, nái hann að safna 50.000
undirskriftum því til stuðnings. Vegna þessa er sterk hefð fyrir þjóðstjórnir í
landinu og hefur ríkisstjórn landsins nánast undantekningarlaust verið mynduð af
fjórum helstu stjórnmálaflokkum landsins frá árinu 1959.

Formlega (de jure) er engin höfuðborg í Sviss. 1848 var borgin Bern þó kosin sem
sambandsborg (ekki höfuðborg) þar sem þingið hittist. Þingið sjálft hafði
rökrætt málið lengi og komist að þeirri niðurstöðu að engin borg í Sviss ætti að
kallast höfuðborg landsins. Því var heitið sambandsborg (Bundesstadt) valið.
Tæknilega er Bern þó höfuðborg landsins.

Í Sviss er notast við svissneskan franka. Fram að 1798 var mynt landsins á vegum
hverrar kantónu fyrir sig. Þegar Napoleon stofnaði Helvetíska lýðveldið í
landinu, var í fyrsta sinn notast við sömu myntina, kallaður franki, enda notuðu
Frakkar einnig franka. Eftir fall Napoleons notaði Sviss erlenda mynt, gull- og
silfurmynt frá Frakklandi, Belgíu, Ítalíu og Grikklandi. Einnig var notast við
gyllini, eins og í Austurríki. En 1852 gaf Sviss út eigin mynt, svissneska
frankann, en allar útlendu myntirnar voru þó enn notaðar með um sinn. Litla
myntin heitir Rappen og er einn franki 100 Rappen. Heitið Rappen kom frá
Freiburg í Þýskalandi. Þar var slegin mynt með erni á 13. öld. En örninn var
óskýr og breyttist svo í hrafn (Rabe á þýsku). Þaðan kom heitið Rappen.

Sviss samanstendur af 26 kantónum, misstórum og misfjölmennum. Upphaflegu
kantónurnar voru þrjár (Uri, Schwyz og Unterwalden) en þær mynduðu Sviss þegar
árið 1291. Unterwalden samanstendur af tveimur hálfkantónum (Nidwalden og
Obwalden). Bern er stærsta kantónan með tæplega 6.000 km² en Baselborg er minnst
með aðeins 37 km². Fjölmennust er Zürich með 1,2 milljón íbúa en Appenzell
Innerrhoden er aðeins með 17 þúsund íbúa. Þrátt fyrir þennan mun eru þingmenn
kantónanna jafnmargir og jafnréttháir.

Tveir aðalfjallgarðar eru í Sviss. Sá stærri þeirra eru Alpafjöll, en þau ganga
yfir gjörvallt miðbik og suðurhluta landsins. Þau eru svo stór að þeim er skipt
niður í margar minni einingar. Minni fjallgarðurinn eru Júrafjöll fyrir
norðvestan og mynda þar náttúruleg landamæri að Frakklandi. Svisslendingar telja
fjöll sín í tindum. Þannig teljast tveir tindar á sama fjalli til tveggja
fjalla. Hæsti fjallgarður Alpanna innan Sviss eru Monte Rosa fjöllin en hæsti
tindur þeirra er Dufourtindurinn sem nær í 4.634 metra hæð. Matterhorn er
trúlega þekktasta fjallið í landinu en það nær í 4.478 metra hæð.

Menntun í Sviss er afar fjölbreytileg af því að stjórnarskrá Sviss kveður á um
að skólakerfið sé málefni kantónanna. Það eru starfræktir bæði opinberir skólar
og einkaskólar í landinu, þar á meðal einkareknir alþjóðlegir skólar. Í nær
öllum kantónum hefst skólagangan um sex ára aldur um flestar kantónur starfrækja
einnig ókeypis „barnaskóla“ fyrir fjögurra og fimm ára börn. Fyrsta erlenda
málið sem börn lærðu var ávallt eitt af hinum tungumálum landsins (eftir því
hvert fyrsta mál barnanna var) en undanfarið hefur enskan verið að ryðja sér til
rúms í nokkrum kantónum sem fyrsta erlenda mál.

Í Sviss eru tólf háskólar en tíu þeirra eru kantónu-skólar. Elsti háskólinn er
Háskólinn í Basel en hann var stofnaður árið 1460.

Þegar ríkið var stofnað árið 1291 voru langflestir Svisslendingar þýskumælandi
og því eru elstu bókmenntir Svisslendinga á þýsku. Á 18. öld var franska móðins
í Bern og víðar og áhrif frönskumælandi landa urðu meira áberandi.

Meðal sígildra svissneskra bókmennta á þýsku má nefna rit þeirra Jeremiasar
Gotthelf (1797 – 1854) og Gottfrieds Keller (1819 –1890). Óumdeildir meistarar
svissneskra bókmennta á 20. öld eru þeir Max Frisch (1911 – 1991) og Friedrich
Dürrenmatt (1921 – 90) en meðal verka hans má nefna Die Physiker
(Eðlisfræðingurinn) og Das Versprechen (Loforðið), sem Hollywood-kvikmynd var
gerð eftir árið 2001.

Meðal merkra frönskumælandi höfunda má nefna heimspekinginn Jean-Jacques
Rousseau (1712 – 1778) og Germaine de Staël (1766 – 1817). Meðal yngri höfunda
eru Charles Ferdinand Ramuz (1878 – 1947), hvers bækur lýsa lífi whose bænda og
fjallbúa við erfiðar aðstæður, og Blaise Cendrars (fæddur Frédéric Sauser, 1887
–1961). Ítölskumælandi höfundar hafa verið mun færri.

Ef til vill er frægasta bókmenntapersóna Svisslendinga Heiða, sem er munaðarlaus
stúlka sem býr hjá afa sínum í Ölpunum. Bækurnar um Heiðu urðu vinsælar
barnabókmenntir en eru einnig táknmynd Sviss. Höfundur bókanna, Johanna Spyri
(1827 – 1901), samdi einnig fjölmargar bækur aðrar um svipuð efni.

Í Sviss eru vinsælustu íþróttirnar vetraríþróttir á borð við skíðaíþróttir og
fjallgöngur en landafræði Sviss er heppileg fyrir ástundun slíkra íþrótta.
Einnig tengist ferðamannaiðnaður Sviss iðkun vetraríþrótta en margir ferðamenn
koma til Sviss á hverju ári til að iðka skíðaíþróttir. Svissneskir
skíðaíþróttamenn á borð við Pirmin Zurbriggen og Didier Cuche hafa náð miklum
árangri í sínum greinum.

Matarmenning Sviss er margbrotin. Sumt, eins og fondue, raclette og rösti, er
fáanlegt alls staðar í landinu en í sérhverjum landshluta hafa einnig þróast
sérstakar venjur. Í hefðbundinni svissneskri matargerð eru notuð áþekk hráefni
og í öðrum Evrópulöndum, auk sérstakra svissneskra hráefna, til dæmis
mjólkurvara og osta á borð við Gruyère eða Emmental, sem eru framleiddir í
Gruyères-dal og Emmental-dal. Fjöldi veitingahúsa í landingu er mikill , einkum
í vesturhluta landsins.

Svisslendingar hafa búið til súkkulaði frá því á 18. öld en það varð ekki frægt
fyrr en undir lok 19. aldar þegar nútíma súkkulaðigerð varð til, sem gerði
mögulega framleiðslu á gæðasúkkulaði. Uppfinning Daniels Peter á
mjólkursúkkulaði árið 1875 var einnig stór og mikilvægur áfangi. Svisslendingar
neyta meira af súkkulaði en nokkur önnur þjóð.

Vinsælasti áfengi drykkurinn í Sviss er vín. Sviss er þekkt fyrir
margbreytileika þrúganna sem ræktaðar eru. Svissneskt vín er einkum framleitt í
Valais, Vaud (Lavaux), Genf og Ticino og er örlítið meira framleitt af hvítvíni.
Vínekrur hafa verið starfræktar í Sviss frá því á dögum Rómaveldis. Helstu
afbrigðin eru Chasselas (kallað Fendant í Valais) og Pinot Noir. Merlot-vín eru
einkum framleidd í Ticino.



https://is.wikipedia.org/wiki/Listi_yfir_mor%C3%B0_og_mor%C3%B0m%C3%A1l_%C3%A1_%C3%8Dslandi

Axlar-Björn, eða Björn Pétursson, (um 1555-1596) er eini Íslendingurinn sem
vitað er til að hafi gerst sekur um raðmorð. Sagan segir að móður hans hafi
þyrst í blóð á meðan hún gekk með Björn, og hafi faðir Björns gefið henni blóð
úr sér að drekka. Ungur var hann sendur í vist hjá Ormi Þorleifssyni ríka að
Knerri, en þar dysjaði hann fyrsta fórnarlamb sitt í flórnum í fjósinu. Er hann
náðist árið 1596 játaði hann á sig 18 morð, en ekki er þó hægt að staðfesta þá
tölu. Eftir fyrsta fórnarlambið myrti Björn aðallega ferðamenn og
farandverkamenn sem áttu leið hjá landi hans, Axlarlandi. Þeim fórnarlömbum
sökkti hann í Íglutjörn fyrir neðan túnið á bænum. Kona og þrjú börn hennar
höfðu beðið um gistingu hjá Birni en Björn lokkaði börnin til sín eitt í einu og
drap. Móðir þeirra komst undan og gat sagt frá því sem hún varð vitni að. Eftir
að upp komst um Björn var hann dæmdur til dauða á Laugarbrekkuþingi. Hann var
tekinn af lífi á Laugarbrekku. Björn var festur niður og útlimir hans brotnir
með trésleggjum, en það tók afar langan tíma. Eftir að búið var að mölbrjóta
útlimi hans var hann afhöfðaður og síðan var líkami hans bútaður niður og
einstakir partar stjaksettir, meðal annars höfuð hans. Kynfærum hans var fleygt
í fang konu hans, Steinunnar/Þórdísar (heimildum ber ekki saman um nafn hennar),
sem var látin fylgjast með aftöku bónda síns. Hún var hýdd fyrir glæpi sína.
Ekki finnst annar eins morðingi í sögum Íslendinga og er Axlar-Björn því bæði
einstaklega óhugnanlegur og einstakur.

Varað er við því að hér á eftir koma meðal annars lýsingar á barnamorðum sem
áttu sér stað á 19. öld.

Samkvæmt ársskýrslu ríkislögreglustjóra fyrir árið 2011 voru framin 28 morð á
árunum 1999 til 2011. Það eru rétt rúm tvö morð á ári að meðaltali. Í níu
tilvikum var fórnarlambið kona, en í sautján tilvikum var fórnarlambið karl. Ef
morðunum árin 2012 og 2013 er bætt við eru kvennþolendur í heild ellefu talsins,
en karlþolendur átján. Með þeim morðum eru þau í heildina frá 1999 31 talsins. Á
listanum hér eru 4 morð frá 2004, en í tölfræði lögreglunnar eru skráð þrjú.
Árin 1998, 2003, 2006 og 2008 voru ekki framin nein morð hér á landi.

Morðmálin hér á listanum eru 90 talsins, aðeins 23 þeirra áttu sér stað eftir
árið 2000. Gerendur og þolendur eru fleiri en einn í einhverjum málum, og eru 4
mál eru enn óupplýst og gefa því ekki upplýsingar um aldur og kyn geranda. Í
átta tilfellum voru fleiri en einn gerandi, og í sjö tilfellum svipti gerandi
sig lífi eftir að hafa framið morð. Ekki var hægt að finna út aldur allra
gerenda og þolenda. Á listanum eru ekki mannshvörf svo sem Guðmundar-og
Geirfinnsmál, þegar óupplýst er hvort um manndráp er að ræða eða mannshvarf með
ósaknæmum hætti.



https://is.wikipedia.org/wiki/Kanada

Kanada er annað stærsta landið í heiminum að flatarmáli, og þekur nyrðri hluta
Norður-Ameríku. Kanada er ríkjasamband, sem samanstendur af tíu fylkjum og
þremur sjálfstjórnarsvæðum. Kanada er þingbundið konungsríki og í
konungssambandi við Bretland. Það var upprunalega myndað með Bresku
Norður-Ameríku lögunum frá 1867 og kallað „sjálfstjórnarsvæðið Kanada“. Opinber
tungumál eru enska og franska.

Í Kanada er þingræði og þingbundin konungsstjórn. Elísabet 2. Bretadrottning er
núverandi þjóðhöfðingi landsins. Landið hefur tvö ríkistungumál: ensku og
frönsku. Það er fjölmenningarsamfélag sem er afleiðing aðflutnings fólks frá
mörgum þjóðum. Í Kanada búa rúmlega 35 milljón manns (2016). Efnahagur landsins
er einn sá stærsti í heiminum sem treystir mjög á náttúruauðlindir og
verslunarsamninga. Samband Kanada við Bandaríkin hefur haft mikil áhrif á
efnahag þess og menningu.

Höfuðborg Kanada er Ottawa, þar situr löggjafarþing landsins og þar búa líka
yfirlandstjóri Kanada, sem er fulltrúi Elísabetar Bretadrottningar, formlegs
þjóðarleiðtoga Kanada, og forsætisráðherrann.

Vegna þess að ríkið er upprunalega sameining breskra og franskra nýlendna er
Kanada meðlimur í bæði Breska samveldinu og „La Francophonie“. Kanada er
formlega tvítyngt ríki: Franska er töluð mestmegnis í austurfylkjunum Quebec,
New Brunswick, austur-Ontario og í ákveðnum samfélögum Atlantshafsmegin og í
vestri. Enska er töluð alls staðar annars staðar nema í smærri samfélögum og
meðal innfæddra.

Fjórir stærstu stjórnmálaflokkarnir halda flestum, ef ekki öllum, sætum á
þinginu.

Kanada er tæknilega þróað og iðnvætt ríki, sem er sjálfbært í orkuframleiðslu,
þökk sé stórum náttúrulegum birgðum af jarðefnaeldsneyti, ásamt kjarnorku- og
vatnsorkuframleiðslu. Efnahagur þess hefur lengi treyst sérstaklega á
náttúrulegar auðlindir og viðskipti, þá sérstaklega við Bandaríkin. Þrátt fyrir
að fjölbreytni hafi yfirleitt aukist mikið í kanadísku efnahagslífi þá eru enn
þá mörg héruð, sem treysta á vinnslu og sölu náttúrulegra auðlinda.

Nafnið „Canada“ er talið hafa átt uppruna sinn úr Huron-Iroquoi orðinu kanata,
sem þýðir „þorp“, „byggð“ eða „kofaþyrping“. Það vitnar til Stadacona, sem var
byggð, þar sem nú stendur borgin Quebec. Kort, sem gerð voru af evrópskum
landnámsmönnum, sýna að nafnið Kanadaá var gefið ánni, sem rennur í gegnum
Ottawa og Saint Lawrence fljót, sem rennur sunnan við Montréal. Líkleg tilgáta
bendir til þess, að áin hafi fengið nafn sitt eftir litlu þorpi, og aðliggjandi
landi, sem stóð á bakka hennar.

Upphaflegir íbúar Kanada (þekktir í Kanada sem Fyrstu Þjóðirnar) hafa búið þar í
að minnsta kosti 10.000 ár. Fyrsta heimsókn Evrópubúa varð í kringum árið 1000
eftir Krist, þegar Víkingar námu þar land, kölluðu Vínland og settu á fót byggð
í stuttan tíma. Frakkar námu svo land við Saint Lawrence-fljót og Kanada
Atlantshafsmegin á 16. og 17. öld.

Frakkland afsalaði því nær öllu Nýja Frakklandi, eins og þeir nefndu það, til
Bretlands, ásamt Akadíu og svæðinu þar sem nú liggja Quebec og Ontario, með
Parísarsáttmálanum 1763. Bretland kom á fót nýlendunum Nýja-Skotland, Lægra
Kanada og Efra Kanada. Nýlendur, sem nú svara til fylkjanna Nýja-Skotland, New
Brunswick og Prince Edward Island voru settar á laggirnar fljótlega eftir það.
Efra og Lægra Kanada voru síðan sameinuð til að mynda Kanadafylkið. Bretonhöfði
var seinna sameinaður Nýja-Skotland.

Fyrir og eftir Bandaríska frelsisstríðið yfirgáfu margir þeir sem hliðhollir
voru Bretum Nýlendurnar Þrettán til að setjast að í Kanada. Aðrir landnemar á
þessum uppvaxtartíma komu frá Evrópu, þá sérstaklega frá Bretlandseyjum.

1. júlí 1867 fengu þrjár nýlendur - Kanadafylki, Nýja-Skotland og New Brunswick
- eigin stjórnarskrá frá Bretum („Bresku Norður-Ameríku“ lögin) og þar með var
myndað „sjálfstjórnarsvæðið Kanada“. Það samanstóð af fylkjunum Nýja-Skotland,
New Brunswick, Quebec (fyrrum Austur-Kanada) og Ontario (fyrrum Vestur-Kanada).
Heitið Ríkjabandalagið á við um þessi sameiningarlög frá 1867.

Aðrar breskar nýlendur og sjálfstjórnarsvæði gengu fljótlega eftir þetta í
bandalag við Kanada: eftir 1880 innihélt Kanada það svæði, sem að það nær yfir í
dag fyrir utan Nýfundnaland og Labrador, sem sameinaðist 1949. Westminister
lögin frá 1931 gáfu Kanada opinberlega fulla sjálfstjórn. Stjórnarskrá Kanada
var svo formlega stofnað árið 1982.

Á seinni helmingi 20. aldar hafa tvær allsherjaratkvæðagreiðslur verið haldnar í
frönskumælandi Quebec til að lýsa yfir sjálfstæði („sjálfstjórn“) frá Kanada,
árin 1980 og 1995. Í fyrri atkvæðagreiðslunni kusu 60% á móti sjálfstæði; en í
þeirri seinni voru eingöngu 50.6% á móti.

Kanada nær yfir nyrðri helming Norður-Ameríku. Það á landamæri að Bandaríkjunum
í suðri og í norð-vestri (Alaska). Landið nær frá Atlantshafi og Davissundi í
austri til Kyrrahafs í vestri; af því er kjörorð landsins dregið. Í norðri eru
svo Beauforthaf og Norðuríshaf. Síðan 1925 hefur Kanada átt tilkall til hluta
norðurheimskautasvæðisins á milli 60. og 141. lengdargráðu vestur ([1]); það er
að segja, að tilkall Kanada til landsvæðis nær alveg upp að Norðurpól. Nyrðsta
byggð Kanada (og heimsins) er Kanadíska herstöðin Alert á norðurenda
Ellesmereeyjar — breiddargráða 82.5°N — aðeins 834 kílómetra frá Norðurpólnum.

Kanada er næststærsta land í heiminum eftir landsvæði, á eftir Rússlandi og
þekur um 41% af Norður-Amerísku heimsálfunni. Hins vegar liggur stór hluti
Kanada á norðurheimskautasvæðinu, og hefur það því aðeins fjórða stærsta nothæft
land á eftir Rússlandi, Kína og Bandaríkjum Norður-Ameríku. Þéttleiki byggðar er
aðeins um 3,2 manns á ferkílómetra, sem er mjög lágt samanborið við önnur lönd.
Til samanburðar má þó geta að þéttleiki byggðar á Íslandi er tæplega 3 á
ferkílómetra. Áttatíu prósent íbúa Kanada búa innan við 200 kílómetra frá
landamærum Bandaríkjanna, þar sem að loftslagið er mest temprað og land er
ræktanlegt.

Þéttbýlasta svæði landsins er dalurinn sem afmarkast af Stóru vötnunum og Saint
Lawrence fljót að austan. Fyrir norðan þetta svæði er hinn breiði Kanadíski
skjöldur, en hann er klettalag, sem er jökulsorfið eftir síðustu ísöld. Þetta
klettalag er nú þakið þunnu, steinefnaríku jarðvegslagi, og er skorið af vötnum
og ám, en yfir 60% af stöðuvötnum heims eru staðsett í Kanada. Kanadíski
skjöldurinn umlykur Hudsonflóa.

Kanadíski skjöldurinn nær að strönd Atlantshafs við Labrador, meginlandshluta
fylkisins Nýfundnaland og Labrador. Eyjan Nýfundnaland, austasti hluti
Norður-Ameríku, er við mynni Saint Lawrenceflóa, sem er heimsins stærsti árós,
og fyrsta landsvæðið, sem numið var af evrópubúum. Atlantshafsfylkin skaga
austur á við frá syðri strönd Saint Lawrenceflóa, á milli flóans í norðri og
Atlantshafs í suðri. Fylkin New Brunswick og Nova Scotia eru aðskilin af
Fundyflóa, sem gengur úr Atlantshafinu til norðausturs. Þar eru mestu
sjávarfallabreytingar (munur flóðs og fjöru) í heiminum. Minnsta fylki Kanada er
Prince Edward Island.

Vestur við Ontario, eru hinar breiðu og flötu Kanadísku sléttur, sem ná yfir
fylkin Manitoba, Saskatchewan og Alberta, og ná allt að Klettafjöllunum, en þau
liggja á milli fylkjanna Alberta og Bresku Kólumbíu.

Gróður í norðurhluta Kanada dvínar eftir því sem norðar dregur frá barrskógum
yfir í freðmýri nyrst. Norðan við meginland Kanada er geysilegur eyjaklasi, sem
að hefur að geyma nokkrar af stærstu eyjum jarðar.

Kanada er þekkt fyrir kalt loftslag. Vetur getur verið óvæginn víða í landinu,
með hættu á hríðarbyljum og hitastigi niður undir -50 °C í nyrstu hlutum þess.
Strandfylkið Breska Kólumbía er undantekning frá þessu og nýtur mun mildari
vetra en restin af landinu, vegna nálægðar við sjó.

Á þéttbyggðustu svæðunum spanna sumrin frá mildu yfir í frekar hátt hitastig,
þar sem að hiti í Montreal getur náð vel yfir 30 °C og í Iqaluit í Nunavut allt
upp í 15 °C. Í Vancouver er hitastig yfirleitt á milli 0 til 25 °C allt árið um
kring, en aftur á móti á sléttunum fer það allt niður í -40 °C á veturna og upp
í 35 °C á sumrin.

Frumbyggjar í Kanada, indíánar og inúítar, eru um 1.400.000 talsins. Samfélög
þeirra glíma við margvísleg félagsleg vandamál.



https://is.wikipedia.org/wiki/Albert_Gu%C3%B0mundsson

Albert Sigurður Guðmundsson (fæddur 5. október 1923, lést 7. apríl 1994) var
fyrsti íslenski atvinnumaðurinn í knattspyrnu og lék meðal annars með Val,
Rangers, Arsenal og AC Milan. Að íþróttaferlinum loknum fór hann út í stjórnmál
og var þingmaður á Alþingi í 15 ár og gegndi embætti fjármálaráðherra og
iðnaðarráðherra. Hann bauð sig fram í forsetakosningunum 1980 en tapaði fyrir
Vigdísi Finnbogadóttur.

Árið 1944 hélt Albert til Skotlands til að læra viðskiptafræði við Skerry's
College í Glasgow. Hann hóf knattspyrnuferilinn með Rangers. Eftir stutt stopp
þar fór hann til Englands þar sem hann lék nokkra vináttuleiki og tvo
deildarleiki með Arsenal í október 1946 sem áhugamaður. Hann var annar leikmaður
Arsenal sem var ekki frá Bretlandi, Gerard Keyser hafði verið sá fyrsti.

Albert gat ekki fengið atvinnuleyfi í Englandi og fór því að svipast um eftir
tækifærum annar staðar. Í leik með Arsenal gegn Racing Club de Paris vakti hann
athygli franska liðsins sem vildi nú semja við hann. Það fór þó ekki svo heldur
skrifaði Albert undir samning við Nancy í lok árs 1946. Albert lauk fyrstu
leiktíð sinni með Nancy sem markahrókur liðsins og skoraði tvö mörk í hverjum
bikarleik.

1948 skrifaði Albert undir samning við AC Milan. Hann hnébrotnaði í leik gegn
Lazio og virtist ekki eiga góðar batahorfur. Liðslæknir Inter Milan taldi annað
og vildi gera aðgerð á því. AC Milan leist ekki á áhættuna og neitaði og keypti
Albert sig því undan samningi og fór í aðgerðina sem reyndist takast vel.

Eftir að hann náði fullum styrk að nýju fór hann aftur til Frakklands þar sem
hann lék fyrir ýmis lið áður en hann lagði skóna á hilluna sem atvinnumaður árið
1954. Eftir heimkomuna tók hann við stjórn liðs Íþróttabandalags Hafnarfjarðar,
sem þá lék í 2. deild. Albert leiddi Hafnfirðinga upp í 1. deild sumarið 1956 í
fyrstu tilraun og var spilandi þjálfari þeirra í efstu deild sumrin 1957 og
1958.

1967 fékk Albert Silfurmerki KSÍ fyrir starf sitt í knattspyrnuheiminum. Hann
var formaður KSÍ frá 1968 til 1973. Þegar hann vék úr embætti var honum veitt
Gullmerki KSÍ fyrir langvarandi og þýðingarmikil störf hans að knattspyrnu.
Albert var jafnframt formaður Íþróttafélags Reykjavíkur á árunum 1959 til 1961.

Albert var fyrsti íslenski atvinnumaðurinn í knattspyrnu. Þann 13. febrúar 2010
var afhjúpuð stytta af honum við höfuðstöðvar KSÍ í Laugardal. Styttan er eftir
Helga Gíslason.

Eftir að hann sneri heim frá Frakklandi hóf Albert feril sem heildsali 1956 og
seldi einkum frönsk kvenföt og vín, auk þess sem hann var með umboð fyrir
Renault bifreiðar um tíma. Hann gekk síðan í Sjálfstæðisflokkinn og var kosinn í
borgarstjórn Reykjavíkur 1970 og var borgarfulltrúi allt til 1986. Árið 1974 var
hann kosinn til Alþingis. Albert varð fjármálaráðherra 1983 og 1985 fór hann
yfir í iðnaðarráðuneytið og var þar ráðherra til 1987.

1987 gekk hann úr Sjálfstæðisflokknum og stofnaði Borgaraflokkinn þar sem hann
var formaður til 1989. Árið 1989 var hann skipaður sendiherra Íslands í
Frakklandi og gegndi því embætti til 1993. Áður hafði hann verið ræðismaður
Frakklands á Íslandi frá 1962.

Albert var umdeildur stjórnmálamaður og viðurkenndi að vera einleikari í
pólitíkinni. Hann naut mikilla vinsælda eins og sést á því að í
Alþingiskosningunum 1987 tókst nýstofnuðum flokki hans að ná inn 7 þingmönnum.



https://is.wikipedia.org/wiki/Akureyri

Akureyri er kaupstaður í Eyjafirði á Mið-Norðurlandi. Þar bjuggu 18.191 manns
þann 1. janúar 2015. Akureyrarbær er fjórða fjölmennasta sveitarfélag Íslands og
það fjölmennasta utan höfuðborgarsvæðisins. Fyrir utan hið eiginlega bæjarland
Akureyrar í botni Eyjafjarðar eru eyjarnar Grímsey og Hrísey einnig innan
vébanda sveitarfélagsins.

Landnámabók greinir frá því að fyrsti landneminn á svæðinu var Helgi „magri“
Eyvindarson sem kom þangað á 9. öld. Elstu heimildir um nafnið Akureyri eru þó
frá 1562 en þá féll dómur á staðnum yfir konu fyrir að hafa sængað hjá karli án
þess að hafa giftingarvottorð.

Á 17. öld tóku danskir kaupmenn að reisa búðir sínar á sjálfri Akureyri sem var
ein af nokkrum eyrum sem sköguðu út í Pollinn. Þeir völdu staðinn vegna afbragðs
hafnarskilyrða og einnig vegna þess að héraðið er og var gjöfult
landbúnaðarsvæði en dönsku kaupmennirnir sóttust einkum eftir ull og kjöti.
Dönsku kaupmennirnir bjuggu þó ekki á Akureyri allt árið á þessum tíma heldur
læstu þeir húsum sínum og yfirgáfu staðinn yfir vetrartímann.

Árið 1778 var fyrsta íbúðarhúsið reist á staðnum og varanleg búseta hófst. 8
árum síðar fékk bærinn kaupstaðarréttindi ásamt fimm öðrum bæjum á Íslandi.
Þetta var að undirlagi Danakonungs en hann vildi reyna að efla hag Íslands með
því að hvetja til þéttbýlismyndunar þar en slíkt var þá nánast óþekkt á landinu.
Akureyri stækkaði þó ekki við þetta og missti kaupstaðarréttindin 1836 en náði
þeim aftur 1862 og klauf sig þá frá Hrafnagilshreppi, þá hófst vöxtur Akureyrar
fyrir alvöru og mörk Akureyrarbæjar og Hrafnagilshrepps voru færð nokkrum sinnum
enn eftir því sem bærinn stækkaði. Bændur í Eyjafirði voru þá farnir að bindast
samtökum til að styrkja stöðu sína gagnvart dönsku kaupmönnunum, uppúr því varð
Kaupfélag Eyfirðinga (KEA) stofnað. KEA átti mikinn þátt í vexti bæjarins, á
vegum þess voru rekin mörg iðnfyrirtæki í bænum sem mörg sérhæfðu sig í
úrvinnslu landbúnaðarafurða. Árið 1954 var mörkum Akureyrarbæjar og
Glæsibæjarhrepps breytt þannig að það þéttbýli sem tekið var að myndast handan
Glerár teldist til Akureyrar, þar hefur nú byggst upp Glerárhverfi.

Á síðasta áratug 20. aldar tók Akureyri miklum breytingum, framleiðsluiðnaðurinn
sem hafði verið grunnurinn undir bænum lét töluvert á sjá og KEA dró verulega úr
umsvifum sínum. Meiri umsvif í verslun og þjónustu, ferðaþjónustu, sjávarútvegi
og Háskólinn á Akureyri hafa nú komið í stað iðnaðarins að miklu leyti.
Hríseyjarhreppur sameinaðist Akureyrarbæ 2004 en í kosningum í október 2005 var
tillögu um sameiningu allra sveitarfélaga í Eyjafirði hafnað á Akureyri.
Grímseyjarhreppur sameinaðist Akureyrarbæ 2009.

Íbúar Akureyrar voru 18.191 þann 1. janúar 2015, 9.011 karlar and 9.180 konur.
Um 3% mannfjöldans voru erlendir ríkisborgarar frá 53 löndum. Árið 2014 voru 229
fæðingar 118 dauðsföll á Akureyri. Aðfluttir árið 2014 voru 1.097 en
brottfluttir voru 1.122. Fólksfjölgun árið 2014 var því 0,5%.

Í bæjarstjórn Akureyrar sitja 11 fulltrúar sem kjörnir eru af íbúum bæjarins
yfir 18 ára aldri á fjögurra ára fresti. Bæjarstjórn skipar bæjarráð sem fer með
fjármálastjórn bæjarins og aðrar fastanefndir sem fjalla um afmörkuð svið.
Forseti bæjarstjórnar er æðsti yfirmaður hennar og hún kemur saman á opnum
fundum að jafnaði tvisvar í mánuði en bæjarráð fundar vikulega.

Kosningar til bæjarstjórnar voru síðast haldnar 31. maí 2014. Skipting atkvæða
og bæjarfulltrúa var sem hér segir:

L-listi, Samfylking og Framsóknarflokkur mynda meirihluta í bæjarstjórn
Akureyrar.

Akureyri stendur við botn Eyjafjarðar við Pollinn en svo er sjórinn milli
Oddeyrar og ósa Eyjafjarðarár kallaður. Í gegnum bæinn rennur Glerá sem aðskilur
Glerárhverfi (Þorpið) frá öðrum bæjarhlutum. Önnur hverfi bæjarins eru Oddeyri,
Brekkan, Naustahverfi, Innbærinn og Miðbær.

Strætisvagnakerfi er rekið í bænum af Strætisvögnum Akureyrar, og frá og með
árinu 2007 voru ferðir gerðar gjaldfrjálsar og fjölgaði farþegum um rúm 60%
eftir það, eða úr 640 (þriðju viku ársins 2006) í að meðaltali 1020 (um sama
leyti 2007).

Akureyri er mikill skólabær. Í bænum eru tveir stórir framhaldsskólar (MA og
VMA) Myndlistaskólinn á Akureyri, Tónlistarskólinn á Akureyri og Háskólinn á
Akureyri.

Helstu atvinnuvegir bæjarbúa eru verslun og þjónusta, framleiðsluiðnaður,
sjávarútvegur og opinber þjónusta. Í bænum er Fjórðungssjúkrahúsið á Akureyri,
næststærsta sjúkrahús landsins (á eftir Landsspítala Háskólasjúkrahúsi); Hlutur
framleiðsluiðnaðar í atvinnulífi í bænum hefur minnkað mikið síðustu 15-20 árin,
en á móti hefur sjávarútvegur vaxið og í dag hafa tvö stærstu
sjávarútvegsfyrirtæki landsins, Brim og Samherji þar höfuðstövar.



https://is.wikipedia.org/wiki/%C3%93%C3%B0inn

Óðinn (norræna: Óðinn) er æðstur guða í norrænni og germanskri goðafræði, þar
sem hann er guð visku, herkænsku, stríðs, galdra, sigurs og skáldskapar. Óðinn
er andinn og lífskrafturinn í öllu sem hann skapaði. Með Víli og Vé skapaði hann
himin, jörð, Ask og Emblu. Óðinn lærði rúnirnar þegar hann hékk og svelti
sjálfan sig í níu nætur í Aski Yggdrasils, þá lærði hann líka Fimbulljóðin níu.

Óðinn ríður hinum áttfætta Sleipni og tveir úlfar fylgja honum, sem bera nöfnin
Geri og Freki, einnig á hann tvo hrafna, Huginn og Munin, sem flytja honum
tíðindi. Í Valhöll koma til hans vopndauðir menn.

Óðinn var sífellt að sækjast eftir meiri visku. Hann gekk til Mímis við
Mímisbrunn einn daginn. Hann vildi fá að drekka úr brunni hans og fékk það í
skiptum fyrir annað auga sitt.

Nafn hans samanstendur af liðunum óð og inn. Óð merkir vit og sál, jafnvel orka
og lífskraftur en -inn merkir dróttinn í þessu tilfelli og merkir Óðinn því
dróttinn lífskraftsins. Hann kallar sig mörgum öðrum nöfnum, svo sem Alföður,
Valföður, Bölverkur, Síðhöttur, Vegtamur, Grímnir og Herjafaðir.

Þegar æsir og vanir sömdu frið spýttu þeir allir hráka sínum í ker og sköpuðu
þannig spakvitran jötun, Kvasir að nafni. Síðar drápu tveir dvergar Kvasi,
blönduðu blóði hans saman við hunang og bjuggu þannig til skáldamjöðinn sem
fyllti þrjú stór keröld. Jötunninn Suttungur rændi af þeim miðinum og faldi hann
í fjalli einu. Óðinn fór þangað til að reyna að ná miðinum og skreið inn í
fjallið í ormslíki. Þar lá hann í þrjár nætur með dóttur Suttungs sem gætti
mjaðarins og fékk hana til að gefa sér þrjá sopa af miðinum. Í hverjum sopa
tæmdi hann eitt kerjanna. Hann flaug svo í arnarlíki heim í Ásgarð og spýtti þar
miðinum í ker. Þannig eignuðust goðin skáldskaparmjöðinn.

Á leið sinni til Ásgarðs var Óðinn eltur og náðist næstum því. Lét hann þá spýju
ganga aftur af sér til að létta á sér á fluginu og dugði það honum til að sleppa
inn í Ásgarð áður en hann væri gripinn. Við þetta er kennt að kalla leirburð
(það sem er illa kveðið) aftur af Óðni.



https://is.wikipedia.org/wiki/Interneti%C3%B0

Internetið eða netið (óvíða Alnetið) er alþjóðlegt kerfi tölvuneta sem nota
IP-samskiptastaðalinn til að tengja saman tölvur um allan heim og myndar þannig
undirstöðu undir ýmsar netþjónustur, eins og veraldarvefinn, tölvupóst og
fleira. Í daglegu tali er því oft ruglað saman við veraldarvefinn, en hann er
bara ein þjónusta af mörgum sem hægt er að nálgast á Internetinu.

Internetið hefur orðið vettvangur fyrir alls kyns nýja samskiptatækni (stundum
kallaðir nýmiðlar) og hefur haft mikil áhrif á eldri samskiptatækni. Í sumum
tilvikum hefur Internetið nánast útrýmt eldri samskiptatækni, eins og t.d.
póstsendingum bréfa. Fjölmiðlun fer nú í auknum mæli fram á Internetinu,
samhliða ljósvakamiðlum og prentmiðlum.

Internetið er upprunnið í Bandaríkjunum og er enn að mestu á forræði þeirra.
Internetið er ekki miðstýrt en bandaríska einkafyrirtækið ICANN hefur yfirumsjón
með mikilvægustu nafnrýmum Internetsins, IP-talnakerfinu og lénakerfinu, þar á
meðal úthlutun rótarléna. Fyrirtækið rekur stofnunina IANA samkvæmt samkomulagi
við ríkisstjórn Bandaríkjanna frá 1998 en áður var hún rekin af
upplýsingatæknistofnun University of Southern California.

Rannsóknarstofnunin Advanced Research Projects Agency (ARPA eða DARPA) var sett
á stofn innan varnarmálaráðuneytis Bandaríkjanna í kjölfar Spútnikáfallsins 1957
þegar Bandaríkjamenn töldu sig hafa dregist aftur úr Sovétríkjunum í tækniþróun.
Eitt af fyrstu verkefnum ARPA var að hanna tækni til að tryggja að samskiptanet
Bandaríkjahers þyldu áföll og til að tengja saman tölvur ólíkra höfuðstöðva
hersins. J. C. R. Licklider var settur yfir verkefnið árið 1962. Eftirmaður
hans, Ivan Sutherland, fékk Lawrence Roberts til að hanna tölvunet með
pakkabeiningu sem verkfræðingurinn Paul Baran hafði rannsakað fyrir bandaríska
flugherinn.

Roberts varð síðan yfirmaður í verkefninu og þróaði fyrstu útgáfuna af því sem
síðar varð ARPANET. Netið var sett upp 29. október 1969 milli Kaliforníuháskóla
í Los Angeles og Stanford Research Institute í Kaliforníu sem var undir stjórn
frumkvöðulsins Douglas Engelbart. Upphaflega notaðist netið við
samskiptastaðalinn Network Control Program (NCP) en 1983 skipti ARPANET yfir í
TCP/IP sem var mun sveigjanlegri staðall. Nafnið „Internet“ var fyrst notað til
að lýsa neti byggðu á TCP/IP-samskiptareglunum árið 1974. 1987 varð til NSFNET
sem tengdi háskóla í Bandaríkjunum og víðar og opnaði Internetið fyrir almennri
notkun.

Fyrsta tengingin við netið frá öðru landi var við rannsóknarstofnunina NORSAR í
Noregi og University College London um gervihnött árið 1973. Á Íslandi tengdist
Hafrannsóknarstofnun EUnet með UUCP-tengingu árið 1986 og Orkustofnun og
Reiknistofnun Háskóla Íslands tengdust henni, en fyrsta IP-tengingin við útlönd
var frá Tæknigarði við Háskóla Íslands 21. júlí 1989. Áætlaður fjöldi Íslendinga
á Internetinu var um 5 þúsund árið 1995 (þar af 3 þúsund virkir) en aðeins 10
tölvur á Íslandi voru nettengdar árið 1988.

Upphaflega var Internetið hugsað fyrst og fremst til að tengja saman opinberar
stofnanir, rannsóknarstofnanir og háskóla en árið 1988 var opnað fyrir tengingar
við net sem rekin voru í hagnaðarskyni. Fyrsta tengingin var við MCI Mail,
einkarekna tölvupóstþjónustu sem hafði verið stofnuð árið 1983. Einkareknir
þjónustuaðilar urðu til sem buðu upp á tengingu við heimili og fyrirtæki um
mótald gegn gjaldi og önnur vinsæl net, eins og Usenet og BITNET, tengdust
Internetinu og sameinuðust því síðar.

Árið 1990 var ARPANET lagt niður og tengingar þess teknar yfir af NSFNET.
Veraldarvefurinn var fyrst kynntur árið 1991 og fyrsti margmiðlunarvafrinn,
Mosaic, varð til árið 1993 og Netscape Navigator kom á markað árið eftir. Á
þessum tíma var mikil almenn umræða um Internetið og möguleika þess og
tölvueign, sem áður takmarkaði notkun, var farin að aukast vegna útbreiðslu
Internetsins fremur en öfugt. Netnotkun tvöfaldaðist á hverju ári en um leið var
mikill og greinilegur munur á notkun þess á Vesturlöndum og í þróunarríkjum sem
hefur aukist með tímanum.

Umræðan um framtíðarmöguleika netsins leiddi til þess að fjárfestar fengu
ofurtrú á vaxtarmöguleikum tæknifyrirtækja. Fyrirtæki á borð við Microsoft,
Yahoo og AOL juku virði sitt gríðarlega á hlutabréfamörkuðum og lítil
nýsköpunarfyrirtæki á sviði tækniþróunar áttu greiðan aðgang að fjármagni.
Netbólan sprakk svo árin 2000-2001 þegar í ljós kom að væntingar fjárfesta voru
ekki í takt við arðsemi fyrirtækjanna sem sum hver gerðu slæma yfirtökusamninga
til að viðhalda vexti hvað sem það kostaði, og upp komst um nokkur mál þar sem
bókhaldssvikum var beitt til að fegra stöðu fyrirtækja. Niðurstaðan var sú að
NASDAQ-vísitalan þar sem tæknifyrirtæki eru fyrirferðamikil féll og trú
fjárfesta á framtíð upplýsingatæknifyrirtækja minnkaði mikið. Hlutabréfahrunið
olli niðursveiflu í hagkerfum margra vestrænna ríkja. Þegar upp er staðið hafði
hrunið þó meiri áhrif á hlutabréfamarkaðina en fyrirtækin sjálf sem flest lifðu
það af.



https://is.wikipedia.org/wiki/Finnland

Finnland (finnska Suomi, Suomen tasavalta, sænska Republiken Finland) er eitt
Norðurlandanna í norðanverðri Evrópu. Landið liggur að tveimur flóum úr
Eystrasalti, Helsingjabotni í vestri og Kirjálabotni í suðri. Það á einnig
landamæri að Svíþjóð í vestri, Noregi í norðri og Rússlandi í austri.
Álandseyjar í Eystrasaltinu eru undir finnskri stjórn en njóta víðtækrar
sjálfstjórnar. Finnland er stundum nefnt Þúsundvatnalandið.

Finnland er í Evrópusambandinu og er eina Norðurlandaþjóðin sem hefur tekið upp
evruna sem gjaldmiðil.

Höfuðborg Finnlands heitir á finnsku Helsinki og sænsku Helsingfors og er einnig
stærsta borg landsins. Aðrir stærstu bæir í stærðarröð eru eftirfarandi: Espoo
(sænska: Esbo), Tampere (s. Tammerfors), Vantaa (s. Vanda), Turku (s. Åbo) og
Oulu (s. Uleåborg). Espoo og Vantaa ásamt Helsinki mynda höfuðborgarsvæðið.

Uppruni nafnsins Suomi er óljós, en talið er að það sé skylt baltneska orðinu
zeme, sem merkir grund, jörð, þjóð.

Nafnið Finnland, sem haft er um landið á öðrum tungum, líkist öðrum
skandinavískum staðarheitum. Þar má nefna Finnmörk, Finnveden og Finnskogen. Öll
eiga þau rætur að rekja til germanska orðsins finn, sem er heiti yfir
hirðingjaveiðimenn (sem er andstæða við kyrrsetubændur). Hvernig þetta heiti
komst yfir Finna er að mestu leyti óþekkt. Á meðal fyrstu rituðu heimilda þar
sem „land Finna“ er nefnt eru tveir rúnasteinar. Annar þeirra er í Söderby í
Svíþjóð með áletruninni finlont og hinn á Gotlandi, sænskri eyju í Eystrasalti,
með áletruninni finlandi frá 11. öld.

Af fornleifum má ráða að það svæði, sem nú er Finnland, byggðist á níundu öld
fyrir Krist, þegar íshella síðustu ísaldar hörfaði undan. Fyrstu íbúar á svæðinu
bjuggu við steinaldarmenningu og lifðu á því sem freðmýrin og sjórinn gáfu. Ekki
er vitað hvenær finnsk-úrgískumælandi þjóðflokkar hafa fyrst numið land.

Elstu leifar akuryrkju eru frá seinni hluta þriðja árþúsundsins fyrir Krist en
veiðimennska og söfnun voru lengi eftir það algengasti lífsmátinn, ekki síst í
austur og norðurhluta landsins.

Bronsöld (1500–500 f. Kr.) og járnöld (500 f. Kr. — 1200 e. Kr.) einkenndust
mjög af nánum samskiptum við Skandinavíu, norðurhluta Rússlands og
Eystrarsaltssvæðið. Finnar og Kvenir eru nefndir á nokkrum stöðum í rómverskum
heimildum og í Íslendingasögunum, þó er sennilegast að átt sé við Sama en ekki
Finna. Fáeinar ritaðar heimildir um sögu Finnlands eru til frá 13. öld en það er
ekki fyrr en á 14. og 15. öld sem raunveruleg rituð saga hefst.

Finnland og Svíþjóð eiga nærri 700 ára sameiginlega sögu. Sögur herma að upphaf
þess sé krossferð undir stjórn Eiríks IX Svíakonungs, sem á að hafa átt sér stað
árið 1154. Óvíst er hvort þessi krossferð var farin eða hvort þetta er einungis
sögusögn. Ritaðar heimildir eru hins vegar fyrir því að Finnland var hluti af
ríki Birgis jarls þegar krossferð var gerð þangað 1249.

Sænska var ráðandi með fram allri strandlengjunni og í stórum hluta suður
Finnlands allt fram undir lok 19. aldar og var þar að auki tungumál yfirvalda og
menntunar. Lengi var það sem nú er Finnland ekki skilgreint sem sérstakt svæði
innan sænska ríkisins, frekar var að miðhluti Svíþjóðar og suðurhluti Finnlands
væru álitin sameiginlegt meginsvæði ríkisins enda voru samgöngur sjóleiðina mun
auðveldari en yfir land. Sænskir kóngar leituðust eftir að flytja landamæri
ríkisins lengra austur á bóginn og voru meira og minna stöðugar erjur við Rússa
gegnum aldirnar af þeim sökum. Á 18. öld snerust leikar og rússneskur her hertók
nánast allt það sem nú er Finnland tvisvar (1714—1721 og svo aftur 1742–1743).
Upp frá þessu fer hugtakið „Finnland“ að eiga við allt landsvæðið frá
Helsingjabotn að rússnesku landamærunum bæði í umræðum innan sænska ríkisins og
í Rússlandi. Suðurhluti Finnlands, það sem áður hafði verið kallað Finnland,
fékk nú nafnið Hið eiginlega Finnland (Egentliga Finland á sænsku,
Varsinais-Suomi á finnsku) og heitir svo enn.

Árið 1808 hertók rússneskur her Finnland og Svíar neyddust til að afsala sér
yfirráðarétti yfir því. Finnland varð sjálfstjórnarsvæði, Stórfurstadæmið
Finnland, innan rússneska keisardæmisins allt fram til 1917. Alexander I,
Rússlandskeisari, varð fyrsti stórfursti Finnlands. Smám saman fékk finnskan
mikilvægara hlutverk í opinberu lífi, upphaflega sem hluti af rússneskri
viðleitni til að draga úr sambandinu við sænska menningu og menningarhefð en
meir og meir sem hluti af finnskri þjóðernishreyfingu. Mikilvægt skref var
söfnun og útgáfa sagnaverksins Kalevala árið 1835 og ekki síður þegar finnska
var gerð jafnrétthá sænsku sem opinbert mál 1892. Finnsk ritmenning hófst á
fyrri hluta 19. aldar og voru það ekki síst sænskumælandi menntamenn sem stóðu
fremst í að byggja þetta nýja ritmál, m.a. með slagorðinu: „Svenskar äro vi
icke, ryssar vilja vi icke vara, låt oss bli finnar“.

Fljótlega eftir byltingu bolsévíka í Rússlandi lýsti finnska þingið yfir
sjálfstæði Finnlands, hinn 6. desember 1917. Bolsévíkastjórnin viðurkenndi
sjálfstæðið en í Finnlandi braust út blóðug borgarastyrjöld 1918 í kjölfar
baráttu hvítliða og rauðliða í Rússlandi. Í Finnlandi endaði styrjöldin með
sigri hvítliða.

Frá stríðslokum og fram undir miðjan fjórða áratug tuttugustu aldar voru tengsl
Finnlands og Sovétríkjanna nokkurn veginn hlutlaus. Árið 1939 kröfðust
Sovétríkin talsverðra landsvæða af Finnlandi sem ekki var gengist við og hóf þá
sovétherinn það sem nefnt er Finnska vetrarstríðið með innrás í Finnland. Finnar
vörðust mánuðum saman en máttu á endanum ekki við ofureflinu.

Mikil hefndarhugur var í mörgum Finnum eftir lok vetrarstríðsins 1940 og
Finnland tengdist náið Þýskalandi undir stjórn nasista. Finnar drógust aftur út
í stríð við Sovétríkin 1941 og börðust þá með Þjóðverjum. Eftir stríðið neyddust
Finnar til að ganga að hörðum kröfum Sovétríkjanna.

Tímabilið frá lokum seinni heimstyrjaldarinnar fram að upplausn Sovétríkjanna
einkenndist af hlutleysi Finnlands í alþjóðamálum og nánu samstarfi við grannann
í austri. Þótti mörgum nóg um undirgefni Finna og varð til úr þessu alþjóðlega
hugtakið „finlandisering“.

Finnland fékk inngöngu í Evrópusambandið árið 1995 um leið og Svíþjóð og
Austurríki og er hið eina Norðurlandanna sem hefur tekið upp evru sem
gjaldmiðil.

Finnland prýða mörg þúsund vatna og eyja. Stöðuvötn sem eru 500 m² að flatarmáli
eða meira eru 187.888 talsins og eyjarnar 179.584. Saimaa-vatn er eitt þessara
vatna og er það 5. stærsta stöðuvatn í Evrópu. Finnskt landslag er að mestu
leyti flatt, en þó er það hólótt á svæðum. Hæsti punktur landsins er Halti (1328
m) í norðurhluta Lapplands, við landamæri Noregs. Barrskógur þekur landið að
mestu leyti og lítið er af ræktanlegu landi. Algengasta bergtegundin er granít.
Það er alltaf nálægt yfirborðinu og sjáanlegt þar sem jarðvegur er af skornum
skammti. Jökulruðningur er algengasta jarðvegstegundin, þakin þunnu lagi af
mold. Meirihluti eyjanna eru í suðvesturhluta Eyjahafsins (hluti af eyjaklasa
Álandseyja) og með fram suðurströnd Kirjálabotns.

Gróður- og dýralíf í Finnlandi er mjög fjölbreytt. Plöntu- og dýrategundir eru
mismunandi eftir landshlutum, vegna mismunandi loftslags á milli norður-,
vestur- og suðurhluta Finnlands. Í landinu eru yfir 1200 gerðir af æðplöntum,
800 af mosaplöntum og 1000 gerðir af fléttum, þar sem ríkasta gróðurlífið er í
suðurhluta landsins og á Álandseyjum. Líkt og öll önnur vistfræði Finnlands, þá
á plöntulíf auðvelt með að aðlagast og þola ólíkar árstíðir og veðurskilyrði. Um
það bil tveir þriðju af flatarmáli landsins er þakinn barrskógi, furur og greni.
Í nyrsta hlutanum vex þó einungis birki. Eik og önnur lauftré vaxa á Álandseyjum
og í syðsta hluta landsins. Allt eftir því sem ísjaðarinn hopaði í lok síðustu
ísaldar þaktist landið af skógi, fyrsti birkitegundir en síðan fura fyrir um
10.000 árum síðan. Frá því fyrir um 6.000 árum fór greni að breiðast út austan
frá og náði vesturströndinni fyrir um það bil 3.000 árum.

Einnig býr Finnland yfir fjölbreyttu og víðtæku dýralífi. Þó þurrkuðust öll dýr
nánast út á meðan að síðasta ísöld stóð yfir. Dýrin komu til Finnlands á ný
fyrir u.þ.b. 10.000 árum síðan, fylgdu minnkun jökla og framsókn gróðurs.
Núorðið eru alltént sextíu innfædd spendýr, 248 æxlandi fuglategundir, rúmlega
70 fiskategundir og ellefu skriðdýra- og froskdýrategundir.

Af stórum villtum spendýrum, eru þau algengustu skógarbjörn (þjóðardýrið),
gráúlfur, elgur og hreindýr. Önnur algeng spendýr eru rauðrefur, rauðíkorni og
fjallahéri. Sumar sjaldgæfari skepnur eru flugíkorni, kóngsörn, hringanóri og
heimskautarefur, sem er talinn vera í mestri útrýmingarhættu. Þjóðarfugl
Finnlands er álft. Algengustu fuglategundirnar eru laufsöngvari, bókfinka og
skógarþröstur.

Á Saimaa-vatnasvæðinu í suðaustur Finnlandi býr Saimaa-hringanóri (Phoca hispida
saimensis), ein af þremur ferskvatnsselategundum í heiminum. Samtök finnskra
náttúruverndarsinna hafa barist fyrir verndun hringanórans og hefur tekist vel
að bjarga honum frá útrýmingu. Samt sem áður telst dýrið enn þá vera í
útrýmingarhættu. Nú er talið að um 270 Saimaa-hringanórar séu á lífi. Það er
talið að ef að fjöldi þeirra kæmist upp í 400 seli, myndi stofninn komast úr
útrýmingarhættu.

Vegna veiða og áreita í gegnum tíðina hefur mörgum dýrum á borð við kóngsörn,
skógarbjörn og gaupu fækkað mjög. En vegna mikillar verndunar og stofnunar
víðlendra þjóðgarða hefur fjöldinn aftur aukist undanfarin ár.

Loftslagið í Suður-Finnlandi er kaldtemprað. Í Norður-Finnlandi, sérstaklega í
Lapplandi, ríkir heimskautaloftslag sem einkennist af köldum, jafnvel hörðum
vetrum og nokkuð heitum sumrum. Það sem á stærstan þátt í loftslagi Finnlands er
lega þess á milli 60. og 70. breiddarbaugslínu á evrasísku strandlengjunni, sem
veldur því að þar er bæði sjávarloftslag og meginlandsloftslag, breytilegt eftir
vindátt. Finnland er nógu nálægt Atlantshafinu til að njóta hlýrra áhrifa
Golfstraumsins, sem útskýrir fremur hlýtt loftslag miðað við legu.

Fjórðungur af Finnlandi nær norður fyrir heimskautsbaug, það veldur því að
miðnætursól getur haldist í fleiri daga. Á nyrsta punkti Finnlands sest ekki sól
í 73 daga samfellt yfir sumarið og rís ekki í 51 dag yfir veturinn.

Til ársins 2009 var landinu skipt í sex fylki (á finnsku lääni, fl. läänit, á
sænsku län) en þá voru þau afnumin. Fylkin voru stjórnareiningar ríkisvaldsins
og sáu um löggæslu og dómsmál meðal annars.

Fylkisstjóri og fylkisstjórn voru skipuð af ríkisstjórninni og engar kosningar
fóru fram til embætta innan fylkisins. Fylkjaskipunin var upphaflega sett á
laggirnar árið 1634 en síðasta uppskipting var gerð árið 1997 og þá voru fylkin
eftirfarandi (sjá mynd til hægri):

Álandseyjar eru sjálfsstjórnarsvæði innan finnska ríkisins. Lögþing og
heimastjórn Álandseyja hafa sjálfstjórn um ýmsa málaflokka, t.d. mennta- og
heilsugæslumál, útvarp og sjónvarp, lögreglu- og atvinnumál. Á Álandseyjum er
sænska eina opinbera málið og er því strangt framfylgt m. a. geta einungis
sænskumælandi íbúar verið landeigendur.

Megin stjórnsýslueiningar Finnlands eru sveitarfélögin (á finnsku kunta, sænsku
kommun), eru þau 348 að tölu 2009. Kosið er til sveitarfélagstjórna í beinum
kosningum fjórða hvert ár. Sveitarstjórn og borgarstjórn eru í grófum dráttum
það sama, fyrir utan muninn á dreifbýli og þéttbýli. Frá árinu 1977 hefur ekki
verið greint á milli borga, bæja og dreifbýlis. Sveitarfélög eru sjálfstætt
stjórnvald innan ramma laga sem sett eru af ríkinu. Enginn getur áfrýjað
ákvörðunum sveitarfélags svo lengi sem þær eru löglegar.

Sveitarfélög hafa með sér tvenns konar skipulagt samstarf. Annars vegar í
tuttugu samstarfseiningum sem eru nefndar á finnsku maakunta og á landskap
sænsku. Hlutverk þessara héraðssamtaka er menntunar og heilsugæslusamstarf. Hins
vegar eru sjötíu og fjórar samstarfseiningar sem nefndar eru á finnsku
seutukunta og ekonomisk region á sænsku. Hlutverk þessara samstarfseininga er
efnahagssamvinna.

Áland hefur sjálfstæða stöðu innan finnska ríkisins með eigið lögþing og
heimastjórn og er þar að auki formlega eigið fylki.

Samar hafa takmarkaða sjálfstjórn á sviði tungumála- og menningarmála í
Lapplandi.

Taflan hér að neðan sýnir fjölda íbúa fjölmennustu sveitarfélaganna í heild
(kunta á finnsku), ekki einungis þéttbýlis. Tölurnar eru frá 31. mars 2011.
Höfuðborgarsvæðið, sem samanstendur af Helsinki, Vantaa, Espoo og Kauniainen,
myndar samtals milljón manna byggð.

Í Finnlandi búa um 5,4 milljónir manna og er þéttleiki byggðar að meðaltali 17
íbúar á hvern ferkílómetra. Það gerir landið þriðja strjálbýlasta land Evrópu, á
eftir Noregi og Íslandi. Suðurhluti landsins hefur alltaf verið fjölmennastur og
þar að auki jókst íbúafjöldinn við þéttbýlisþróun 20. aldar. Stærstu og
mikilvægustu borgir í Finnlandi eru stórsvæði Helsinki (sem nær yfir Helsinki,
Vantaa, Espoo og Kauniainen) og Tampere, Turku og Oulu.

Eftir Vetrarstríðið árið 1939 (og Framhaldsstríðið 1941), þurftu 12% af íbúum
Finnlands að flytjast búferlum. Stríðsskaðabætur, atvinnuleysi og óvissa
varðandi þjóðhöfðingja og sjálfstæði frá Sovétríkjunum olli miklum fólksflótta,
sem byrjaði ekki að minnka fyrr enn á 8. áratug 20. aldar. Um hálf milljón Finna
fluttist til Svíþjóðar á áratugunum frá 1950 fram til 1980, en allstór hluti
þeirra hefur flust heim að nýju.

Frá seinni hluta 10. áratugar 20. aldar hefur Finnland tekið á móti svipuðum
fjölda flóttamanna og innflytjenda og hin Norðurlöndin. Finnland er
þjóðfræðilega mjög einsleitt land. Útlendingar eru einungis 4% af
heildaríbúatölu landsins. Umtalsvert hlutfall innflytjenda á rætur sínar að
rekja til fyrrum Sovétríkjanna. Rúmlega 20 tungumál eru töluð af innflytjendum í
Finnlandi í dag, miðað við að a.m.k. 1000 manns tali málið.

Finnska og sænska eru bæði opinber tungmál í Finnlandi og jafnrétthá fyrir
finnskum lögum. Meirihluti Finna (89,7%) hefur finnsku að móðurmáli. Finnska
tilheyrir finnsk-úgrísku tungumálafjölskyldunni og er á milli þess að vera
samloðunarmál og beygingamál. Í finnsku breytast og beygjast nafnorð,
lýsingarorð, fornöfn, töluorð og sagnorð eftir hlutverki þeirra í setningunni.
Finnland er eitt af þremur sjálfstæðum ríkjum þar sem finnsk-úgrískt mál er
talað af meirihlutanum. Hin eru Eistland og Ungverjaland.

Stærstu minnihlutamálin í Finnlandi eru sænska (5,4%), rússneska (0,8%) og
eistneska (0,3%). Tæplega 2000 samar hafa samísku að móðurmáli, einkum í
norðurhluta landsins. Samísku málin eru einnig finnsk-úgrísk mál. Alls eru þrjú
samísk mál töluð í Finnlandi: norðursamíska, inarisamíska og skoltsamíska.

Auk finnsku er sænska opinbert tungumál í Finnlandi. Sænskumælandi Finnum
fækkaði talsvert á síðustu öld af ýmsum ástæðum, svo sem miklum flutningi
sænskumælenda til Svíþjóðar, fjölskyldur sænskumælenda eru minni og ekki síst að
í fjölmörgum blönduðum fjölskyldum varð fjölskyldumálið finnska. Sænska er
samkvæmt lögum eina opinbera tungumálið á Álandseyjum.

Minnihlutahópar hafa réttindi til þess að hlúa að menningu sinni og tungumálin
eru vernduð með lögum, þar hafa Samar sérstöðu. Samíska er opinbert
minnihlutamál.

Sænska er skyldunámsgrein í finnskum skólum sem og finnska í skólum
sænskumælandi Finna og flestir Finnar læra einnig næga ensku í skólum og af
ljósvakamiðlum til að vera samræðufærir á því máli. Margir læra að auki þýsku
eða frönsku.

Samar eru frumbyggjar sem búa í Finnlandi, Svíþjóð, Noregi og Rússlandi. Áður
fyrr voru Samar oft kallaðir Lappar, en nú til dags telja margir Samar það vera
niðrandi heiti. Auk eigin tungumála hafa Samar sinn eigin lífsstíl, yfirbragð og
menningu. Svipuð saga, hefðir, lifnaðarhætti og siðir sameinar Sama sem búa í
mismunandi löndum. Samtals eru um 75.000 til 100.000 Samar, af þeim búa minna en
7.000 í Finnlandi, sem gerir sama 0,13% af íbúum Finnlands.

Meirihluti Finna (um 76,4%) eru mótmælendatrúar og tilheyra Þjóðkirkju
Finnlands. Einnig tilheyrir minnihluti Finnsku rétttrúnaðarkirkjunni (1,1%).
Aðrir mótmælendasöfnuðir og Kaþólska kirkjan eru talsvert minni sem og íslam,
gyðingdómur og önnur trúarbrögð (samtals 1,4%). Rúm 21,0% af íbúunum eru utan
trúfélaga. Meirihluti þeirra sem tilheyra þjóðkirkjunni tekur lítinn þátt í
starfi hennar.

Menntakerfið í Finnlandi er ekki ólíkt því sem fyrirfinnst á öðrum Norðurlöndum.
Nemendur í fullu námi þurfa ekki að borga nein námsgjöld. Skólaskylda er frá
aldrinum 7-16 ára og fá nemendur í grunn- og menntaskólum máltíðir sér að
kostnaðarlausu á skólatíma. Skólaskylda er fyrstu níu ár skólagöngunnar og sækja
nemendurnir skóla í nágrenni við heimili sitt. Framhaldsnám er ekki skylda og
fer það annaðhvort fram í iðnskóla eða skóla sem undirbýr fyrir áframhaldandi
nám, sem nám fer fram í verknámsskólum eða háskólum. Samkvæmt alþjóðlegu
PISA-mati OECD samtakanna á frammistöðu 15 ára unglinga í námi eru Finnar
ofarlega á blaði. Árið 2006 voru 15 ára finnskir unglingar hæstir á heimsvísu
hvað varðaði lesskilningi, náttúruvísindi og stærðfræði

Heilbrigðiskerfi Finnlands þykir mjög þróað á heimsvísu. 18,9% af kostnaði við
heilsugæslu eru borguð af heimilunum sjálfum, 76,6% borguð af ríkinu og restin
af öðrum aðilum. Fyrir hvern lækni eru 307 íbúar.

Á áttunda áratugnum gerðu Finnar miklar breytingar á lífsvenjum sínum, í ljósi
þess að þeir voru með eina hæstu dánartíðni af völdum hjartasjúkdóma í heiminum.
Í dag eru Finnar meðal heilbrigðari þjóða.

Finnland er lýðveldi eins og Ísland en hefur ekki þingbundna konungsstjórn eins
og Skandinavísku löndin. Forseti Finnlands hefur framkvæmdavald og er
þjóðhöfðingi landsins. Einnig sér forsetinn um utanríkismál utan
Evrópusambandsins í samstarfi við finnska þingið. Þingið hefur mest völd í
landinu og er æðsti maður þess forsætisráðherrann. Yfirlöggjafarvald Finnlands
er finnska þingið, þar sitja 200 manns. Á finnsku nefnist það Eduskunta og á
sænsku Riksdag.

Forseti Finnlands er þjóðhöfðingi landsins. Samkvæmt stjórnarskrá landsins hefur
forsetinn framkvæmdavald ásamt ríkisstjórninni. Forseti er kosinn í
lýðræðislegum kosningum af íbúum landsins og er kjörtímabilið sex ár. Frá árinu
1991 hefur enginn forseti mátt sitja lengur við völd en tvö kjörtímabil.
Forsetinn verður að vera innfæddur ríkisborgari.

Núverandi forseti landsins er Tarja Halonen. Hún tók við forsetastöðunni árið
2000 og var endurkjörin 29. janúar 2006. Hún getur því setið til ársins 2012.
Hún er ellefti forseti Finnlands og fyrsta konan til að gegna stöðunni.

Finnska þingið er í einni deild með tvö hundruð þingmönnum, sem eru kosnir í
fjögur ár í senn í hlutfallskosningu. Samkvæmt stjórnarskrá Finnlands kýs þingið
svo forsætisráðherra, sem er skipaður í embætti af forsetanum. Aðrir ráðherrar
eru skipaðir í embætti af forsetanum eftir uppástungum forsætisráðherra.
Núverandi forsætisráðherra Finnlands er Mari Kiviniemi og er hún einnig formaður
Miðflokksins.

Utanríkisstefna Finnlands byggir á náinni samvinnu við aðrar Norðurlandaþjóðir
bæði formlega, í gegnum samstarfið í Norðurlandaráði og óformlega, ekki síst
innan Evrópusambandsins og Sameinuðu þjóðanna. Frá því að Finnland gerðist aðili
að Evrópubandalaginu 1995 hefur þátttaka í starfi þess í vaxandi mæli verið
þungamiðja utanríkisstefnunnar. Stærstan hluta 20. aldar var hins vegar sambúðin
við Sovétríkin helsti þáttur í utanríkismálum landsins. Frá lokum seinni
heimsstyrjaldarinnar hefur Finnland ekki átt í neinum alþjóðlegum deilum um
landamæri landsins. Formlega er finnski herinn eingöngu til sjálfsvarnar og
heimilar finnska stjórnarskráin einungis þátttöku í hernaðaraðgerðum heimiluðum
af Sameinuðu þjóðunum eða OSCE. Finnland er mjög háð utanríkisverslun, sem gefur
af sér u.þ.b. þriðjung þjóðartekna. Landið er mjög háð innfluttningi hráefna,
málma og olíu.

Her Finnlands er skipulagður í þrjár greinar: landher, sjóher og flugher. Herinn
gegnir ekki landamæragæslu á friðartímum, sú gæsla er undir stjórn
innanríkisráðuneytisins. Almenn herskylda karlmanna er í landinu, að undanteknum
Álendingum og vottum Jehóva og um 80 % hvers árgangs karla gegnir herþjónustu.
Herskylda nær ekki til kvenna en frá 1995 geta þær boðið sig fram til
herþjónustu til jafns við karla. Herþjónustutíminn er 6, 9 eða 12 mánuðir allt
eftir ábyrgð og verkefni. Um 34 000 manns eru að jafnaði undir vopnum en
samanlagt eru um 350 000 manns þar að auki reiðubúnir að vera kallaðir inn ef á
þarf að halda. Mögulegt er að inna aðra þegnskylduþjónustu af hendi í 12 mánuði
í stað þess að gegna herþjónustu. Fjármagn til varna jafngildir u.þ.b. 1,4% af
landsframleiðslu.

Finnland á ekki aðild að NATO en í landinu eru miklar umræður um mögulega
þátttöku í bandalaginu.



https://is.wikipedia.org/wiki/Norr%C3%A6n_go%C3%B0afr%C3%A6%C3%B0i

Norræn goðafræði er samnefni yfir goðafræði þeirra heiðnu trúarbragða sem voru
áður fyrr iðkuð á Norðurlöndum öllum og áhrifasvæðum þeirra. Hún er þekktasta
grein germanskrar goðafræði. Trú á hana lagðist víðast hvar af um það leyti sem
kristni breiddist yfir Norðurlönd. Í dag er trúin stunduð á Íslandi og víða
erlendis undir heitinu ásatrú. Ásatrúarfélagið er skráð trúfélag á Íslandi.

Norræn goðafræði hafði aldrei neitt höfuðrit og átrúnaðurinn var líklega ekki
mjög formfastur. Helstu heimildir um goðafræðina eru nokkur rit, flest rituð á
Íslandi eftir að kristni var lögtekin. Það eru helst Eddukvæði, sem sagt er að
Sæmundur fróði hafi tekið saman, en eru þó líklega mun eldri að uppruna (og þar
með frá tímum þeim er trúin var iðkuð) og rit eftir Snorra Sturluson til dæmis
Snorra-Edda.

Goð skiptast í tvær fylkingar, æsi og vani. Ættfaðir ása er Óðinn, sonur Bors og
Bestlu. Búri var sleiktur úr hrími af kúnni Auðhumlu en Bestla var jötunn. Vanir
voru færri en æsir, og koma minna við sögu í goðafræðinni, en þar eru helst
þrír, Njörður og börn hans Freyja og Freyr. Meðal helstu ása voru Þór, Baldur,
Loki og Frigg. Svo virðist sem að vanir hafi aðallega verið frjósemisgoð og er
talið að þeir gætu hafa verið leifar eldri trúarbragða sem urðu undir við
þjóðflutninga. Norræn goðafræði hefur, auk goða, ýmsa vætti og verur sem ekki
teljast til goða en eru þó mörg mjög kröftug og mikilvæg. Þeirra fremst eru
jötnar, mestu óvinir goðanna, sem þó eru yngri í heiminum en jötnar. Þar að auki
eru margar verur sem eru hálf-jötnakyns og hálf-ásakyns, þeirra á meðal börn
Loka Fenrisúlfur, Miðgarðsormur og Hel. Hlutverk goðanna voru margvísleg, þau
eiga öll einhverja sérstaka eiginleika og virka sem bæði fyrirmyndir og vættir
sem fólk getur beðið um hjálp til með því að blóta.

Fleiri nöfn má nefna eins og Mímir, Bifröst, Heimdallur, Bragi, Iðunn, Týr,
Sigyn.

Heimsmynd manna á 17. öld um heimsýn norrænna manna var sú að jörðin væri flöt
sbr. myndina er hér fylgir. Lítið er vitað um heimsýn norrænna manna en margt
bendir til að norrænir menn hafi talið jörðina hnöttótta. Jörðin var sögð sköpuð
af Óðni, Vilja og Vé úr líkama jötunsins Ýmis. Himinkringlan var sköpuð úr
höfuðkúpu hans, sjórinn úr blóði hans, fjöllin úr beinunum og þar fram eftir
götunum. Í gegnum miðjan heiminn kom tréð Askur Yggdrasils. Ein rót þess var í
Niflheim, sem voru eins konar undirheimar, þangað sem flestir fóru þegar þeir
dóu. Þar var ríki Heljar. Önnur rót trésins var þar fyrir ofan, á jörðinni, með
Miðgarði, ríki mannanna. Annars ber Eddukvæðum ekki saman við Snorra Sturluson
um legu rótanna. Frá jörðinni lá regnbogabrú upp til himna, Bifröst. Þar var
goðið Heimdallur tilbúinn að vara hin goðin við innrás. Uppi á himnum var
aðsetur ása, Ásgarður og þriðja rót Yggdrasils.



https://is.wikipedia.org/wiki/%C3%9Eri%C3%B0ja_r%C3%ADki%C3%B0

Þriðja ríkið (stundum kallað Þýskaland Hitlers) var Þýskaland undir flokksræði
nasista og leiðtoga þeirra Adolfs Hitlers 1933 til 1945. „Þriðja“ vísar til þess
að Þýska keisaraveldið var „annað ríkið“ og hið Heilaga rómverska ríki „fyrsta
ríkið“.

Þýskaland undir stjórn nasista rak útþenslustefnu í nafni kenningarinnar um
landrými (Lebensraum) og ofsóttu gyðinga og önnur þjóðarbrot innan ríkisins á
grundvelli hugmynda um arískan uppruna Þjóðverja og nauðsyn þess að viðhalda eða
endurheimta „hreinleika“ kynþáttarins. Í nafni þessara hugsjóna stunduðu
Þjóðverjar árásargjarna utanríkisstefnu og lögðu nágrannalönd sín undir sig með
hervaldi á fyrstu árum Síðari heimsstyrjaldarinnar. Bæði í Þýskalandi og hinum
hernumdu löndum var stunduð skipuleg einangrun og fjöldamorð á gyðingum,
sígaunum, stríðsföngum, fötluðum, samkynhneigðum og fleiri hópum sem taldir voru
ógnun við hinn aríska kynþátt. Morð á gyðingum voru svo víðtæk, kerfisbundin og
skilvirk að þau eru nefnd helförin.

Þriðja ríkið náði hátindi sínum á fyrstu árum styrjaldarinnar og Þýskaland varð
stórveldi innan Evrópu um 1940. Eftir ósigur Þjóðverja í Síðari
heimsstyrjöldinni var Þýskaland og stór hluti Evrópu í rúst og landinu var skipt
í tvö ríki: Vestur-Þýskaland og Austur-Þýskaland, sem saman náðu yfir mun minna
landsvæði en Þýskaland hafði náð yfir fyrir styrjöldina. Prússland leið formlega
undir lok sem sérstakt fylki. Þýsku ríkin tvö sameinuðust svo árið 1990.



https://is.wikipedia.org/wiki/R%C3%BAnir

Rúnir eru fornt stafróf sem notað var í mörgum germönskum málum frá 2. öld þar
til þær smám saman viku fyrir latnesku letri. Rúnir voru fyrst og fremst höggnar
í stein eða ristar í tré.

Elstu rúnir sem fundist hafa eru frá seinni hluta 2. aldar og voru þær algengar
næstu þúsund árin um norðanverða Evrópu, einkum á Norðurlöndum. Með útbreiðslu
kristni fylgdi latneska stafrófið inn í þjóðfélög germana og notkun
rúnaletursins stórminnkaði allt frá 12. öld. Þó var það talsvert notað á
Norðurlöndum allt fram á 14. öld og voru rúnir í notkun (einkum til skrauts) á
einstaka stað allt fram um lok 19. aldar.

Allra elsta rúnaristan, sem þekkt er, er frá því um 150 e.Kr. á greiðu úr horni
sem fannst í Vimose á Fjóni. Næst elstu rúnaristurnar eru frá seinni hluta 2.
aldar og virðist rúnastafrófið hafa þá þegar verið komið í fastar skorður. Allar
ristur frá 2. og 3. öld eru mjög stuttar, eitt eða tvö orð. Flestar þeirra hafa
fundist í Suður-Skandinavíu, á Jótlandi, Sjálandi, Fjóni og á Skáni og bendir
það til þess að rúnir séu upprunnar þaðan.

Fræðimönnum ber ekki saman um hver fyrirmynd rúnanna sé. Þó er talið að
fyrirmyndina gæti verið að finna annaðhvort í latneska eða gríska stafrófinu eða
í fornum norðurítölskum starfrófum. Hins vegar er ljóst að rúnirnar eru mótaðar
af einhverjum sem var kunnugur stafrófum menningarheims Miðjarðarhafsins.

Uppruni orðsins rún og hugtaksins rúnir er ekki með öllu ljós. Hugsanlega er það
komið af forn-germanskri rót, annað hvort rótinni *rūn- (sem má finna í gotísku
runa) sem þýðir leynd eða samhljóða rót *rūn- sem þýðir að rista. Ekki er
ólíklegt að hugtakið rúnir sé eldra en stafagerðin og hafi verið notað um
spádómsmerki.

Allmörg afbrigði er að finna af rúnum en þau helstu eru svo nefnd eldri rúnaröð
eða fuþark hið eldra (sem var í notkun frá 150 til 700 e.Kr.), engilfrísísk
rúnaröð eða fuþorc (800 til 1100), yngri rúnaröð eða fuþark hið yngra (sem var í
notkun frá 700 fram til 1100) og stungnar rúnir eða miðaldarúnir (1100 til
1500). Stafrófsnafnið Fuþark er dregið af stafrófsröð fyrstu sex táknanna.

Elstu rúnaristurnar eru frá 150 til 200 e.Kr. og fundust í suðurhluta Danmerkur.
Í Skandinavíu hafa fundist um 370 af þeim samtals um 700 rúnaristum með eldri
rúnaröð sem fundist hafa. Rúnaristur frá því fyrir árið 800 hafa fundist allt
frá Búrgundar-héraði í Frakklandi í vestri til Rúmeníu í austri og frá
Norður-Þrændalögum í norðri til Bosníu í suðri. Þessar ristur er að finna á
vopnum, skartgripum, steinum og áhöldum. Textarnir eru oftast afar stuttir,
nöfn, áheit eða stuttir textar (til dæmis ristan á gullhorninu frá Gallehus á
Jótlandi: ek hlewagastiR ÷ holtijaR ÷ horna ÷ tawido ÷ Það er: Ek Hlewagastiz
Holtijaz horna tawido sem þýðir Ég HlewagastiR HoltijaR (frá Holti eða sonur
Holta) gerði hornið.

Af þeim 50 rúnasteinum sem voru reistir sem minnisvarðar fyrir árið 800 og
fundist hafa eru 35 í Noregi. Rúnaristur má finna um stóran hluta meginlands
Vestur-Evrópu þar sem germanskir þjóðflokkar fóru um á þjóðflutningatímanum á 3.
til 6. öld. Flestir gripir hafa fundist stakir en sérlega margir skartgripir með
rúnaáletrunum hafa fundist í gröfum í suðurhluta Þýskalands frá 6. öld.

Norðurgermönsk mál, þar á meðal norræn, tóku miklum breytingum á 6. og 7. öld og
um 700 var eldri rúnaröðin einfölduð á þann hátt að táknum var fækkað úr 24 í
16. Þessi nýja rúnaröð, sem nefnd er yngri rúnaröð eða fuþark hið yngra, kemur í
notkun nánast samtímis í Svíþjóð, Danmörku og Noregi svo það er engu líkara en
að Norðurlöndin hafi gert með sér samning um að taka upp nýtt letur. Eitt það
merkilega við þessa leturbreytingu er að um svipað leyti fjölgar hljóðum í
norrænu samkvæmt greiningum málfæðinga svo eiginlega var þörf fyrir fleiri tákn
en ekki færri en áður ef hvert hljóð átti að eiga sitt tákn. Hvers vegna þetta
gerist er ekki vitað en tengist þeim miklu breytingum sem verða á þessum málum á
sama tímabili. Má vera að úr því að 24 tákn voru ekki lengur nægilega mörg til
þess að koma til skila öllum hljóðum málsins þá var álitið að samhengi mundi
sýna hljóðígildi þeirra stafa sem hefði fleiri en einn hljóðmöguleika.

Sennilegt er að auknar samgöngur og verslun á víkingaöld hafi haft í för með sér
aukna þörf á ritmáli enda er mikill hluti rúnafunda frá þessum tíma frá
verslunarstöðum.

Yngri rúnaröðin kemur upphaflega fram í tveimur gerðum, svonefnd dönsk rúnaröð
annars vegar og norsk-sænsk hinsvegar, en síðar má finna ýmsar blöndur og
útgáfur. Mikill hluti rúnarista frá víkingatímunum eru rúnasteinar og einn sá
frægast og sá sem á eru ristar flestar rúnir, 750 talsins, er frá 9. öld í Rök í
Austur-Gautlandi í Svíþjóð. Hefst frásögnin á aft uamuþ stonta runaR þaR, það er
Eptir Vémóð/Vámóð standa rúnar þær. Fyrir utan rúnir úr bæði eldri og yngri
rúnaröðinni eru á steininum dulrúnir sem ekki hefur tekist að túlka. Tveir
miklir rúnasteinar voru reistir í Jelling á Jótlandi um 1050 og urðu upphaf þess
sem nánast má líkja við tísku í rúnasteinagerð. Var stærri steinninn reistur
fyrir Harald konung Gormsson. Um 220 rúnasteina má finna í Danmörku frá um það
bil 700 til 1125. Frá dönsku héruðunum á Skáni barst tískan norður til
Svíþjóðar, einkum til Upplands. Ríflega 2500 rúnasteina frá 11. og 12. öld hafa
fundist í Svíþjóð, flestir þeirra greinilega gerðir í kristinni hefð.

Ýmsar heimildir eru til um nöfn rúna meðal annars þrjú rúnakvæði frá miðöldum
sem auðkennd hafa verið sem íslenskt,, norskt og engilsaxneskt. Norsku og
íslensku kvæðin eru mjög lík og innihalda eitt erindi um hverja rún í yngri
rúnaröðinni en það engilsaxneska er nokkuð frábrugðin enda á það við
engilsaxnesku rúnaröðina.

Almenn notkun latneska stafrófsins á Norðurlöndum hófst með kristnitökunni, frá
um það bil 950 til 1050, en rúnir voru notaðar samhliða um langan aldur.
Viðaukar voru gerðir við yngri rúnaröðina svo að í stað 16 tákna voru í upphafi
13. aldar orðin jafn mörg tákn í norræna rúnaletrinu eins og í latneska
stafrófinu. Er þessi rúnaröð nefnd miðaldarúnir eða stungnar rúnir. Stafrófsröð
rúnanna var líka breytt og fylgdi nú því latneska. Rúmlega 2700 rúnaristur frá
um það bil 1100 til 1500 hafa fundist, ríflega helmingur frá Noregi og þar af um
600 frá Bergen. Stór hluti af ristunum eru tengdar kirkjum, í byggingunum
sjálfum, á ýmsum helgidómum og á leiðum. Mikið af ristunum hefur fundist við
uppgrefti á miðaldabæjum. Er þar einkum um að ræða einföld skilaboð rist á
tréfjalir eða bein, eignarmörk verslunarmanna, persónuleg skilaboð og ástarkvæði
svo eitthvað sé nefnt. Um 10% allra miðaldarúnarista eru textar á latínu, til
dæmis Ave Maria. Norrænir menn höfðu með sér rúnakunnáttu þar sem þeir námu ný
lönd í Rússlandi, á Bretlandseyjum (Danalög, Skotlandi, Dublin, Mön), Færeyjum,
Orkneyjum, Íslandi og Grænlandi. Einkum var það á Íslandi og Grænlandi sem
rúnanotkun hélst lengi. Í kjölfar Svarta dauða á Norðurlöndum um 1350
stórminnkaði rúnanotkun og einungis fáeinar ristur er að finna frá 15. öld og
eru þær einkum frá Gotlandi. Rúnir voru þó notaðar áfram á einstaka svæðum, má
þar nefna Dala-hérað í Svíþjóð þar sem sérstök útgáfa rúna var notuð til
skreytinga allt fram um aldamótin 1900.

Um aldamótin 500 þróaðist sérstök rúnaröð hjá Frísum og Engilsöxum, voru í henni
upphaflega 26 tákn og síðar viðaukið í 31. Er rúnaröðin ýmist nefnd
engilfrísísk, engilsaxísk eða Fuþorc. Fyrstu sex táknin í þessari rúnaröð eru
fuþorc. Fundist hafa um 20 rúnaristur af frísískum uppruna og 90 engilsaxískar.
Þessi rúnaröð var notuð frá 6. og fram á 10. öld. Risturnar eru einkum á vopnum,
skartgripum, kirkjugripum, steinum og sérlega á peningum. Um Fuþorc rúnirnar er
einnig fjallað í nokkrum miðaldahandritum, runica manuscripta, sem annars eru
rituð með latnesku letri. Handritaheimildir um fuþorc-rúnaröðina er einnig að
finna í rúnakvæðum sem eru svipuð og samsvarandi norræn kvæði.

Einungis ein rúnarista hefur fundist á Íslandi frá söguöld. Er það spýtubrot sem
fannst í Viðey 1993 og er að öllum líkindum frá 10. eða 11. öld. Er spýtan rist
með táknum úr yngri rúnaröðinni. Það eina sem hefur tekist að ráða með nokkurri
vissu er lokaorðið ast, það er ást og hefur textinn sennilega fjallað um það.

Hins vegar eru fjölmörg dæmi um rúnir og rúnanotkun í Íslendingasögunum, til
dæmis í Egils sögu Skallagrímssonar og Sturlungasögu. Varla er hægt að draga
aðra ályktun en að rúnir hafi verið álíka mikið notaðar á Íslandi á söguöld og
annars staðar á Norðurlöndum.

Tvær af merkustu rúnaristum á Íslandi eru frá 12. öld og um 1200 og sýna þær að
rúnir voru notaðar á hversdagshluti og kirkjuskraut eins og annarsstaðar á
Norðurlöndum. Er annað tréreka sem fannst í mógröf í Skorradal 1933 og hitt
kirkjuhurðin frá Valþjófsstað. Á rekunna er rist „boattiatmik ' inkialt=r '
kærþi“ það er „Páll lét mik, Ingjaldr gerði“ (Páll lét mig (gera) Ingjaldur
gerði (mig)). Rekan er í einu stykki og gerð úr furu, gæti verið norsk að
uppruna. Á kirkjuhurðinni frá Valþjófsstað má sjá myndskurð sem sýnir atriði úr
þekktri miðaldasögu um franskan riddara og ljón hans sem var honum svo
fylgispakt að það lagðist á gröf hans og veslaðist upp af sorg. Á efri
kringlunni er ljónið á gröf riddarans og rúnaletur þar sem stendur: „... rikia
kYnYng × her grapin × er ua dreka þænna“, það er „.. ríkja konung hér grafinn er
vá dreka þenna.“

Miðaldarúnaröðin hefur verið notuð í nánast öllum þeim rúnaristum sem fundist
hafa á Íslandi. Í henni voru 26 tákn og voru mörg afbrigði af einstaka rúnum
notuð á Íslandi. Eitt rúnatákn hefur einungis fundist á rúnaristum á Íslandi og
á Grænlandi og annað hefur einungis fundist á Íslandi. Rúnir hafa víða fundist á
Íslandi, til dæmis í Bjarnarhelli við Hítarvatn á Mýrum.

Um 80 rúnaristur hafa fundist á Grænlandi, af þeim hafa 45 fundist í Eystribyggð
og hinar í Vestribyggð með einni undantekningu. Á eyjunni Kingittorsuaq
norðvestur af Upernavik á því svæði sem norrænir menn á Grænlandi nefndu
Norðursetu hefur einn rúnasteinn fundist.

Elsta rúnaristan er álitin vera frá byrjun 11. aldar og er rist á trékefli og
fannst við Narsaq í Kujalleq-sveitarfélaginu. Eru rúnir á þremur hliðum
keflisins, á einni hlið er öll 16 tákna yngra Fuþark-röðin ristuð. Tvær af
rúnunum, B- og R-rúnin, hafa sérstakt grænlenskt form. Á annarri hlið er textinn
+ o : sa ÷ sa ÷ sa ÷ is ÷ osa ÷ sat + bibrau ÷ haitir ÷ mar ÷ su ÷ is ÷ sitr ÷ o
÷ blan-- ... sem þýðir Á sæ, sæ, sæ, es Ása sát. bibrau heitir mær sú es sitr á
Bláni / Blánum(?) ... Á þriðju hliðinni eru dulrúnir sem ekki hefur tekist að
þýða.

Næst elsta ristan er frá upphafi 13. aldar, legsteinn frá Bröttuhlíð sem á er
rist: laiþi ink=ibiarkar, það er: Leiði Ingibjargar.

Flestar aðrar rúnaristur eru sennilega frá frá 14. og 15. öld. Meðal merkilegri
funda eru ýmis áhöld með rúnaristum sem fundust við uppgröft á Bænum undir
sandinum í Vesturbyggð.

Einnig má nefna rúnakefli sem fannst í kistu í kirkjugarðinum á Herjólfsnesi. Á
keflið er rist: + þæsi : kona : uar : lagþ ÷ firi : borþ : i : grønalaz :
haf(e) : ær : guþu(e)h : het sem þýðir: Þessi kona var lagð fyrir borð í
Grœnalands hafi, er Guðveig hét. Hefur Guðveig á þennan hátt komist í vígða
jörð.

Af rúnaristunum má marka að mál norrænna manna á Grænlandi hafi verið íhaldsamt
og sú tunga sem landnámsmenn höfðu með sér frá Íslandi og Noregi hafi tekið
fremur litlum breytingum. Einnig má sjá að Grænlendingar héldu fast við þau
rúnaform sem tíðkuðust á Norðurlöndum um árið 1000 þó svo að þeir hafi skapað ný
form fyrir ð-, b-, p- og r-rúnirnar.

Um árið 1300 er ekki lengur hægt að tala um eitt norrænt tungumál í Noregi og á
landnámssvæðum Norðmanna. Greinilegt er að tunga Grænlendinga og Íslendinga
hefur aðskilist en einnig færeyska, hjaltlenska, orkneyska, suðureyska og fleiri
mismunandi mállýskur í Noregi.

Í Grænlandsannál þeim sem Björn Jónsson á Skarðsá skráði um 1636 er sagt frá
Líka-Loðni sem á að hafa verið uppi um miðja 11. öld. Á sumrum fór Líka-Loðinn
norður fyrir byggðir og sótti lík sæfarenda og veiðimanna sem höfðu látist
fjarri mannabyggðum. Fann hann oft líkin í hellisskútum og fann þar ósjaldan
rúnaristur sem sögðu frá afdrifum hinna látnu.

Í Sturlungasögu er meðal annars sagt frá Ingimundi presti Þorgeirssyni og förum
hans en skip það sem hann ferðaðist á fórst við austurströnd Grænlands og lík
hans fannst þar í helli. Hjá honum í hellinum var vaxspjald þar sem mátti lesa
með rúnaletri um afdrif hans.

Engin efi er á því að rúnir hafi verið tengdar dulmagni og yfirnáttúrlegum öflum
frá upphafi. í Hávamálum er sagt frá því að Óðinn sjálfur hafi fyrstur fengið
rúnirnar. Hann hékk undir rótum Yggdrasils í níu nætur, stunginn síðusári, þar
til rúnirnar birtust honum. Hann tók þær upp og féll síðan niður úr trénu.

Fleiri dæmi eru til um að rúnir hafi komið af himnum ofan eða frá æðri
máttarvöldum. Það er þó athyglisvert að mjög fá dæmi er að finna þar sem æsir
eru nefndir í þeim rúnaristum sem fundist hafa. Það er hins vegar ekkert sem
bendir til að rúnir og rúnanotkun hafi í sjálfu sér verið tengt ásum og fornum
sið enda hafði kirkjan ekkert við rúnanotkun að athuga fyrstu aldirnar eftir
kristnitöku á Norðurlöndum. Sem dæmi um það má nefna að stór hluti af rúnaristum
eru tengdar kirkjunni, á kirkjugripum og ekki síst á legsteinum.

Þó svo að rúnir hafi aðallega verið notaðar til veraldlegra samskipta þá hafa
þær jafnframt frá upphafi verið notaðar til að hafa áhrif á forlögin og
yfirnáttúrulega krafta og ekki síst til að rýna inn í framtíðina. Hin fjölmörgu
rúnakefli og aðrir hlutir sem fundist hafa þar sem rúnaröðin er rist á tré eða
bein benda til þess að því hafi verið trúað að táknin sjálf búi yfir krafti. Oft
voru einungis fyrstu stafir rúnastafrófsins, það er FUÞARK, ristir á viðkomandi
hlut og hefur það þótt nægja.

Um árið 98 lýsti rómverski sagnfræðingurinn Tacitus aðferðum Germana: „Þeir
[Germanar] sníða grein af aldintré og hluta í smábúta, er þeir aðgreina með
mismunandi merkjum; strá svo bútunum án greinarmunar og af handahófi á hvítt
klæði“. Í íslenskum miðaldaritum er á allmörgum stöðum skrifað um blótspán og að
„að fella blótspán“ sem sennilega hefur verið athöfn lík þeirri sem Tacitius
lýsti. Einnig er talað um í Völuspá að „kjósa hlautvið“. Engar lýsingar eru hins
vegar hverskonar merki eða tákn voru rist á kvistina.

Þegar Yngri rúnaröðin var notuð við galdra eða spádóma voru rúnirnar flokkaðar í
þrjár ættir, Freysætt (f u þ ą r k), Hagalsætt sem einnig var nefnd Heimdallsætt
(h n i a s) og Týsætt (t b m l y). Þessi ættarflokkun var einnig notuð þegar
átti að erfiða fyrir með lestur og þýðingu á rúnaristuninni með svo nefndum
dulrúnum eða leynirúnum. Byggði það á því að ættirnar voru tölusettar (í öfugri
röð): 3: f u þ a r k (Freysætt) 2: h n i a s (Hagalsætt) 1: t b m l y (Týsætt)
Hver rún hafði þá tvær tölur, ættartöluna og raðtöluna. Ýmsar gerðir tákna voru
notuð til að skrifa dulrúnirnar, til dæmis kvistrúnir en þær voru þannig gerðar
að settir voru kvistir sitt hvoru megin við lóðrétt strik til hægri fyrir
ættartöluna og vinstra megin fyrir raðtöluna.

Sérstök gerð af rúnum voru svo nefndar bandrúnir og eru það rúnatákn sem
samanstanda af tveimur eða fleiri rúnum og voru notaðar frá því fyrir 800 e. Kr.
á legsteinum og minnisvörðum. Á Íslandi voru þær notaðar til merkinga á
búfénaði, rekaviði og lausamunum allt fram á seinni hluta 19. aldar. Sérstakir
galdrastafir þróuðust úr bandrúnum samtímis því sem rúnanotkun til venjulegra
skrifta lagðist af.



https://is.wikipedia.org/wiki/P%C3%B3lland

Pólland (pólska Polska), að fullu nafni Lýðveldið Pólland (pólska Rzeczpospolita
Polska, kassúbíska Pòlskô Repùblika, silesíska Polsko Republika), er land í
Evrópu. Það á landamæri að Þýskalandi í vestri, Tékklandi og Slóvakíu í suðri,
Úkraínu, Hvíta-Rússlandi og Litháen í austri og Rússlandi í norðri. Landið á
strönd að Eystrasalti og renna þar árnar Odra og Visla í sjó. Pólland er 312.679
ferkílómetrar að flatarmáli og er það níunda stærsta land Evrópu. Íbúar landsins
eru rúmlega 38 milljónir og er það sjötta fjölmennasta ríki Evrópusambandsins.

Oft er talið að Pólland hafi orðið til þegar furstinn Mieszko 1. innleiddi
kristna trú árið 966. Þá náði ríki hans nokkurn veginn yfir það svæði sem nú
telst til Póllands. Pólland varð konungsríki árið 1025 og árið 1569 voru
aldalöng tengsli við stórhertogadæmið Litháen innsigluð með undirritun
Lublin-samkomulagsins og Pólsk-litháíska samveldið myndað.

Samveldið leystist upp árið 1795 og Póllandi var síðan skipt á milli Prússlands,
Rússlands og Austurríkis. Pólland fékk sjálfstæði að nýju sem lýðveldi árið 1918
en í september var landið hernumið af Þjóðverjum og Sovétmönnum og leiddi það
til heimsstyrjaldarinnar síðari. Yfir sex milljónir Pólverja féllu í stríðinu og
eftir stríð lenti Pólland á áhrifasvæði Sovétríkjanna og Alþýðulýðveldið Pólland
var stofnað. Landamæri þess voru töluvert frábreytt þeim sem voru fyrir stríð,
og voru pólsk svæði tekin af Sovétríkjunum í austri en Pólland fékk mjög stór
landssvæði af hinu fallna Þýskalandi.

Stjórn kommúnista var bolað frá árið 1989 og þriðja pólska lýðveldið stofnað.
Pólland er nú meðlimur í Evrópusambandinu og NATO.

Við endurreisn Póllands eftir heimsstyrjöldina síðari var landinu skipt upp í 14
héruð (pl: województwo - þýðir upphaflega hertogadæmi). 1950 var þeim fjölgað í
17. Árið 1975 var stjórnkerfinu breytt og stjórnstigum fækkað um eitt. Héruðin
urðu þá 49 talsins og hélst svo til næstu stjórnkerfisbreytingar árið 1999. Var
héruðum þá aftur fækkað, að þessu sinni í 16:

Bielsko-Biała, Białystok, Bydgoszcz, Częstochowa, Gdańsk, Gdynia, Gniezno,
Goleniów, Karpacz, Katowice, Kielce, Kołobrzeg, Koszalin, Kraká, Lublin, Łowicz,
Łódź, Malbork, Nowe Warpno, Olsztyn, Opole, Police, Poznań, Radom, Sopot,
Stargard Szczeciński, Szczecin, Świnoujście, Toruń, Varsjá, Wolin, Wrocław,
Zakopane

Pólsk matargerð hefur breyst í gegnum tíma vegna breytilegra aðstæðna í landinu.
Hún er svipuð öðrum eldunarhefðum sem er að finna annarsstaðar í Mið-Evrópu og
Austur-Evrópu og jafnvel í Frakklandi og á Ítalíu. Áhersla er lögð á kjöti,
sérstaklega svínakjöti, nautkjöti og kjúklingi (mismunandi eftir svæðum), og
vetrargrænmeti svo sem káli, og kryddum. Ýmiss konar núðlur er líka að finna í
mörgum réttum, meðal þeirra helstu eru kluski, auk kornplantna eins og kasza.
Pólsk matargerð er almennt vegleg og mikið af eggjum og rjóma er notað.
Hefðbundnu réttirnir krefjast mikils undirbúnings. Margir Pólverjar eyða miklum
tíma í að undirbúa og borða hátíðarréttina sína, sérstaklega um jólin og páska,
þá getur tekið nokkra daga til að búa til alla réttina.



https://is.wikipedia.org/wiki/K%C3%B3pavogur

Kópavogsbær er sveitarfélag á höfuðborgarsvæðinu sem liggur sunnan við Reykjavík
og norðan við Garðabæ og á jafnframt landsvæði á Sandskeiðum og Húsfellsbruna.
Bærinn dregur nafn sitt af voginum sunnan við Kársnes. Kópavogur er
fjölmennastur þeirra bæja sem liggja í kringum Reykjavík og er jafnframt
næstfjölmennasta sveitarfélag á Íslandi, með 32.308 íbúa í janúar árið 2014.

Þar var Kópavogsfundurinn haldinn árið 1662, en allt fram á 20. öld voru
einungis nokkrir bústaðir og býli í Kópavogi. Á 4. áratug 20. aldar var byrjað
að úthluta lóðum í landi Kópavogs og ollu þjóðfélagsaðstæður því að fólksfjölgun
var mikil og hröð. Kópavogshreppur klofnaði frá Seltjarnarneshreppi árið 1948 og
fékk svo kaupstaðarréttindi 1955. Undir lok 20. aldarinnar og í byrjun 21. aldar
var mikil uppbygging í Kópavogi. Sem úthverfi Reykjavíkur eru aðallega
íbúðasvæði í Kópavogi, en vegna staðsetningar sinnar í miðju
höfuðborgarsvæðisins er einnig mikið af atvinnuhúsnæði og þjónustu í bænum. Þar
er stærsta verslunarmiðstöð landsins, Smáralind, hæsta bygging landsins
Smáratorg 3 og mikil viðskiptastarfsemi.

Landsvæði Kópavogsbæjar er fjölbreytt. Í botni Kópavogs eru leirur með
fjölbreyttu fuglalífi og á svæðinu sem bærinn stendur á eru mikil ummerki um
forna sjávarstöðu og ísaldarjökla. Við Elliðavatn er fallegt umhverfi og er
vatnið sjálft á náttúruminjaskrá. Eystri landskikar sveitarfélagsins eru að
miklu leyti innan Bláfjallafólkvangs, þar er Þríhnúkagígur og skíðasvæðið í
Bláfjöllum.

Elstu merki um búsetu í landi Kópavogs eru í botni Kópavogs, norðan við ósa
Kópavogslækjar, en þar fannst jarðhýsi sem talið er að geti verið frá 9. öld.
Önnur forn bæjarstæði í landi Kópavogs eru Digranes, Hvammur (síðar Hvammskot og
Fífuhvammur) og Vatnsendi. Fyrsta ritaða heimild um búsetu á Vatnsenda er frá
1234 og nafnið Kópavogur kemur fyrst fram í heimildum árið 1523. Á Þingsnesi við
Elliðavatn er stórt rústasvæði, 6.000-7.000 m² að stærð, sem hefur vakið mikla
athygli fornleifafræðinga. Jafnvel er talið að um sé að ræða hið forna
Kjalarnesþing, en elstu rústir á svæðinu eru frá 10. öld. Kópavogsþing var
staðsett á Þinghól í botni vogsins, en Bessastaðir voru mikilvægur staður á 17.
öld og því þörf fyrir þingstað í nágrenninu. Íslendingar vildu þingstað utan
lands Bessastaða og því varð Kópavogur fyrir valinu. Af heimildum virðist það
hafa verið frekar stórt þing og á 16. öld voru uppi hugmyndir um að flytja
Alþingi þangað, þó að til þess hafi aldrei komið. Erfðahyllingin árið 1662, oft
kölluð Kópavogsfundurinn, fór fram á Kópavogsþingi. Fundurinn var haldinn til
þess að fá Íslendinga til að samþykkja erfðaeinveldi Danakonungs. Þetta hafði
það í för með sér að allt ríkisvald komst í hans hendur. Í sjálfstæðisbaráttu
Íslendinga var erfðahyllingin notuð sem dæmi um yfirgang Dana á Íslendingum í
gegnum tíðina.

Árið 1870 bjuggu 46 í Kópavogi. Ekki eru til miklar heimildir um mannlíf í landi
Kópavogsbæjar á síðustu öldum en þar var búið á nokkrum bæjum fram á 20. öld.
Jarðirnar í Kópavogi voru leigujarðir og því voru ör skipti ábúenda. Því hefur
verið haldið fram að þetta sé ástæðan fyrir að ekki er rótgróin saga í Kópavogi
eða stórar ættir þaðan.

Í kreppunni miklu á 4. áratugnum var skortur á húsnæði á viðráðanlegu verði
fyrir þann fjölda fólks sem flutti til Reykjavíkur úr sveitum Íslands. Upp úr
1930 tók ríkisstjórnin Kópavogs- og Digranesjarðirnar úr leigu og skipti niður í
nýbýli og leigulönd. Fyrsti vegurinn í Kópavogi var lagður árið 1935 af mönnum í
atvinnubótavinnu. Fyrir neðan þennan veg voru byggð nokkur nýbýli og var
vegurinn kenndur við þau og kallaður Nýbýlavegur. Nýbýli þessi voru um 15-18 ha
að stærð. Kársnesbraut var lögð árið 1937 og síðan Urðarbraut, Álfhólsvegur,
Hlíðarvegur og Digranesvegur. Kópavogur var upphaflega skipulagður sem nýbýla-,
ræktunar- og sumarbústaðahverfi, og þjónusta þar var svipuð og í sveitum. Eftir
seinni heimsstyrjöldina flutti mikið af fólki til Reykjavíkur og var borgin ekki
viðbúin þeim aðstraumi. Því var mikil aðsókn í lóðir í Kópavogi. Upp úr 1940 var
komin allnokkur byggð á Kársnesi og norðanverðum Digraneshálsi og árið 1945
bjuggu 521 í bænum, sem var á þeim tíma hluti Seltjarnarneshrepps. Engin verslun
eða skóli var í Kópavogi fyrstu ár þéttbýlisins og alla þjónustu þurfti að sækja
annað. Börn gengu í skóla á Seltjarnarnesi og sýslumaðurinn var í Hafnarfirði.
Svifflugfélag Íslands fékk aðstöðu fyrir flugvöll á Sandskeiði í austurhluta
sveitarfélagsins árið 1939 og stendur hann enn.

Sökum mikillar fólksfjölgunar í Kópavogi og þess að Seltjarnarneshreppur var nú
í tveimur aðskildum hlutum eftir að Skerjafjörður var færður undir
Reykjavíkurbæ, óskuðu Seltirningar eftir því að aðskilja Seltjarnarneshrepp
þannig að Kópavogsbúar mynduðu eigin hrepp. Sú skipting var samþykkt og 1.
janúar 1948 tók hún gildi þegar Kópavogur og þau landsvæði sem féllu í hans hlut
mynduðu Kópavogshrepp. Á árunum eftir stofnun hreppsins var mikil þétting
byggðar í bænum, og 1949-1954 var unnið að heildarskipulagi svæðisins.
Framfarafélagið Kópavogur var stofnað árið 1945 og hafði á stefnuskrá sinni
endurbætur í ýmsum málum, svo sem menningu, menntun, samgöngum, síma- og
póstsamskiptum, vatnsveitu og jarðrækt. . Kennsla hófst síðan í Kópavogsskóla
árið 1949; í skólanum voru 232 nemendur árið 1951 en árið 1957 voru þeir orðnir
580. Ungmennafélagið Breiðablik var stofnað árið 1950. Tvær litlar
matvöruverslanir opnuðu í Kópavogi árið 1945 en Kaupfélag Kópavogs hóf rekstur
árið 1952.

Fyrst var kosið í bæjarstjórn í október 1955 eftir að kaupstaðarréttindi tóku
gildi í maí það ár. Líkt og í öllum þremur hreppsnefndarkosningunum hélt
meirihluti Framfarafélagsins við stjórnvölinn eftir það undir forystu Finnboga
Rúts Valdimarssonar og það var ekki fyrr en 1962 að breyting varð á þegar
Framsóknarflokkurinn gekk í lið með þeim til að mynda meirihluta og svo síðar
Sjálfstæðisflokkurinn. Til að byrja með fundaði bæjarstjórn í Kópavogsskóla en
síðar í Félagsheimili Kópavogs þar sem bæjarskrifstofurnar eru enn. Fyrsta stóra
ágreiningsmál bæjarstjórnar var tillaga um að sameina Reykjavík og Kópavog en sú
tillaga hlaut ekki hljómgrunn. Á næstu áratugum var hröð uppbygging í innviðum
svo sem menntun og heilbrigðis- og félagsþjónustu. Árið 1958 var lokið við
fyrsta skipulagsuppdrátt Kópavogs en framkvæmdum við Hamraborg var að mestu
lokið árið 1984. Kópavogskirkja var teiknuð árið 1957 af Herði Bjarnasyni,
þáverandi húsameistara ríkisins, og vígð árið 1962.

Á sama tíma varð mikill vöxtur í ýmiss konar iðnaði og þjónustu í bænum. Í lok
9. áratugarins voru aðalatvinnugreinar í Kópavogi húsgagnaiðnaður,
matvælaiðnaður, bifreiðaumboð og almenn verslun. Frá því á síðasta áratug 20.
aldar hefur íbúafjöldi Kópavogs tvöfaldast og stórt verslunar- og þjónustuhverfi
risið í Kópavogsdal. Austan Reykjanesbrautar hefur verið mikil uppbygging
undanfarin 15 ár, og þar hafa risið íbúðahverfi kennd við Lindir, Sali, Kóra,
Þing og Hvörf. Smáratorg var opnað árið 1997, Smáralind árið 2001 og hinn 20
hæða turn á Smáratorgi 3 árið 2008. Í kosningunum 2006 hrapaði fylgi Framsóknar
en þó náðu flokkarnir tveir að halda meirihluta. Efnahagskreppan á Íslandi
2008–2010 hefur haft talsverð áhrif á uppbyggingu í Kópavogi. Í kosningunum 2010
féll meirihluti Sjálfstæðisflokks og Framsóknar og meirihluti Samfylkingar,
Vinstri Grænna, Næstbesta flokksins og Y-lista Kópavogsbúa var myndaður.

Kópavogsbær er samtals 80 km² að stærð og er og er í 65. sæti af 76
sveitarfélögum á Íslandi eftir stærð, á undan Garðabæ. Sveitarfélagið er á
þremur aðskildum landspildum á milli Reykjavíkur, Garðabæjar og Mosfellsbæjar
innst á Reykjanesskaga. Öll byggð í Kópavogi er á því landi sem afmarkast af
Fossvogsdal í norðri, Breiðholti og Elliðavatni í austri og Garðabæ í suðri.
Vestast í bænum er Kársnes sem liggur á milli Kópavogs og Fossvogs. Í miðjum
bænum er Kópavogsdalur og eftir honum rennur Kópavogslækur, sem er í daglegu
tali oft kallaður Skítalækurinn þar sem skólpi var veitt í hann fyrr á árum.
Milli Kópavogsdals og Elliðavatns eru ávöl holt og hæðir áberandi. Þar má nefna
örnefni eins og Leirdal, Hnoðraholt og Rjúpnahæð. Fyrsta þéttbýli í Kópavogi
þróaðist á Kársnesi og á Kópavogshálsi sem liggur inn af Kársnesi og skilur að
Fossvogsdal og Kópavogsdal. Á undanförnum tveimur áratugum hefur Kópavogur
byggst upp frá norðvestri til suðausturs í átt að Elliðavatni. Í botni
Kópavogsdals eru útivistarsvæði og íþróttamannvirki, en sitt hvoru megin eru
þéttbýl íbúða- og verslunarhverfi. Það landsvæði Kópavogs sem er ekki uppbyggt
liggur annars vegar á Sandskeiðum, vestan Vífilfells, og hins vegar á
Húsfellsbruna á milli Húsfells og Bláfjalla. Skíðasvæðið í Bláfjöllum er í landi
Kópavogs.

Vesturhluti Kópavogs liggur á því grágrýtissvæði sem meginhluti
höfuðborgarsvæðisins stendur á. Þetta grágrýti er að minnsta kosti 100.000 ára
gamalt. Austari hlutar sveitarfélagsins eru á hraunum sem hafa runnið eftir
ísöld og sum eftir landnám. Þá er móberg frá því um miðbik ísaldar neðst í
Kópavogsdal. Land Kópavogs ber þess ýmis merki að hafa verið mótað af
ísaldarjöklum. Þinghóll er í raun hluti af 10.000 ára gömlum jökulgarði og stór
jökulgarður liggur frá Álftanesi og neðansjávar upp að norðurströnd Kársness. Í
landi Kópavogs eru ýmis náttúruvætti. Í botni Kópavogs og Fossvogs eru leirur
með fjölbreyttu fuglalífi, og má þar nefna tegundir eins og tjald, stokkönd,
stúfönd, rauðbrysting, tildru og lóuþræl. Kópavogsleira er um 21 hektari að
stærð og er dvalarstaður fyrir alls 30 staðbundnar fuglategundir og um 10
farfuglategundir. Borgarholt á Kársnesi er friðlýst náttúruvætti þar sem eru
greinileg ummerki um hærri sjávarstöðu á höfuðborgarsvæðinu. Grágrýtishnullungar
einkenna holtið og neðri mörk þeirra marka hina fornu sjávarstöðu. Einnig er
áhugavert samfélag villtra gróðurtegunda á Borgarholti sem hefur þrifist í
návist við erlendan garðagróður í nágrenninu. Víghólar eru einnig friðlýstir en
þeir eru jökulsorfnar grágrýtisklappir á hæsta punkti Kópavogsháls í um 70 metra
hæð yfir sjávarmáli. Elliðavatn er á náttúruminjaskrá, en það er grunnt
sigdældarvatn sem í er þykkt kísilgúrlag og mikið lífríki. Botnplöntur eru mjög
áberandi og dýralíf við fjöruna mjög mikið. Í Elliðavatni er góð silungsveiði,
en í vatnakerfinu lifa allar tegundir villtra ferskvatnsfiska á Íslandi;
bleikja, lax, urriði, áll og hornsíli. Vatnið í Elliðavatni er að uppruna
lindarvatn sem streymir upp víðs vegar umhverfis vatnið. Vatnið stækkaði
verulega til suðurs eftir að það var stíflað á árunum 1924-1925

Næstum því helmingur af landi Kópavogs, eða 37 km², er innan Bláfjallafólkvangs.
Svæðið er á Reykjanesgosbeltinu og á því eru margs konar ummerki um eldvirkni,
svo sem hraun, eldgígar og móbergsmyndanir. Hraun frá að minnsta kosti 15
eldstöðvum innan fólkvangsins eru að hluta innan marka Kópavogs. Í Þríhnúkagíg,
syðst í landi Kópavogs, er 120 metra djúpur gígketill sem er sá stærsti sinnar
tegundar á Íslandi og er af mörgum talin ein merkasta náttúrumyndun landsins.
Inn af botni ketilsins er 115 metra langur hellir. Hugmyndir eru uppi um að gera
Þríhnúkagíg aðgengilegan fyrir almenning með því að gera göng inn í hann og
byggja þar útsýnispall.

Eins og í öðrum sveitarfélögum á Íslandi er kosið til bæjarstjórnar Kópavogs á
fjögurra ára fresti. Bæjarstjórn kýs síðan bæjarstjóra og skipar í ýmis ráð og
nefndir bæjarins. Bæjarstjórn Kópavogs er skipuð 11 fulltrúum úr 6 framboðum, en
meirihlutasamstarf er með Samfylkingunni, Vinstri grænum, Næstbesta flokknum og
Y-lista Kópavogsbúa. Þessi meirihluti hefur verið starfandi frá árinu 2010 þegar
síðast var kosið til bæjarstjórnar. Forseti bæjarstjórnar er Ólafur Þór
Gunnarsson úr Vinstri grænum. Bæjarstjóri Kópavogs er Guðrún Pálsdóttir, en hún
fer með framkvæmda- og fjármálastjórn bæjarins ásamt bæjarráði sem kosið er af
bæjarstjórn. Formaður bæjarráðs er Guðríður Arnardóttir úr Samfylkingunni.

Kópavogur er í Suðvesturkjördæmi og er fjölmennasta sveitarfélagið í kjördæminu.
Fyrir breytingar á lögum um framkvæmdavald ríkisins árið 1989 var Kópavogur
hluti Gullbringu- og Kjósarsýslu. Kópavogsbær er sérstakt sýslumannsumdæmi, en
frá árinu 2007 hefur lögreglan á höfuðborgarsvæðinu séð um löggæslu í bænum.
Kópavogur er í umdæmi Héraðsdóms Reykjaness.

Samfélagið í Kópavogi einkennist af ungum aldri bæjarins, staðsetningu hans og
náttúru svæðisins. Kópavogur er því sem næst í miðju höfuðborgarsvæðisins og í
gegnum bæinn liggja tvær stofnbrautir, Hafnarfjarðarvegur og Reykjanesbraut. Því
eru margir Kópavogsbúar sem sækja vinnu eða stunda nám í
nágrannasveitarfélögunum og öfugt. Í Kópavogi er mikið um verslun og þjónustu,
sérstaklega í Smáranum og við Smiðjuveg. Þessi þjónusta er sótt af íbúum af öllu
höfuðborgarsvæðinu. Nálægð bæjarins við höfuðborgina og ungur aldur byggðarinnar
hefur áhrif á menningarstarfsemi í Kópavogi.

Flestar menningarstofnanir Kópavogs eru til húsa á Borgarholti. Lestrarfélag
Kópavogs var stofnað 1953 að undirlagi Jóns úr Vör. Bókasafn Kópavogs er nú til
húsa í Safnahúsi Kópavogs með útibú í Lindaskóla. Árið 2007 voru 212.060 útlán
frá safninu. Náttúrufræðistofa Kópavogs, Tónlistarskóli Kópavogs og Salurinn eru
einnig til húsa í Safnahúsinu. Salurinn er einn stærsti tónleikasalur á Íslandi
og tekur hann um 300 manns í sæti. Gerðarsafn er listasafn sem er til húsa í
Hamraborg, í næsta nágrenni við Safnahúsið. Það var opnað í apríl 1994 og heitir
eftir Gerði Helgadóttur myndhöggvara. Héraðsskjalasafn Kópavogs var opnað árið
2001 og er til húsa í Hamraborg. Það fer með umboð Þjóðskjalasafns í Kópavogi. Í
nánu samstarfi við Héraðsskjalasafnið starfar Sögufélag Kópavogs, stofnað 2011.
Leikfélag Kópavogs var stofnað árið 1957 og var lengi vel til húsa í
Félagsheimili Kópavogs. Starfsemi þess fer nú fram í húsnæði við Funalind.
Skólahljómsveit Kópavogs var stofnuð 1966 og hefur aðstöðu í íþróttahúsinu
Digranesi. Henni er skipt í þrjár sveitir eftir aldri og getu sem koma að
meðaltali fram 90 sinnum á ári.

Í Kópavogi eru fjórar kirkjur. Kópavogskirkja, sem var vígð árið 1962, er eitt
helsta kennileiti Kópavogs og einfölduð mynd af kirkjunni kemur fyrir í merki
bæjarins. Í bænum eru tvær sundlaugar og fjölmargir almenningsgarðar og
útivistarsvæði, svo sem í Kópavogsdal, Fossvogsdal og við Elliðavatn.
Kópavogspósturinn er vikulegt blað sem er dreift á heimili í Kópavogi og í eru
ýmsar fréttir úr bæjarlífinu.

Í Kópavogi eru 21 leikskóli, en árið 2009 voru 83% barna á leikskólaaldri í
Kópavogi í leikskóla á vegum bæjarins. Kópavogsbær rekur 10 grunnskóla.
Menntaskólinn í Kópavogi er eini framhaldsskólinn í Kópavogi en þar stunda um
1400 manns nám. Auk hefðbundins bóknáms er þar boðið upp á ferðamálanám og nám á
matvælasviði. Á sínum tíma voru uppi hugmyndir um að Knattspyrnuakademía Íslands
myndi koma að starfsemi framhaldsskóla í Kórahverfinu, en frá því var horfið. Um
550 nemendur stunda nám við Tónlistarskóla Kópavogs. Þá er Kvöldskóli Kópavogs
með starfsemi í Snælandsskóla og býður upp á ýmis námskeið, þar á meðal
íslenskunámskeið fyrir útlendinga.

Kópavogsbær er aðili að Strætó bs. sem sér um almenningssamgöngur í bænum.
Strætisvagnabiðstöð er í Hamraborg þaðan sem leiðir 28, 35 og 36 ganga um bæinn.
Leiðir 1, 2 og 4 ganga frá Hlemmi og í gegnum Kópavog. Leið 24, sem gengur milli
Garðarbæjar og Grafarvogs, liggur í gegnum Kópavog.

Í Kópavogi eru fjölmörg íþróttafélög og er íþróttaiðkun algeng í bænum.
Breiðablik og HK eru stærstu félögin í bænum og á vegum þeirra eru stundaðar
fleiri íþróttagreinar en á vegum hinna félaganna. Breiðablik var stofnað árið
1950 og hefur lið í Pepsideildum karla og kvenna og í Iceland Express-deild
karla. Félagið hefur aðstöðu í Smáranum og á Kópavogsvelli. HK var stofnað 26
Janúar árið 1970 og hefur lið í Olísdeild karla og Olísdeild kvenna. Það hefur
aðstöðu í íþróttahúsinu Digranesi og Kórnum, þar sem HK spilar knattspyrnuleiki
sína í Knatthúsinu. Íþróttafélagið Gerpla hefur aðstöðu í Versölum en kvennalið
félagsins í hópfimleikum, sem jafnframt var landslið Íslands, sigraði
Evrópumótið í hópfimleikum árið 2010.

Í Leirdal er 9 holu golfvöllur, en Golfklúbbur Kópavogs og Garðabæjar hefur
einnig aðstöðu á 18 holu golfvelli innan lands Garðabæjar. Tvær
knattspyrnuhallir eru í Kópavogi, Fífan sem var opnuð 2002 og Kórinn sem var
opnaður 2007. Siglingafélagið Ýmir er með aðstöðu á Kársnesi og Tennisfélag
Kópavogs í Tennishöllinni í Kópavogsdal. Hestamannafélagið Gustur er með aðstöðu
á Kjóavöllum. Þá eru í bænum tvö dansfélög, taflfélag og skotfélag.



https://is.wikipedia.org/wiki/Fiskur

Fiskar eru hryggdýr sem dvelja í vatni og anda með tálknum. Flestir fiskar eru
með kalt blóð en sumar tegundir háffiska og túnfiska eru með heitt blóð. Af
fiskum finnast yfir 29 þúsund tegundir, svo þeir eru fjölbreyttasti hópur
hryggdýra. Algengt er að skipta fiskum í vankjálka (Agnatha, til dæmis
steinsugur), brjóskfiska (Chondrichthyes - háffiskar og skötur) og beinfiska
(Osteichthyes). Flokkunarfræðilega eru helstu hópar fiska af samhliða
þróunarlínum og innbyrðis tengsl milli tegunda eru mjög umdeild.

Fiskar eru af öllum stærðum, allt frá 16 metra löngum hvalháfum að Schindleria
brevipinguis sem er aðeins um 8 mm. Ýmsar óskyldar tegundir vatnadýra bera
fisksheiti, svo sem smokkfiskur, en þær eru ekki raunverulegir fiskar. Önnur
vatnadýr, eins og hvalir, líkjast fiskum en eru í raun spendýr.

Þótt flestir fiskar lifi aðeins í vatni og séu með kalt blóð þá eru
undantekningar frá báðum þessara einkenna. Fiskar úr nokkrum ólíkum hópum hafa
þróað með sér hæfileika til að lifa á landi um lengri tíma. Sumir þessara láðs-
og lagarfiska, eins og eðjustökkullinn, geta lifað og farið um á landi í nokkra
daga í senn. Auk þess geta sumar tegundir fiska haldið háum líkamshita að vissu
marki. Innvermnir beinfiskar eru allir í undirættbálkinum Scombroidei sem
inniheldur meðal annars geirnef og túnfisk og eina tegund af „frumstæðum“ makríl
(Gasterochisma melampus). Allir háfiskar af hámeraætt geta haldið jöfnum hita og
vísbendingar eru um að þessi hæfileiki sé til staðar í ættinni Alopiidae
(skottháfum). Varmajöfnunin er mismikil eftir tegundum, allt frá geirnefnum sem
heldur aðeins hita á augum og heila, að túnfiskum og hámerum sem halda jöfnum
hita yfir 20 °C fyrir ofan umhverfishita vatnsins. Þótt innverming íþyngi
efnaskiptunum er talið að hún feli í sér vissa kosti eins og meiri
samdráttarkraft vöðva, örari vinnslu í taugakerfinu og hraðari meltingu.

Fiskar eru mikilvæg fæða manna á mörgum menningarsvæðum og fiskveiðar eru
stundaðar alls staðar þar sem fiska er að finna. Í fiskeldi eru fiskar ræktaðir
til manneldis. Vatnadýr eins og skeldýr eru kölluð skelfiskur í tengslum við
matargerð. Fiskar eru líka veiddir og ræktaðir til skemmtunar og hafðir til
skrauts í garðtjörnum og fiskabúrum.

Sú vísindagrein sem rannsakar fiska sérstaklega heitir fiskifræði en fiskar eru
viðfangsefni ýmissa annarra fræðigreina eins og sjávarlíffræði, vistfræði og
lífeðlisfræði.

Fiskar finnast í öllum vistkerfum vatns, bæði ferskvatni, söltu vatni og ísöltu
vatni, á grynningum og neðarlega í hafdjúpunum. Í nokkrum vötnum með mjög hátt
saltinnihald, eins og Dauðahafinu og Great Salt Lake í Bandaríkjunum finnast
engir fiskar.

Fiskar eru stundum flokkaðir eftir þeim stað í vatni sem þeir halda sig mest.
Þetta atriði hefur mikil áhrif á bæði lag, veiðiaðferð og fæðuval fiska:
Uppsjávarfiskar eru feitir fiskar sem lifa venjulega í torfum, eins og til dæmis
síld og loðna, og nærast á svifi; Botnfiskar lifa á sjávarbotninum, einir eða í
litlum hópum. Botnfiskar marka sér yfirráðasvæði á botninum sem þeir verja fyrir
öðrum fiskum og eru gjarnan ránfiskar. Dæmi um botnfiska eru keila og þorskur;
Djúpsjávarfiskar lifa á miklu dýpi þar sem nánast ekker ljós er og þrýstingur
vatnsins er mikill. Djúpsjávarfiskar eru gjarnan með ljósfæri sem lýsa með
lífljómun; Miðsjávarfiskar eru fiskar sem færa sig á milli botns og uppsjávar,
til dæmis eftir tíma dagsins.

Uppsjávarfiskar eins og sardínur lifa venjulega á svifi sem þeir sía úr sjónum
með hjálp tálknblaðanna um leið og þeir anda. Nokkur stór sjávardýr hafa sama
fæðuval eins og skíðishvalir og vissar tegundir háfiska, en flestir hinna stærri
uppsjávarfiska eru kjötætur sem éta aðra fiska, smokka og krabbadýr. Þótt
flestir botnfiskar séu ránfiskar þá eru sumir þeirra jurtaætur eða grotætur sem
lifa á leifum annarra dýra sem finnast á botninum. Sumir lifa í samlífi með
öðrum sjávardýrum, venjulega stærri ránfiskum, og nærast á matarleifum eða
sníkjudýrum á roði hýsilsins. Sumir djúpsjávarfiskar, og eins sumir
strandfiskar, nota sprota út úr höfðinu sem agn til að veiða bráð sína. Þessar
tegundir eru með gríðarmikinn skolt til að grípa bráðina þegar hún kemur nógu
nálægt.

Flestir fiskar æxlast með kynæxlun og eru eggbærir þar sem eggin (hrognin)
frjóvgast utan líkama móðurinnar og foreldrarnir annast seiðin yfirleitt ekki.
Hjá þeim tegundum sem lifa í torfum gjóta hrygnurnar í vatnið þar sem torfan
heldur sig og hængarnir sleppa sæðinu á sama tíma. Hjá nokkrum uppsjávarfiskum
fljóta hrognin um við yfirborðið og geta orðið fæða svifdýra og sunddýra; af
þessum sökum þarf hrygnan að hrygna miklum fjölda hrogna. Hjá öðrum tegundum
sökkva hrognin niður á botn eða er hrygnt við botninn þar sem frjóvgun á sér
stað. Í þeim tilvikum er ekki þörf á jafnmiklum fjölda hrogna.

Til eru samt undantekningar frá öllum þessum einkennum; Nokkrar tegundir fiska
(til dæmis áll) æxlast í fersku vatni en þroskast í söltu vatni. Hvað kynin
varðar þá eru einnig til tvíkynja fiskar (ættin Sparidae) sem skipta um kyn
meðan á æxlun stendur. Hvað umönnun seiðanna varðar þá eru áhugaverð dæmi um
slíkt, til dæmis hjá sæhestum þar sem karlinn safnar saman frjóvguðum hrognum og
ungar þeim út. Margar siklíður geyma seiðin í munninum, ýmist bæði kynin eða til
skiptis, til að vernda þau fyrir rándýrum. Meirihluti fisktegunda er vissulega
eggbær, en það eru bæði til eggfósturbærir og fósturbærir fiskar þar sem fóstrið
þroskast í kvið móðurinnar.

Fiskar eru flokkaðir eftir göngumynstri í sjógandandi fiska sem ganga milli
sjávar og ferskvatns, fljótagöngufiska sem ganga milli ferskvatnskerfa, til
dæmis úr á í vatn og öfugt, og úthafsgöngufiska sem ganga milli búsvæða í sjó.
Sjógangandi fiskar skiptast aftur í vatnagöngufiska sem lifa í sjó en æxlast í
fersku vatni, sjógöngufiska sem lifa í ám en æxlast í sjó, og tvíátta fiska sem
flytja milli sjávar og ferskvatns einhvern tíma á æviskeiðinu, en ekki til að
æxlast, heldur venjulega af líkamlegum ástæðum (vegna þroskaferils fisksins).

Sá vatnagöngufiskur sem mest hefur verið rannsakaður er laxinn sem klekst út
efst í ám, þroskast í ánni og syndir til sjávar þegar vissum aldri er náð. Í
hafinu stækkar hann og síðan snýr hann aftur í sömu ána sem hann fæddist í til
að æxlast. Margir stofnar laxa hafa mikið menningarlegt og efnahagslegt gildi
þannig að ánum sem þeir sækja hefur verið breytt með sérstökum laxastigum sem
hjálpa fiskinum að komast yfir hindranir og ganga ofar í ána.

Best rannsakaða dæmið um sjógöngufiska eru evrópski állinn sem gengur um sex
þúsund kílómetra í Þanghafið (í miðju Atlantshafinu) til að hrygna og gengur í
gegnum gríðarlegar myndbreytingar á leið sinni. Lirfurnar ganga síðan til baka
sem glerálar og þroskast í ám Evrópu.

Fiskar eru af samsíða þróunarlínum, þannig að hver grein sem inniheldur alla
fiska inniheldur líka ferfætlinga sem ekki eru fiskar. Elstu þekktu fiskarnir
(og þar með elstu þekktu hryggdýrin) komu fram á kambríumtímabilinu fyrir um 510
milljónum ára.

Sumir fornlíffræðingar telja keilutönnunga til frumstæðra fiska þar sem þeir eru
seildýr.

Enn er ekki alveg ljóst hvenær fiskar komu fram í þróunarsögunni en líklegt er
að það hafi verið á kambríumtímanum. Fiskar virðast ekki hafa verið fjölmennur
hópur dýra til að byrja með og því skilið eftir sig fáa steingervinga. Þetta
breyttist þó með tímanum og fiskar urðu ríkjandi dýrategund í hafinu og þróuðust
meðal annars yfir í landdýr eins og froskdýr, skriðdýr og spendýr. Fiskar voru
fyrstu hryggdýrin.

Myndun hreyfanlegs kjálka virðist hafa ráðið úrslitum um útbreiðslu fiska þar
sem kjálkalausir fiskar hafa skilið eftir sig fáa afkomendur. Steinsugur kunna
að vera fulltrúi þessara kjálkalausu fiska. Steingerðir brynháfar eru fyrstu
dæmin um kjálka hjá fiskum en þeir eru frá því seint á sílúrtímabilinu fyrir
rúmum 400 milljón árum. Ekki er ljóst hvort aðalkosturinn við hreyfanlegan
kjálka sé aukinn bitkraftur, betri öndunarhæfileikar eða blanda af hvoru
tveggja.

Fiskar eru annar fjölbreyttasti hópur dýra talið í fjölda tegunda. Aðeins liðdýr
telja fleiri tegundir, að hluta vegna fjölda tegunda skordýra.

Sumir ætla að fiskar kunni að hafa þróast út frá skepnu sem líktist möttuldýrum,
en lirfur þeirra líkjast fiskum að mörgu leyti. Fyrstu forfeður fiskanna gætu
hafa haldið lirfuforminu þar til þeir urðu fullvaxta, þótt það gæti líka hafa
gerst í hina áttina. Hugsanleg dæmi um elstu fiska eru vankjálkar eins og
Haikouichthys ercaicunensis og Pikaia.

Líkamsgerð fiska er að stórum hluta aðlögun að eiginleikum vatnsins, sem er mun
þéttara en loft, inniheldur tiltölulega lítið af uppleystu súrefni og dregur í
sig meira ljós en loftið gerir. Fiskar eru flestir með ugga og hreistur í
roðinu. Fiskar eru auk þess með sundmaga sem heldur þeim réttum og gerir þeim
kleift að fljóta upp og niður í vatninu án þess að þurfa að synda til þess.

Nær allir fiskar hafa straumlínulagaðan líkama sem skiptist í haus, skrokk og
sporð (styrtlu og sporðblöðku) þótt skiptingin sé ekki alltaf sýnileg. Hausinn
nær frá trjónunni, sem er fremsti hlutinn frá augunum að fremsta hluta efri
kjálkans, að tálknlokinu sem ver tálknin, yfir kinnina sem nær frá auganu að
tálknloksbeininu. Neðri kjálkinn afmarkar kverkina. Aðrir hlutar geta verið á
hausnum, eins og skeggþræðir sem stundum líkjast veiðihárum. Margar tegundir
fiska eru með fjölbreytta sprota eða gadda á hausnum. Nasaholur fiska tengjast
ekki munnholinu heldur eru misdjúpar skálar.

Eitt af því sem helst einkennir fiska eru uggar sem fiskurinn notar til að synda
með. Lögun og samsetning ugga er mjög breytileg eftir fiskum og á sumum hafa
einstaka uggar þróast í eitthvað allt annað, til dæmis lýsandi agn á höfðinu á
kjaftagelgjum og sogskál á kviðnum hjá hrognkelsum. Helstu uggar fiska eru
bakuggar, sem geta verið allt að þrír talsins, sporðblaðkan sem kemur aftur úr
styrtlunni og flestir fiskar nota til að knýja sig áfram, gotraufaruggi sem er
staðsettur aftan við gotraufina, eyruggar sem venjulega eru rétt aftan við
tálknlokið og kviðuggar sem venjulega eru fyrir neðan eyruggana. Margir fiskar
hafa auk þess fituugga rétt aftan við bakuggana.

Skinnið á fiskum er kallað roð. Á flestum fiskum er roðið hreistrað en mismikið
eftir tegundum. Gerðir hreisturs skiptast í skráptennur sem einkenna skötur og
háfiska, tígullaga hreistur sem einkennir meðal annars geddur, disklaga hreistur
sem einkennir meðal annars síld og silung, og kamblaga hreistur sem einkennir
karfa. Hreistrið hefur þróast út frá brynvörn fornfiska eins og brynháfa. Hægt
er að lesa aldur fisksins í árhringjum á disklaga og kamblaga hreistri.
Hliðarrákin sem liggur langsum eftir líkama fisksins er skynfæri sem skynjar
hreyfingu og titring í vatninu.

Með tilkomu kjálka gátu fiskar farið að éta mun fjölbreyttari fæðu, þar með
talið jurtir og aðrar lífverur. Fiskar taka fæðuna inn í gegnum munninn og hún
er síðan brotin niður í vélindanu. Þegar hún kemur í magann er hún brotin niður
frekar og, hjá mörgum fiskum, unnin áfram í fingurlaga pokum sem heita
skúflangar. Líffæri eins og bris og lifur framleiða ensím og ýmis efni til
meltingarinnar meðan fæðan flyst eftir meltingarveginum. Görnin lýkur síðan við
úrvinnslu fæðunnar og upptöku næringarefna. Brjóskfiskar og frumstæðir
beinfiskar eru með spíralgörn þar sem fæðan er áfram unnin.

Flestir fiskar anda með tálknum sem eru fest við tálknbogagrindur úr brjóski eða
beini sitt hvorum megin við kokið. Tálknin eru gerð úr tálknþráðum sem hver
inniheldur tálknblöð sem aftur innihalda net háræða. Þetta gefur mikinn flöt
fyrir skipti súrefnis og koltvísýrings. Fiskar anda með því að draga
súrefnisríkt vatn inn um munninn og dæla því gegnum tálknþræðina. Blóðið í
háræðunum rennur í öfuga átt við vatnið þannig að loftskiptin fara fram með
gagnstreymi. Þeir þrýsta síðan súrefnissnauðu vatninu út um tálknopin á kokinu.
Margir brjóskfiskar og flestir beinfiskar sjúga vatnið inn um munninn en til
dæmis háfiskar verða að synda stöðugt til að halda gegnumstreymi vatns um
tálknin. Tálknopin eru hulin beinþynnum sem nefnast tálknlok. Sumir fiskar, eins
og lungnafiskar, hafa þróað með sér líffæri sem nefnist völundarhús sem gerir
þeim kleift að lifa af í súrefnissnauðu umhverfi eða vatni sem þornar stöðugt
upp. Þessir fiskar eru með sérhæfð líffæri sem virka eins og lungu. Loft berst
til þessa líffæris úr munni fisksins um rör. Sumir lungnafiskar eru svo háðir
því að fá súrefni úr lofti að þeir kafna ef þeir ná ekki að komast upp á
yfirborðið.

Fiskar eru með lokað blóðrásarkerfi með hjarta sem dælir blóðinu í hringrás um
líkamann. Blóðið fer frá hjartanu í tálknin, þaðan um allan líkamann og aftur að
hjartanu. Í flestum fiskum er hjartað fjórskipt: bláæðastokkur, forhólf, slegill
og slagæðarkúla. Þrátt fyrir að hafa fjóra hluta er hjarta fiska aðeins með
tveimur hólfum. Bláæðastokkurinn er þunnur belgur þar sem blóðið safnast úr æðum
fisksins áður en það flæðir yfir í forhólfið sem er stórt vöðvahólf. Forhólfið
virkar eins og ventill sem hleypir blóðinu yfir í slegilinn sem er þykkt
vöðvahólf sem sér um sjálfa dælinguna. Hann dælir blóðinu út um slagæðarkúluna
sem tengist við meginslagæðina þaðan sem það rennur út í tálknin.

Líkt og mörg vatnadýr þveita fiskar niturúrgangi sínum í formi ammóníaks. Hluti
úrgangsins fer út í vatnið um tálknin. Annar hluti fer um nýrun, líffæri sem sía
úrgang úr blóðinu. Nýrun hjálpa fiskum við að halda magni ammóníaks í líkamanum
stöðugu. Sjávarfiskar hafa tilhneigingu til að missa vatn með himnuflæði. Hjá
sjávarfiskum safna nýrun úrgangsefnum og skila eins miklu vatni og hægt er aftur
til líkamans. Hið gagnstæða gerist hjá vatnafiskum sem taka stöðugt upp vatn.
Nýru ferskvatnsfiska eru sérhönnuð til að dæla út miklu magni útþynnts þvags.
Sumir fiskar hafa sérhæfð nýru sem geta breytt um aðferð og gera þeim kleift að
lifa bæði í söltu og fersku vatni. Brjóskfiskar halda efnajafnvæginu við með því
að halda eftir miklu magni af þvagefnum. Þessi efni gera það að verkum að kjöt
þessara fiska er eitrað ef það er ekki verkað sérstaklega (með kæsingu).

Fiskar eru með háþróað taugakerfi sem er miðstýrt af heila sem í fiskum nefnist
kvarnir. Kvarnirnar skiptast í nokkra hluta. Fremsti hlutinn ræður þefskyni
fisksins. Ólíkt flestum hryggdýrum vinnur stórheili fiska fyrst og fremst með
þefskyn þeirra en ber ekki ábyrgð á öllum sjálfráðum hreyfingum. Sjónblöðin
vinna úr upplýsingum frá augunum meðan mænukylfan stjórnar innyflunum. Flestir
fiskar eru með háþróuð skynfæri. Nær allir dagfiskar hafa góð augu með litasjón
sem er að minnsta kosti jafngóð og manna. Margir fiskar hafa auk þess sérhæfða
efnanema sem gefa þeim öflugt þef- og bragðskyn. Fiskar skynja bragð á mörgum
stöðum líkamans. Þeir eru með eyru inni í höfðinu en heyra ekki vel með þeim.
Aftur á móti hafa fiskar hliðarrák sem gerir þeim kleift að nema vatnsstraum og
titring og skynja þannig hreyfingu annarra dýra í vatninu. Sumir fiskar, eins
flestir brjóskfiskar og leirgeddur til dæmis, hafa skynfæri sem skynja veikan
rafstraum. Aðrir, eins og hrökkáll, geta framleitt eigið rafmagn.

Flestir fiskar hreyfa sig með því að draga saman til skiptis vöðvapör sitt
hvorum megin við hrygginn. Þessir samdrættir mynda S-laga sveigjur sem færast
aftur eftir skrokknum. Þegar þær ná sporðinum verður til afturhnykkur sem, ásamt
uggunum, færir fiskinn áfram. Uggar fisksins virka eins og stýriskambur
flugvélar. Uggarnir auka einnig yfirborð halans og gefa aukinn kraft í
hreyfinguna. Straumlínulaga skrokkur fisksins dregur úr vatnsviðnámi þegar hann
syndir áfram. Þar sem líkamsvefurinn er þéttari en vatnið þarf fiskurinn að bæta
upp muninn eða sökkva ella. Þess vegna hafa flestir beinfiskar sundmaga sem
stjórnar floti þeirra.

Hrogn fiska frjóvgast ýmist utan eða innan líkamans eftir tegundum. Venjulega
hrygnir kvenfiskurinn og seiðin klekjast út utan líkama hennar. Fóstur slíkra
eggbærra fiska þroskast með því að nærast á eggjahvítu í egginu. Lax er dæmi um
eggbæran fisk. Hjá eggfósturbærum fiskum haldast eggin inni í líkama hrygnunnar
eftir frjóvgun og hvert fóstur þroskast í eigin eggi. Seiðin fæðast síðan sem
„lifandi afkvæmi“, líkt og flest spendýr. Sumar tegundir fiska, eins og sumir
háfiskar, eru fósturbærar þannig að fóstrið þroskast inni í líkama móðurinnar en
fær nauðsynlega næringu í gegnum hana fremur en úr egginu.

Ónæmislíffæri fiska eru mismunandi eftir tegundum. Vankjálka skortir
raunverulega eitla þannig að þeir treysta á eitlavefi í öðrum líffærum til að
framleiða ónæmisfrumur. Rauðar blóðflögur, átfrumur og plasmafrumur eru til
dæmis framleiddar í fornýranu og sumir staðir í iðrunum (þar sem kornfrumur
þroskast) líkjast frumstæðum beinmerg í slímálum. Brjóskfiskar (skötur og
háfiskar) hafa þróaðara ónæmiskerfi en vankjálkar. Þeir eru með þrjú sérhæfð
líffæri sem eru einstök fyrir þennan flokk og hýsa hefðbundnar ónæmisfrumur
(kornfrumur, eitilfrumur og plasmafrumur). Þeir eru líka með greinilegan
hóstakirtil og vel þróað milta (mikilvægasta ónæmislíffæri þeirra) þar sem ýmsar
gerðir eitilfruma, plasmafruma og átfruma verða til og eru geymdar.
Brjóskgljáfiskar (til dæmis styrjur) framleiða kornfrumur í massa sem tengist
heilahimnunni og hjarta þeirra er oft hulið vef sem geymir eitilfrumur,
grisjufrumur og lítið magn átfruma. Mikil blóðfrumumyndum fer fram í nýrum
brjóskgljáfiska þar sem rauð blóðkorn, kornfrumur, eitilfrumur og átfrumur
þroskast. Líkt og hjá brjóskgljáfiskum eru helstu ónæmisvefir beinfiska nýrun
(sérstaklega fornýrað) þar sem margar ónæmisfrumur eru geymdar. Að auki eru
beinfiskar með hóstakirtla, milta og dreifð ónæmissvæði í slímvefjum (til dæmis
í roði, tálknum, iðrum og kynkirtlum). Líkt og í ónæmiskerfi spendýra er talið
að rauð blóðkorn, dauffrumur og kornfrumur séu hýst í miltanu meðan eitilfrumur
eru helsta tegundin sem finnst í hóstakirtlinum.

Fiskar fá sjúkdóma, rétt eins og aðrar lífverur. Fiskasjúkdómar geta valdið
miklum skaða í fiskeldi eða skrautfiskaræktun. Sjúkdómar í fiski eru flokkaðir
eftir ástæðu í bakteríusýkingar, sveppasýkingar, sníkla (til dæmis hringorma),
vírussjúkdóma, efnaskiptasjúkdóma, sjúkdóma af völdum ástands vatnsins
(umhverfissjúkdómar) og skortssjúkdóma eða eftir þeim líffærum sem verða fyrir
sjúkdómnum. Meðferð við sjúkdómum í fiski er með ýmsum hætti og fer eftir bæði
sjúkdómnum og umhverfisaðstæðum.

Fiskar eru mikilvæg fæða ýmissa spendýra, eins og til dæmis bjarndýra, hvala og
ekki síst manna. Fiskar hafa frá örófi alda verið mönnum gríðarlega mikilvæg
uppspretta fæðu og ein af ástæðum þess að margar elstu mannabyggðir sem finnast
eru við ár og vötn. Fiskur er mikilvæg uppspretta ýmissa nauðsynlegra
næringarefna og mikil neysla fisks er talin geta unnið gegn ýmsum sjúkdómum eins
og til dæmis hjartasjúkdómum (sjá fiskur (matargerð)).

Hæsta hlutfall fisks í fæðu manna er í Austurlöndum fjær, og þá sérstaklega í
Japan. Stærsti fiskmarkaður heims er Tsukiji í Tókýó þar sem verslað er með um
10 þúsund tegundir fiska og annarra vatnadýra sem nú til dags berast alls staðar
að úr heiminum.

Þróun tækni til fiskveiða, frá þríforkinum að frystitogurum, hefur haft áhrif á
viðgang menningarsvæða. Gott dæmi um það er mikil fjölgun íbúa Íslands með
þilskipaútgerð fyrst og síðan vélbátaútgerð á síðari hluta 19. aldar og fyrri
hluta þeirrar 20. Tækniþróunin hefur ekki síst miðað að því að auka bæði magn og
gæði aflans og jafnframt að hlífa þeim fiskum sem mikilvægastir eru fyrir
viðgang stofnsins.

Fiskeldi er stundað bæði í sjó og ferskvatni á ýmsum tegundum fiska. Með árunum
hafa verið gerðar tilraunir til að ala sífellt fleiri tegundir. Með fiskeldi er
hægt að minnka áhættuna við framleiðslu fiskafurða og hugsanlega draga úr ágangi
í villta stofna. Sjúkdómar gera þó oft mikinn usla í fiskeldi og ýmis
umhverfisáhrif fylgja umfangsmiklu eldi.

Þrátt fyrir skilvirkari veiðitækni hefur sókn manna í fiskistofna, samfara
fólksfjölgun og aukinni veiðigetu, haft þau áhrif að draga verulega úr styrk
margra tegunda og útrýmt öðrum. Talið er að á síðustu hundrað árum hafi
líffræðilegur fjölbreytileiki vatna, fljóta og úthafanna minnkað mikið, bæði
vegna ofveiði og mengunar. Skilningur á vistkerfum vatnasvæða hefur aukist á
sama tíma og reynt hefur verið að koma á sjálfbærri nýtingu þar sem stofnarnir
skaðast ekki við veiðarnar. Reynt hefur verið að koma á og framfylgja banni við
ýmsum tegundum veiðarfæra eins og reknetum og botnvörpum vegna
verndunarsjónarmiða.

Mesta hættan sem steðjar að fiskistofnum í dag er þó mengun vatnsins af
mannavöldum. Iðnbyltingin og fólksfjölgun í heiminum hafa haft í för með sér
stóraukið útfall úrgangsefna í höf og vötn sem skapar hættu á eitrun og
eyðileggingu heilla vistkerfa með alvarlegum afleiðingum fyrir manninn sjálfan
(sjá ofauðgun). Mengunarslys þar sem til dæmis olía eða geislavirkur úrgangur
sleppur út í vatn geta valdið hruni í vistkerfum sem hugsanlega ná sér aldrei
aftur. Alvarleg slys af því tagi eru þó tiltölulega sjaldgæf. Jafnvel þótt
fiskarnir sjálfir verði ekki fyrir áhrifum af menguninni getur hún engu að síður
haft áhrif á þá óbeint með því að eitra fæðukeðjuna eða eyðileggja búsvæði
þeirra (til dæmis kóralrif).

Fiskar koma fyrir í forsögulegri myndlist ásamt öðrum fæðutegundum manna. Fiskar
koma fyrir sem tákn í fornum trúarbrögðum. Dæmi um þetta er fiskurinn sem
gleypti kynfæri Ósíríss. Fiskar koma fyrir sem tákn frjósemi bæði kvenna og
karla í trúarbrögðum Babýlóníumanna, Forn-Egypta og Indverja.

Í frumkristni varð fiskurinn tákn Jesúss, þar sem upphafsstafirnir í gríska
nafninu „Jesús Kristur guðs son frelsari“ (Ιησους Χριστος Θεου Υιος Σωτηρ,
Iesous Kristos Þeou Yios Soter) mynda orðið „fiskur“ (gríska: Ιχθυς, Ikþys).
Táknið var notað sem kennimark meðal kristinna manna á tímum trúarofsóknanna í
Rómaveldi. Vegna þessa og vegna þeirra sagna Nýja testamentisins sem fjalla um
fiska (kraftaverkið varðandi fiskana og brauðin og orð Jesúss við fiskimennina
Símon Pétur og Andrés bróður hans „Komið og fylgið mér, og mun ég láta yður menn
veiða“) urðu til þess að fiskar fengu dulfræðilega merkingu í kristni ýmist sem
tákn Krists eða kristinna manna almennt.

Í kyrralífsmyndum flæmskra listamanna og annarra norður-evrópskra listamanna eru
fiskar algengir meðal annarra matvara, oft sem allegóría. Í japönskum
náttúrulífsmyndum voru fiskar líka algengt myndefni.

Merki um mikilvægi fiskveiða fyrir efnahag Íslands má líka sjá í verkum margra
íslenskra listamanna frá því um og fyrir miðja 20. öld. Sem dæmi má nefna fræga
myndröð Kjarvals í Landsbankahúsinu (sem stundum er kölluð Lífið er saltfiskur).



https://is.wikipedia.org/wiki/BNA

Bandaríki Ameríku (stundum nefnd Bandaríki Norður-Ameríku, skammstafað BNA),
oftast kölluð Bandaríkin, eru sambandslýðveldi sem er næststærsta ríki
Norður-Ameríku að flatarmáli (9,83 milljónir km²) og jafnframt það fjölmennasta
með yfir 305 milljónir íbúa. Þau eru enn fremur fjórða stærsta land heims og það
þriðja fjölmennasta. Þau teygja sig milli Atlantshafs og Kyrrahafs og eiga
landamæri að Kanada í norðri og Mexíkó í suðri. Bandaríkin samanstanda af 50
fylkjum sem njóta nokkurs sjálfræðis í eigin efnum og hafa eigin löggjöf sem þó
má ekki stangast á við stjórnarskrá Bandaríkjanna. Auk sambandsríkjanna hafa
Bandaríkin lögsögu yfir ýmsum hjálendum víða um heim.

Bandaríkin rekja uppruna sinn til sjálfstæðisyfirlýsingarinnar frá 4. júlí 1776
þegar þrettán breskar nýlendur lýstu yfir eigin frelsi og sjálfstæði frá Breska
heimsveldinu. Nýlendurnar höfðu betur í Frelsisstríði Bandaríkjanna en það var
fyrsta nýlendustríðið þar sem nýlendan hafði betur en herraþjóðin. Nýlendurnar
samþykktu sameiginlega stjórnarskrá í Philadelphiu þann 17. september 1787.
Stjórnarskráin gerði nýlendurnar þrettán að einu lýðveldi.

Á 20. öldinni tóku Bandaríkin forystu í heiminum hvað varðar efnahagsleg,
pólitísk, hernaðarleg og menningarleg áhrif. Bandaríska hagkerfið er það stærsta
í heimi en verg landsframleiðsla Bandaríkjanna árið 2006 var 13 billjónir
bandaríkjadala, það er að segja um það bil fjórðungur af vergri landframleiðslu
alls heimsins. Evrópusambandið er stærra hagkerfi en Bandaríkin en er ekki ein
þjóð.

Bandaríkin eru þriðja eða fjórða stærsta land heims miðað við heildarflatarmál.
Rússland og Kanada eru stærri en það veltur á skilgreiningu hvort Kína sé það
einnig. 48 fylki Bandaríkjanna eru samtengd en tvö nýjustu fylkin eru staðsett
nokkuð langt frá hinum. Það eru Alaska sem liggur að Kanada í vestri og Hawaii
sem er eyjaklasi í suðvesturátt af meginlandi Bandaríkjanna.

Landsvæði Bandaríkjanna er afar fjölbreytt. Á austurströndinni eru stórar
sléttur og sumargrænir skógar sem ná langt inn í land. Appalachiafjöllin skilja
austurstöndina frá Vötnunum miklu og gresjunum í Miðvestrinu. Mississippi- og
Missourifljót mynda saman fjórða lengsta fljótakerfi heims en þau renna að mestu
frá norðri til suðurs í gegn um mitt landið. Slétturnar miklu teygja sig til
vesturs þar til Klettafjöll taka við. Klettafjöllin eru fjallgarður sem nær
suður til Nýju Mexíkó og stendur hæst í um 4.300 m (14.000 fet) í Colorado. Á
vesturströndinni er að finna háa fjallgarða en einnig eyðimerkur á borð við
Mojave-eyðimörkina. Hæsti tindur Bandaríkjanna (og Norður-Ameríku) er Denali
(McKinleyfjall) í Alaska en hann er 6.194 m. Virk eldfjöll er að finna bæði í
Alaska og Hawaii. Í Yellowstone-þjóðgarðinum er gríðarstór megineldstöð sem er
sú stærsta í Norður-Ameríku. En 59 svæði hafa verið sett í flokk þjóðgarða í
Bandaríkjunum

Þriðjungur Bandaríkjanna er skógi vaxinn. Þetta er svipað hlutfall og var árið
1920 en 2/3 þeirra skóga sem voru um 1600.

Fyrstu íbúar Norður-Ameríku komu frá Asíu fyrir um það bil 12 þúsund árum yfir
Bering-landbrúna, þar sem nú er Beringssund á milli Síberíu og Alaska. Áætlað er
að á bilinu tvær til níu milljónir frumbyggja (indíána) hafi búið á því svæði
sem nú er Bandaríkin, þegar Evrópubúar komu þangað fyrst. Evrópubúarnir báru með
sér sjúkdóma á borð við bólusótt, sem frumbyggjarnir höfðu ekki kynnst áður og
höfðu enga mótstöðu gegn; þeim fækkaði því mjög upp frá því. Þróuðustu samfélög
þessara frumbyggja var að finna meðal Anazasi-þjóðarinnar í suðvestri og
Woodland-indíánanna, sem byggðu Cahokia, borg sem stóð nálægt þeim stað þar sem
nú er St. Louis; þar bjuggu 40.000 manns þegar mest var í kringum 1200 f.Kr.

Norrænir menn komu til Norður-Ameríku í kringum árið 1000 e.Kr. en þeir settust
ekki að til frambúðar. Það var ekki fyrr en með leiðöngrum Kristófers Kólumbusar
árið 1492 sem Evrópumenn fóru að senda þangað könnunarleiðangra og landnema.

Á 16. og 17. öld settust Spánverjar að í núverandi Suðvesturríkjum Bandaríkjanna
og Flórída þar sem þeir stofnuðu borgirnar St. Augustine 1565 og Santa Fe (í
núverandi Nýju-Mexíkó) árið 1607. Fyrsta varanlega byggð Englendinga var
Jamestown í Virginíu, einnig árið 1607. Á næstu áratugum stofnuðu Hollendingar
einnig nokkrar landnemabyggðir á austurströndinni, þar á meðal Nýju Amsterdam,
sem seinna varð að New York. Svíar höfðu einnig hug á landnámi í Ameríku og
stofnuðu Fort Christina árið 1637 en misstu þá byggð til Hollendinga 1655.

Þá hófst umfangsmikið landnám Breta á austurströndinni. Landnemarnir voru að
mestu látnir afskiptalausir af móðurlandinu fyrst um sinn eða fram að sigri
Breta í Frakka- og indíánastríðinu en niðurstaða þess varð sú, að Frakkar gáfu
eftir Kanada og svæðið í kringum Vötnin miklu. Þá fóru Bretar að innheimta
skatta af 13 nýlendum sínum vestanhafs. Þetta þótti mörgum íbúum nýlendnanna
ósanngjarnt þar sem þeim var neitað um að hafa málsvara í breska þinginu.
Spennan á milli Breta og landnemanna jókst þangað til að út braust stríð,
Frelsisstríð Bandaríkjanna, sem stóð frá 1776 til 1783.

Árið 1776 klufu hinar þrettán nýlendur sig frá Bretlandi og stofnuðu Bandaríkin,
fyrsta sambandslýðveldi heimsins, með útgáfu Sjálfstæðisyfirlýsingar
Bandaríkjanna. Upphaflega var um að ræða laustengt bandalag sjálfstæðra ríkja.
Miklar deilur spruttu á milli þeirra sem vildu halda því þannig og þeirra sem
vildu sjá sterkari alríkisstjórn. Hinir síðarnefndu höfðu sigur með Stjórnarskrá
Bandaríkjanna sem tók gildi árið 1789.

Mikill skortur á vinnuafli háði hinu nýja landi frá upphafi og víða nýttu menn
sér þrælahald innfluttra Afríkubúa sem ódýrt vinnuafl, sérstaklega í
suðurríkjunum. Um miðja 19. öld hafði myndast djúp gjá á milli norðurs og suðurs
hvað varðaði réttindi ríkja og útvíkkun þrælahalds. Norðurríkin voru mótfallin
þrælahaldi en suðurríkin álitu það nauðsynlegt og vildu taka það upp á þeim
svæðum sem ekki tilheyrðu neinu ríki enn. Ágreiningurinn leiddi að lokum til
þess að sjö suðurríki sögðu sig úr Bandaríkjunum og stofnuðu Sambandsríki
Ameríku. Þau ríki sem eftir voru innan Bandaríkjanna gátu ekki sætt sig við það
og borgarastyrjöld, hið svokallaða Þrælastríð, braust út. Fjögur ríki til
viðbótar gengu til liðs við Suðurríkin eftir að stríðið hófst. Meðan á því stóð
gaf Abraham Lincoln út yfirlýsingu þess efnis að gefa skyldi öllum þrælum í
Suðurríkjunum frelsi en því var ekki að fullu hrint í framkvæmd fyrr en eftir
sigur norðanmanna 1865, upplausn Suðurríkjasambandsins og gildistöku þrettánda
viðauka stjórnarskrárinnar. Borgarastríðið útkljáði þá spurningu hvort einstökum
ríkjum væri heimilt að segja sig úr Bandaríkjunum og er það einnig álitið vera
sá punktur í sögunni þar sem völd alríkisstjórnarinnar urðu víðtækari en völd
fylkjanna.

Á 19. öld bættust mörg ný fylki við hin þrettán upphaflegu eftir því sem landið
stækkaði til vesturs. Í byrjun 19. aldar börðust Bandaríkjamenn og Kanadabúar
við Breta, fyrrverandi nýlenduherra sína, í Stríðinu 1812. Þegar Texas var
innlimað í Bandaríkin árið 1845 eftir að hafa verið sjálfstætt ríki í tíu ár,
olli það ólgu á meðal ráðamanna í Mexíkó. Í kjölfarið brast á stríð á milli
landanna sem stóð yfir frá 1846 til 1848. Þessu stríði lauk formlega með
friðarsamningi, sem kenndur er við Guadalupe Hidalgo og urðu mexíkósk stjórnvöld
að afsala sér stórum hluta yfirráðasvæðis síns, nánar tiltekið ríkjunum í
norðri. Þessi innlimun landsvæða í Bandaríkin, hin svokölluðu Suðvesturríki, eru
Kalifornía, Nevada og Utah auk stórra landsvæða sem falla undir Nýju Mexíkó,
Colorado, Arizona og Wyoming. Vaxandi fólksfjöldi í austrinu og sívaxandi
straumur innflytjenda frá Evrópu hvatti landnema til þess að leita vestur og
ryðja hinum amerísku indíánum úr vegi í leiðinni. Á sumum svæðum hafði fjöldi
þeirra dregist mjög saman vegna sjúkdóma en á öðrum svæðum voru þeir fluttir til
með valdi. Útþensla Bandaríkjanna átti sér ekki aðeins stað á meginlandi
Norður-Ameríku heldur komust þau yfir Púertó Ríkó, Gvam og Filippseyjar með
sigri í Spænsk-bandaríska stríðinu. Filipseyjar hlutu sjálfstæði árið 1946.

Á þessu tímabili urðu Bandaríkin einnig leiðandi iðnveldi í heiminum. En í
kjölfar iðnbyltingarinnar hafði England verið stærsta iðnveldið. Sú þróun hélt
áfram á 20. öldinni, árið 1914, við upphaf fyrri heimsstyrjaldarinnar var
efnahagur Bandaríkjanna sá stærsti í heiminum og átti enn eftir að vaxa. Þar var
gnægt náttúruauðlinda, fjárfesting í atvinnulífinu var mikil, fólksfjölgun var
mikil vegna Vesturferða, og framleiðni einnig mikil. Mestur iðnaður var í
Norð-Austurhluta Bandaríkjanna en í Suðurhlutanum var landbúnaður meira
áberandi. Bandaríkin urðu á þessum tíma vagga nýsköpunar og tækniþróunar;
síminn, sjónvarpið, tölvan, internetið, kjarnorka, flugvélin og geimferðir eru
allt tækninýjungar sem voru fundnar upp eða verulega endurbættar í
Bandaríkjunum.

Kreppan mikla reið yfir Bandaríkin á árunum 1929 til 1941 og var mikið áfall. Að
auki tók landið þátt í bæði fyrri og seinni heimsstyrjöldinni með Bandamönnum í
bæði skiptin. Í seinna stríðinu urðu Bandaríkin fyrsta og eina þjóðin til þess
að hafa beitt kjarnorkuvopnum í stríði. Eftir stríðið stóðu Bandaríkin og
Sovétríkin eftir sem einu risaveldi heimsins og háðu hið hugmyndafræðilega
„Kalda stríð“ og skiptu heiminum niður í áhrifasvæði. Í Víetnam og Kóreu voru þó
háð „heit stríð“ á sömu forsendu — að berjast gegn útbreiðslu kommúnisma.

Eftir fall Sovétríkjanna stóðu Bandaríkin eftir sem eina risaveldi heimsins með
efnahagslega og hernaðarlega yfirburði. Síðan þá hafa þau verið virk í
hernaðarinnrásum og friðargæslu um víða veröld, þar á meðal í Kósóvó, Haítí,
Sómalíu og Líberíu og í Persaflóastríðinu 1991. Eftir árásirnar á World Trade
Center og Pentagon þann 11. september árið 2001 var hrundið af stað svokölluðu
„stríði gegn hryðjuverkum“ en á grundvelli þess var ráðist inn í Afghanistan og
Írak.

Enska er í raun opinbert tungumál Bandaríkjanna, enda þótt ekkert opinbert mál
sé skilgreint í alríkislögum. Samt gera sum lög, þar á meðal lög um veitingu
ríkisborgararéttar, ráð fyrir ensku sem tungumáli landsins. Árið 2007 töluðu um
226 milljónir eða 80% landsmanna fimm ára og eldri einungis ensku heima hjá sér.
Um 12% landsmanna tala spænsku heima hjá sér en spænska er næstalgengasta
tungumálið í Bandaríkjunum og algengasta annað mál sem kennt er í skólum. Sumir
Bandaríkjamenn vilja að enska verði gerð að opinberu máli landsins með lögum,
eins og er raunin í 28 ríkjum. Á Hawaii eru bæði hawaiska og enska skilgreind
sem opinber tungumál í lögum ríkisins.

Í New Mexico er ekkert opinbert tungumál skilgreint en lög kveða á um notkun
bæði ensku og spænsku. Í Louisiana er því eins farið með ensku og frönsku. Í
sumum öðrum ríkjum, svo sem Kaliforníu kveða lög á um að ákveðin opinber skjöl
verði að vera tiltæk á spænsku auk ensku, þar á meðal skjöl er varða dómstóla.
Sum svæði viðurkenna stöðu tungumála innfæddra auk ensku: Samóamál og kamorrómál
eru viðurkennd á Bandarísku Samóaeyjum og í Guam; Spænska er opinbert mál á
Puerto Rico.

Bæði ríki og sveitarfélög reka almenningsskóla í Bandaríkjunum en
menntamálaráðuneyti Bandaríkjanna setur skólahaldi reglur og styrkir
starfsemina. Í flestum ríkjum er skólaskylda frá sex eða sjö ára aldri til átján
ára aldurs en þá líkur menntaskóla (e. high school) að tólfta bekk loknum. Í
sumum ríkjum geta nemendur lokið menntaskóla sextán eða sautján ára gamlir. Um
12% barna ganga í einkaskóla og rétt rúmlega 2% barna hljóta menntun sína heima
fyrir. Um 84,6% Bandaríkjamanna hafa lokið stúdentsprófi um 25 ára aldur.

Fjölmargir háskólar eru starfræktir í Bandaríkjunum, bæði ríkisreknir og
einkareknir, auk alþýðuháskóla. Um 52,6% Bandaríkjamanna hafa stundað nám á
háskólastigi og 27,2% ljúka B.A.-gráðu (eða annarri sambærilegri gráðu í
grunnnámi). Um 9,6% Bandaríkjamanna hafa lokið framhaldsnámi á háskólastigi.

Margir af fremstu háskólum heims eru í Bandaríkjunum, þar á meðal Harvard,
Princeton, Yale, Stanford, Columbia, Cornell, Brown, Pennsylvaníuháskóli,
Chicago-háskóli, MIT og Caltech.

Læsi í Bandaríkjunum er talið vera 99%. Sameinuðu þjóðirnar gefa Bandaríkjunum
einkunnina 0,97 á menntakvarða og eru Bandaríkin því í tólfta sæti.

Á 18. öld og snemma á 19. öldinni voru bandarískar bókmenntir undir miklum
áhrifum frá evrópskum bókmenntum. Rithöfundar á borð við Nathaniel Hawthorne,
Edgar Allan Poe og Henry David Thoreau skópu sérstakt yfirbragð og tón
bandarískra bókmennta um miðja 19. öld. Rithöfundurinn Mark Twain og skáldið
Walt Whitman voru áhrifamiklir á síðari hluta 19. aldar. Emily Dickinson er nú
álitin mikilvægt skáld enda þótt hún væri flestum ókunn í lifanda lífi. Nokkur
ritverk eru öðrum fremur talin einkenna bandaríska menningu en það eru saga
Hermans Melville, Moby-Dick (1851), Ævintýrir Stikilsberja-Finns (1885) eftir
Mark Twain og Hinn mikli Gatsby (1925) eftir F. Scott Fitzgerald.

Ellefu bandarískir borgarar hafa hlotið bókmenntaverðlaun Nóbels, síðast Toni
Morrison árið 1993. William Faulkner og Ernest Hemingway eru gjarnan taldir
meðal áhrifamestu höfunda 20. aldar. Vinsælar bókmenntagreinar eins og vestrar
og krimmar urðu til í Bandaríkjunum.

Henry David Thoreau og Ralph Waldo Emerson voru frumkvölar bandarískrar
heimspeki á 19. öld. Á síðari hluta 19. aldar og í upphafi þeirrar 20. varð
gagnhyggja til hjá heimspekingum á borð við Charles Sanders Peirce, William
James og John Dewey. Á 20. öld voru bandarískir heimspekingar áfram undir miklum
áhrifum frá gagnhyggjunni en urðu einnig fyrir miklum áhrifum frá
rökgreiningarheimspekinni frá Evrópu, ekki síst á fjórða áratug aldarinnar þegar
margir af helstu heimspekingum Evrópu flúðu stríðið. Meðal merkra bandarískra
heimspekinga 20. aldar má nefna W.V.O. Quine, Hilary Putnam, Wilfrid Sellars,
Nelson Goodman, Donald Davidson, Richard Rorty, Saul Kripke og John Searle.
Bandaríski málvísindamaðurinn Noam Chomsky hefur einnig látið að sér kveða.
Segja má að John Rawls hafi einn síns liðs vakið stjórnmálaheimspeki af værum
blundi þegar bók hans Kenning um réttlæti kom út árið 1971. Í kjölfarið fylgdi
Robert Nozick og fjöldi annarra stjórnmálaheimspekinga.

Deep-dish pizza var fundin upp í Chicago, Illinois og dreifðist þaðan um
heiminn. Hún er til í ýmsum formum, sem dæmi má nefna afbrigði frá Alaska þar
sem elgskjöt er haft sem álegg. Ítölsk pylsa er algengt álegg á pizzur í
Bandaríkjunum en fæst ekki á Íslandi.

BBQ-sósa er önnur vel þekkt bandarísk uppfinning og er í miklu uppáhaldi hjá
fólki víðs vegar um heiminn. BBQ-sósa er mjög vinsæl með grillmat en mikið er
borðað af honum í Suðurríkjum Bandaríkjanna.

Coca Cola var fundið upp árið 1886 af Dr. John Stith Pemberton, lyfjafræðingi
frá Atlanta í Georgíu.

Matreiðsluaðferðir Bandaríkjanna eru samanbanda frá Frakklandi, Afríku og
innfæddum Indíánum. Grasker einkenna mið- og norðurríki Bandaríkjanna,
skelfiskur við Mexíkóflóa og nautasteikur eru helst þekktar í Texas. Til
viðbótar við þessa flóru eiga borgir Bandaríkjanna heilu hverfin sem bjóða upp á
matarmenningu frá ýmsum heimshornum. Hinum stóru skömmtum landsins, og vinsældum
skyndibitafæðu hefur oft verið kennt um offitu landans.

Efnahagur Bandaríkjanna er stærsta efnahagskerfi nokkurs þjóðríkis. Áætluð verg
landsframleiðsla fyrir árið 2010 var um 14,7 billjón bandaríkjadala. Bandaríkin
eru hins vegar ákaflega skuldsett og hafa fjárlögin ávallt gert ráð fyrir
gífurlegum hallarekstri.



https://is.wikipedia.org/wiki/Par%C3%ADs

París (franska: Paris áður Lutèce úr Latínu: Lutetia) er höfuðborg Frakklands og
höfuðstaður héraðsins Île-de-France. Íbúafjöldinn í borginni er 2.240.621 (1.
janúar 2012) á höfuðborgarsvæðinu búa 12.292.895 íbúar. Borgin byggðist upp út
frá eyju í ánni Signu þar sem er hinn sögulegi miðbær og dómkirkjan Notre Dame.

Þegar Rómverjar lögðu undir sig Gallíu árið 52 f.Kr. bjó gaulverskur ættflokkur
á svæðinu sem Rómverjar kölluðu Parisii. Rómverjar nefndu sína borg Lutetia. Um
Krists burð hafði borgin breiðst yfir á vesturbakka Signu þar sem núna er
Latínuhverfið, og fengið nafnið París.

París var höfuðborg Mervíkinga frá árinu 508. Á 9. öld varð borgin fyrir
ítrekuðum árásum víkinga en umfangsmesta umsátrið um borgina fór fram undir
stjórn Reginherusar nokkurs, sem sumir vilja meina að sé Ragnar loðbrók, sem
rændi borgina þann 28. mars árið 845 og fékk mikið lausnargjald fyrir að hafa
sig á brott.

Á 11. öld breiddist borgin yfir á austurbakkann og óx hratt næstu aldirnar. Árið
1257 var Sorbonne-háskóli stofnaður með sameiningu nokkurra skóla sem fyrir
voru. Loðvík XIV færði aðsetur konungsins frá borginni til Versala árið 1682.

1789 hófst franska byltingin með því að Parísarbúar réðust á fangelsið
Bastilluna 14. júlí. Fransk-prússneska stríðið 1870 endaði með sigri Prússa og
umsátri um borgina. Í umsátrinu var Parísarkommúnan stofnuð, en gafst upp eftir
tvo mánuði. Eftir þetta stríð voru breiðgötur Parísar búnar til með því að rífa
hluta gömlu borgarhverfanna, meðal annars til þess að auðveldara væri að koma
her inn í borgina.

Borgin átti visst blómaskeið undir lok 19. aldar þegar menningarlíf blómstraði
þar.

París var hernumin af Þjóðverjum 1940 og frelsuð af bandamönnum í ágúst árið
1944. 1968 átti stúdentauppreisnin sér stað í París.



https://is.wikipedia.org/wiki/Istanb%C3%BAl

Istanbúl eða Mikligarður (tyrkneska İstanbul; gríska Κωνσταντινούπολις; latína
Constantinopolis; íslenska áður fyrr Mikligarður) er stærsta borg Tyrklands og
fyrrum höfuðborg Tyrkjaveldis frá því skömmu eftir fall borgarinnar fyrir her
Mehmets 2. þar til það var leyst upp 1922. Borgin stendur beggja vegna
Bosporussunds. Hún er eina borg heims sem stendur í tveimur heimsálfum; bæði í
Evrópu (Þrakíu) og Asíu (Anatólíu). Árið 2000 bjuggu um átta milljónir í
borginni sjálfri og tíu milljónir í nágrenni hennar sem gerir hana eina af
stærstu borgum Evrópu.

Istanbúl hefur borið mörg nöfn. Hún var fyrst byggð af grískum nýlendumönnum frá
Megöru um 660 árum f.Kr. og hét þá Býzantíon (Býzans). Árið 330 e.Kr. gerði
Konstantín mikli, keisari Rómaveldis, borgina að höfuðstað hins rómverska ríkis
og var bærinn síðan kallaður Konstantínópel (þ.e. Konstantínusarborg). Á
víkingaöldinni og lengur kölluðu norrænar þjóðir bæinn Miklagarð (Hin mikla
borg). Hið almenna nafn hans meðal Tyrkja er Stambul eða Istambul en í
stjórnarbréfum Tyrkja er bærinn kallaður Dar-i-Seadet (hamingjunnar hús) eða
Bab-i-Seadet (hamingjunnar port). Hinar slavnesku þjóðir kölluðu Istanbúl lengi
vel Zarigrad (þ.e. keisarabæ).



https://is.wikipedia.org/wiki/Grikkland

Grikkland (gríska: Ελληνική Δημοκρατία, Ellinikí Dimokratía, Ελλάδα, Ellaða;
eldra form: Ελλάς, Hellas) er land í Suðaustur-Evrópu á suðurenda Balkanskaga.
Grikkland á landamæri að Búlgaríu, fyrrum Júgóslavíulýðveldinu Makedóníu og
Albaníu í norðri og Tyrklandi í austri. Landið liggur að Jónahafi í vestri og
Eyjahafi í austri. Landið skiptist í níu landfræðileg héruð: Makedóníu,
Mið-Grikkland, Pelopsskaga, Þessalíu, Epírus, Eyjahafseyjar (þar á meðal
Dodecanese og Hringeyjar), Þrakíu, Krít og Jónísku eyjarnar. Um 80% landsins er
fjalllendi og hæsti tindur þess er Ólympsfjall sem nær 2.917 metra hæð.
Grikkland á lengstu strandlengju allra landa við Miðjarðarhafið. Íbúar
Grikklands eru um ellefu milljónir. Aþena er höfuðborg og stærsta borg landsins.

Saga Grikklands er löng og merkileg og landið er gjarnan álitið vera vagga
vestrænnar siðmenningar. Landið rekur uppruna sinn til Mýkenumenningarinnar sem
hófst á bronsöld um 1600 f.Kr. Í Grikklandi hinu forna liggja rætur lýðræðis,
vestrænnar heimspeki, vestrænnar leiklistar, sagnaritunar, stjórnmálafræði og
stærðfræði. Grísk menning hafði mikil áhrif um allan heim, meðal annars vegna
landvinninga Alexanders mikla í Asíu og landvinninga Rómverja í Evrópu í
fornöld. Nútímaríkið Grikkland var stofnað eftir ellefu ára sjálfstæðisstríð
Grikklands gegn Tyrkjaveldi sem lauk með formlegri viðurkenningu sjálfstæðis
árið 1832.

Grikkland er aðili að Evrópusambandinu, Evrópuráðinu, Atlantshafsbandalaginu og
OECD. Landið er hátekjuland og stærsta hagkerfi Balkanskagans.

Grikkland er heimaland ólympíuleikanna. Fyrstu nútíma ólympíuleikarnir voru
haldnir í Grikklandi árið 1896 og sumarólympíuleikarnir voru haldnir í Aþenu
höfuðborg Grikklands árið 2004.



https://is.wikipedia.org/wiki/Tyrkjar%C3%A1ni%C3%B0

Tyrkjaránið var atburður í sögu Íslands sem átti sér stað á fyrri helmingi 17.
aldar þegar sjóræningjar rændu fólki í Grindavík, Vestmannaeyjum og á
Austfjörðum og seldu í þrældóm í Barbaríinu. Nokkuð af fólkinu var síðar leyst
út og tókst að snúa heim aftur og segja sögu sína. Þekktust þeirra eru Guðríður
Símonardóttir (Tyrkja-Gudda), sem síðar giftist Hallgrími Péturssyni og Halldór
Jónsson hertekni, sem síðar varð lögréttumaður og bjó á Hvaleyri við
Hafnarfjörð.

Jan Janszoon van Haarlem var hollenskur sjóræningi sem gengið hafði í þjónustu
Ottómanaveldisins og kallaðist þar oftast Murat Reis aðmíráll. Hann varð fyrsti
landstjóri og stóraðmíráll borgríkisins Salè á strönd Marokkó, en höfnin þar var
miðstöð sjóræningja sem herjuðu á nærliggjandi hafsvæði. Árið 1627 skipaði
Janszoon dönskum þræl úr áhöfn sinni sem hafði komið til Íslands, að stýra skipi
sínu þangað sem engum hafði áður dottið í hug að fremja sjórán. Annað skip, sem
var frá Algeirsborg, lagði einnig af stað í ránsferð til Íslands en kom þangað
mun síðar og er ekki ljóst hvort skipin höfðu eitthvert samflot í upphafi eða
samráð um Íslandsferðina.

Ræningjarnir frá Salé undir forystu Janszoons komu til Grindavíkur 20. júní
1627. Danski kaupmaðurinn í Grindavík, Lauritz Bentson, sendi átta menn á báti
til að athuga hvaða skip væri þarna á ferðinni og fóru þeir um borð en
ræningjarnir tóku þá og fengu þá til að upplýsa að fátt væri um varnir í landi.
Þeir náðu líka á sitt vald dönsku kaupskipi sem lá á höfninni. Murat Reis fór
svo með þrjátíu menn í land og rændu þeir kaupmannsbúðina en kaupmanninum tókst
að flýja ásamt öðrum dönskum mönnum nema þeim þremur sem verið höfðu um borð í
danska skipinu.

Síðan rændu þeir bæina í víkinni, hirtu það sem þeim þótti fémætt en tóku 15
manns höndum og særðu tvo illa. Margir gátu þó flúið og falið sig í hrauninu.
Ræningjarnir sigldu svo frá Grindavík en á útsiglingunni urðu þeir varir við
danskt kaupskip sem var á leið til Vestfjarða. Þeim tókst að blekkja skipverja
með því að draga upp falskt flagg og ná skipinu á sitt vald og höfðu þeir nú
þrjú skip.

Ræningjarnir munu sjálfir hafa haft í huga að fara til Vestfjarða og ræna þar en
hættu við það og ætluðu að ráðast að konungsmönnum á Bessastöðum en þar voru
menn viðbúnir þeim og höfðu safnað liði og mannað fallbyssur. Eftir að eitt
skipanna steytti á skeri utan við Bessastaði gáfust ræningjarnir upp á
fyrirætlunum sínum og sigldu 24. júní frá landinu og héldu heim á leið með
fólkið, sem var svo selt var í ánauð í Salé. Guðrún Jónsdóttir húsfreyja á
Járngerðarstöðum og Halldór bróðir hennar losnuðu fljótt úr haldi og komu aftur
til Ísland 1628 og Helgi sonur Guðrúnar var keyptur laus 1636 og kom heim. Hinir
níu Grindvíkingarnir sneru ekki heim aftur.

Seinni ræningjahópurinn, um 300 menn að talið er, var frá Algeirsborg.
Ræningjarnir komu á tveimur skipum að Hvalnesi 4. júlí og tóku þar land. Enginn
var heima á Hvalnesbænum en ræningjarnir létu greipar sópa og sigldu síðan inn á
Berufjörð og vörpuðu akkerum við Berunes. Þar réru þeir á árabátum yfir að
verslunarhöfninni á Djúpavogi en þar lá danskt kaupskip. Náðu ræningjarnir því
þegar og umkringdu svo kaupmannshúsin og ruddust þar inn. Þar og á skipinu tóku
þeir fjórtán Dani og einn Íslending.

Ræningjarnir héldu svo áfram inn með firðinum, komu fólki víða að óvörum á
bæjum, tóku að og fluttu út í skip. Einn piltur slapp þó undan þeim og tókst að
vara fólk við á sumum bæjum og sagt er að Austfjarðaþokan hafi bjargað sumum og
auðveldað þeim undankomu. Þeir rændu um Berufjörð, Breiðdal og Hamarsfjörð og
hertóku alls um 110 manns en drápu nokkra. Sagt er að þeir hafi ætlað að halda
áfram norður með Austfjörðum en fengið harðan mótvind. Þá sneru þeir við og
héldu vestur með suðurströndinni en þar var hvergi hægt að lenda fyrr en kom að
Vestmannaeyjum. Á leiðinni hittu þeir fyrir enskt fiskiskip sem þeir náðu á sitt
vald.

Mánudaginn 16. júlí 1627 réðust ræningjarnir á Vestmannaeyjar. Snemma morguns
þann dag sáust í landsuður af Eyjum þrjú skip er stefndu að eyjunum. Mikill ótti
greip fólk í Vestmannaeyjum, þegar sást til skipanna, enda höfðu
Vestmannaeyingar frétt af ránum í Grindavík og víðar um landið. Höfðu þeir því
komið sér upp vörnum við höfnina. Sjóræningjarnir sigldu hins vegar fram hjá
höfninni, suður með eynni og gengu þeir á land á Ræningjatanga og komu þannig
Eyjamönnum í opna skjöldu. Ólafur Egilsson segir í Reisubók sinni að Íslendingur
sem var í áhöfn enska skipsins sem þeir hertóku hafi sagt þeim hvar þeir gætu
tekið land.

Af ræningjunum er það að segja, að þeir fóru í þrem hópum í kaupstaðinn. Hvar
sem ræningjarnir fundu fólk á vegi sínum, tóku þeir það, bundu og ráku á undan
sér niður í þorpið. Sama gilti jafnvel líka um búpening, sem á vegi þeirra varð.
Þeir, sem komust ekki nógu hratt, voru höggnir niður og drepnir. Á efstu bæjunum
hefur fólkið orðið verst úti, þar sem ræningjana bar svo fljótt að og óvænt.
Fólkið á neðri bæjunum komst fremur undan og leitaði skjóls í hellum og gjótum.
Danski kaupmaðurinn komst undan ásamt áhöfninni á dönsku kaupskipi sem lá á
höfninni og reru þeir lífróður til lands.

Sjóræningjarnir dvöldu í þrjá daga í Vestmannaeyjum, með aðsetur á Ræningjaflöt
í Lyngfellisdal. Þeir handteknu voru bundnir á fótum og höndum og geymdir í
dönsku verslunarhúsunum. Þeir sem veittu mótspyrnu eða þóttu ekki söluvænir voru
drepnir. Flóttafólk sem reyndi að komast undan til fjalla var elt uppi, en
margir björguðu lífi sínu með því að klifra upp í klettana. Vestmannaeyingar
földu sig á ýmsum stöðum, meðal annars í Hundraðmannahelli og Fiskhellum. Er
talið að um 200 manns hafi komist undan með því móti.

Landakirkju brenndu ræningjarnir eftir að hafa rænt skrúða hennar og öðru
fémætu. Þjóðsögur segja að kirkjuklukkunum hafi verið komið undan í fylgsni í
fjallaskúta, og er önnur enn í fullri notkun í Landakirkju. Tveir prestar voru í
Vestmannaeyjum, og var annar þeirra, séra Jón Þorsteinsson, einn af þeim 34 sem
talið er að hafi verið drepnir í ráninu en hinn, séra Ólafur Egilsson, var
handsamaður og fluttur út í skip ásamt konu sinni, sem komin var að barnsburði,
og tveimur börnum þeirra.

Þegar til Algeirsborgar kom valdi borgarhöfðinginn („kóngurinn“, segir Ólafur),
þá sem hann vildi fá í sinn hlut en hinir voru seldir á uppboði og hlutu
misjafna vist. Um þrjátíu dóu fyrsta mánuðinn eftir að út kom. Sumir köstuðu
brátt trúnni, einkum börn og ungmenni, og gerðust múslimar, en árið 1635 voru
enn í Algeirsborg um 70 fullorðnir Íslendingar sem héldu fast við kristna trú.

Safnað var fé á Íslandi og í Danmörku til að reyna að kaupa fangana lausa og
árið 1636 var greitt lausnargjald fyrir 34 þræla í Algeirsborg og þeir lögðu af
stað heim. Sex dóu á leiðinni, einn varð eftir en 27 komu til Íslands, þar á
meðal Guðríður Símonardóttir úr Vestmannaeyjum, oft nefnd Tyrkja-Gudda. Hún
giftist síðar Hallgrími Péturssyni, sem fenginn hafði verið til þess þegar hinir
herleiddu komu til Kaupmannahafnar að rifja upp með þeim kunnáttu þeirra í
kristnum fræðum.

Ýmsar samtímaheimildir eru til um Tyrkjaránið. Ólafur Egilsson, prestur í
Ofanleiti í Vestmannaeyjum var einn þeirra sem var tekinn höndum og fluttur til
Algeirsborgar. Hann var hins vegar fljótlega sendur á fund Danakonungs til að
reyna að fá Íslendingana leysta úr ánauðinni. Sú ferð bar lítinn árangur og hann
kom aftur til Íslands 6. júlí árið 1628. Þá hóf hann fljótlega að skrásetja
þessa reynslu sína í bók sem hann kallaði Reisubók séra Ólafs Egilssonar.

Kláus Eyjólfsson lögsögumaður skráði strax eftir ránið frásögn eftir
sjónarvottum og kom líka út í Eyjar skömmu eftir að ræningjarnir fóru þaðan.
Einnig eru til nokkur bréf sem rituð voru af Íslendingum í Barbaríinu.

Steinunn Jóhannesdóttir skrifaði sögulega skáldsögu um Tyrkjaránið sem kom út
árið 2001. Hún heitir Reisubók Guðríðar Símonardóttur.



https://is.wikipedia.org/wiki/Kj%C3%B6rd%C3%A6mi_%C3%8Dslands

Íslandi er skipt í sex kjördæmi samkvæmt 31. grein Stjórnarskrá lýðveldisins
Íslands og í lögum um kosningar til Alþingis. Þau eru: Reykjavíkurkjördæmi
norður (11), Reykjavíkurkjördæmi suður (11), Norðvesturkjördæmi (8),
Norðausturkjördæmi (10), Suðurkjördæmi (10) og Suðvesturkjördæmi (13).

Núverandi skiptingu var komið á með stjórnarskrárbreytingu árið 1999 og var
ætlað að jafna vægi atkvæða milli landshluta frá því, sem áður var, en allt frá
því að þéttbýli fór að myndast á Íslandi hefur því verið mismunað með
hlutfallslega minna atkvæðavægi en dreifbýlinu. Í kosningunum 1999, sem voru þær
síðustu þar sem kosið var eftir eldri kjördæmaskipan, var mesti munur
atkvæðavægis rétt tæplega ferfaldur á milli Vestfjarðakjördæmis og
Reykjanesskjördæmis.

Núverandi kjördæmaskipting byggir á þremur kjördæmum á höfuðborgarsvæðinu og
þremur á landsbyggðinni. Misræmi í atkvæðavægi er enn þá til staðar (sem dæmi má
nefna að í Alþingiskosningunum 2003 hefðu kjördæmin þrjú á höfuðborgarsvæðinu
átt að fá 5-6 þingsætum fleira en þau fengu, ef miðað hefði verið við fjölda á
kjörskrá) en ákvæði í stjórnarskrá segja, að ef fjöldi kosningabærra manna á
bakvið hvert sæti í einu kjördæmi er orðinn helmingur þess sem hann er í því
kjördæmi þar sem flestir eru á bakvið hvert þingsæti þegar gengið er til
kosninga, skal færa eitt kjördæmissæti á milli þeirra fyrir næstu kosningar.
Kjördæmi getur þó ekki haft færri en 6 kjördæmissæti.

Reglunni hefur verið beitt tvisvar sinnum hingað til. Í alþingiskosningunum 2003
voru kjósendur á kjörskrá fyrir hvert þingsæti ríflega tvöfalt fleiri í
Suðvesturkjördæmi en í Norðvesturkjördæmi og því var eitt kjördæmissæti flutt
þar á milli fyrir alþingiskosningarnar 2007. Hröð íbúafjölgun í
Suðvesturkjördæmi og stöðnun íbúafjölda í Norðvesturkjördæmi varð til þess að
litlu munaði að kjósendur á kjörskrá fyrir hvert þingsæti í kosningunum 2007
væru tvöfalt fleiri í Suðvesturkjördæmi en í Norðvesturkjördæmi, þrátt fyrir
tilflutning sætisins. Í kosningunum 2009 voru aftur tvöfalt fleiri kjósendur á
kjörskrá fyrir hvert þingsæti í Suðvesturkjördæmi en í Norðvesturkjördæmi og því
var annað kjördæmissæti flutt frá Norðvesturkjördæmi til Suðvesturkjördæmis í
kosningunum 2013.

Tvenns konar þingsætum er úthlutað samkvæmt þessu kerfi eftir mismunandi reglum.
Kjördæmissætum er úthlutað samkvæmt d'Hondt-reglunni í samræmi við niðurstöðu
kosninga innan hvers kjördæmis. Jöfnunarsæti taka hins vegar einnig mið af
úrslitum á landsvísu og er ætlað að leiðrétta misræmi á milli fylgis flokks á
landsvísu og fjölda kjördæmasæta. Einungis framboð með 5% atkvæða eða meira koma
til greina við úthlutun jöfnunarsæta.

Fjöldi þingmanna á Alþingi hefur aukist talsvert síðan það var endurreist árið
1843. Þá voru 20 þingmenn kosnir í einmenningskjördæmum en sex voru
konungskjörnir, þ.e. skipaðir af Danakonungi. Á tímabilinu 1843-1874 þegar
Íslendingar fengu sína fyrstu stjórnarskrá var Alþingi ráðgefandi þing. Það
þýddi að Danakonungur hafði lokaorðið um alla lagasetningu á Íslandi. Árið 1858
var kjördæmaskipan breytt þannig að Skaftafellssýslu var skipt í tvennt og einum
þingmanni bætt við. Árið 1874 er Íslendingar hlutu sína fyrstu stjórnarskrá var
kosningakerfinu breytt þannig að 30 þingmenn voru kosnir bæði í einmennings- og
tvímenningskjördæmum og áfram sex konungskjörnir.

Með Heimastjórninni 1904 tók íslenska flokkakerfið, sem nefnt hefur verið
fjórflokkakerfið, að taka á sig mynd. Þá voru 34 þingmenn kosnir í einmennings-
og tvímenningskjördæmum og sex konungskjörnir, alls 40 þingmenn.
Kjördæmaskiptingin hyglaði strjálbýlinu á kostnað þéttbýlisins. Kosningaréttur
karla var gerður nokkuð almennur en ungmenni, vinnuhjú og konur höfðu hann ekki.
Árið 1915 var kosningakerfi landsins breytt með þeim hætti að konur fengu nú
kosningarétt, konungskjörnir þingmenn voru lagðir af og í þeirra stað komu sex
landskjörnir þingmenn sem kosnir voru til 12 ára í senn með landið allt sem eitt
kjördæmi. Ári seinna var fyrst kosið í alþingiskosningum eftir þessu nýja kerfi.
Sama ár voru tveir stjórnmálaflokkar stofnaðir; Framsóknarflokkurinn, elsti
stjórnmálaflokkur landsins, og Alþýðuflokkurinn, stjórnmálaarmur ASÍ. Fyrir
kosningarnar 1920 var kosningakerfinu breytt þannig að þingmönnum var fjölgað um
tvo, þeir voru því alls 42. Fjórir þingmenn voru kosnir í hlutfallskosningu í
Reykjavík, þetta var gert til að minnka mun á atkvæðavægi til sveita annars
vegar og í þéttbýli hins vegar. Kjörtímabil landskjörinna þingmanna var lækkað í
átta ár.

Árið 1934 var kjördæmaskipunin fest í sessi í stjórnarskránni. Þingmönnum var
fjölgað um sjö, úr 42 í 49, kosningaaldur var lækkaður í 21 ár og ákvæði um að
sveitastyrkþegar mættu ekki kjósa var afnumið. Landskjörnu þingmennirnir sex
voru afnumdir og þeirra í stað var 11 uppbótarsætum komið á, þannig að byggt á
niðurstöðum kosninga var sætunum skipt á milli kjördæma til þess að jafna
atkvæðavægi. Árið 1942, á meðan seinni heimsstyrjöldin geysaði, var samþykkt
önnur breyting á stjórnarskránni: þremur þingmönnum var bætt við. Nú voru 21
þingmenn kosnir í einmenningskjördæmum, 12 þingmenn voru kosnir með
hlutfallskosningu í sex tvímenningskjördæmum, átta þingmenn voru kosnir með
hlutfallskosningu í Reykjavík og uppbótarsæti voru 11. Siglufjörður var gerður
að kjördæmi. Þessi breyting á kosningakerfinu var gerð í óþökk leiðtoga
Framsóknarflokksins, Hermanns Jónassonar og olli ósætti á milli hans og Ólafs
Thors, formanns Sjálfstæðisflokksins (sjá Eiðrofsmálið).

Árið 1959 var kosningakerfinu gjörbreytt þannig að þau 28 kjördæmi sem áður voru
voru lögð niður og tekin var upp hlutfallskosning í átta kjördæmum,
Reykjavíkurkjördæmi hélst óbreytt en eldri kjördæmi sem höfðu miðaðst við sýslur
eða kaupstaði voru sameinuð eftir landshlutum. Þingmönnum var fjölgað um átta í
60, fjöldi þingmanna í hverju kjördæmi var á bilinu 5-12. Þessi breyting á
kosningakerfinu var hluti af samkomulagi Alþýðuflokksins og Sjálfstæðisflokksins
fyrir Viðreisnarstjórnina. Framsóknarflokkurinn, sem hafði mikið fylgi á
landsbyggðinni tapaði mjög á þessari breytingu og var henni mótfallinn. Þetta
fyrirkomulag hélst óbreytt í 28 ár, til ársins 1987.

Árið 1987 var kosningakerfinu breytt þannig að 50 þingmenn voru kosnir í
kjördæmunum átta og uppbótarsætin höfð 13 talsins. „Breytingunni var ætlað að
jafna atkvæðavægi milli flokka eins og hægt væri, án þess þó að útrýma misvægi
atkvæða milli kjördæma. Þetta var gert með því að þróa einstaklega flókið
kosningakerfi sem einungis fámennur hópur sérfræðinga skildi hvernig virkaði.
Samstaða var um tillögurnar milli flokka.“ Frá því 2003 hafa verið sex kjördæmi,
þar sem Reykjavík er skipt í tvennt. Þingmenn sem kosnir eru beint eru 54
talsins en uppbótarþingmenn eru níu (aðeins stjórnmálaflokkar með a.m.k. 5%
fylgi koma til greina). Hægt er að breyta kosningalögum beint með ⅔ atkvæða,
ekki þarf stjórnarskrárbreytingu.

Um miðjan mars 2010 var lagt fram frumvarp, með undirskrift 19 þingmanna, þess
efnis að breyta ætti landinu í eitt kjördæmi. Flutningsmaður var Björgvin G.
Sigurðsson. Frumvarpinu var vísað til sérnefndar um stjórnarskrármál sem skilaði
ekki áliti á því.



https://is.wikipedia.org/wiki/%C3%81stral%C3%ADa

Ástralía eða Samveldið Ástralía (enska Commonwealth of Australia eða Australia)
er land í heimsálfunni Eyjaálfu, sem einnig heitir Ástralía. Ástralía er eina
ríki heims sem nær yfir heilt meginland. Landið er í Breska samveldinu og er
drottning Bretlands, jafnframt drottning Ástralíu. Ástralía skiptist í sex fylki
og tvö svæði, hvert með sína höfuðborg. Fjölmennasta borg Ástralíu er Sydney.

Alþjóðlega nafnið Ástralía er komið úr latneska orðinu australis sem þýðir
suðrænt og hefur verið notað síðan að minnsta kosti á 2. öld yfir óþekkta
heimsálfu í suðri (terra australis incognita). Breski landkönnuðurinn Matthew
Flinders gaf meginlandinu nafnið Terra Australis en fyrir höfðu Hollendingar
nefnt það Nova Hollandicus eða Nýja-Holland.

Flinders breytti nafninu í Ástralía (Australia á ensku) á korti sem hann lauk
við árið 1804 þegar hann var í haldi Frakka á Máritíus. Þegar hann kom aftur
heim til Englands árið 1814 og gaf út verk sín var hann neyddur af bresku
flotastjórninni til að breyta nafninu aftur í Terra Australis. Það var svo árið
1824 að Lachlan Macquarie, landsstjóri Nýja Suður Wales náði að sannfæra
flotastjórnina um að breyta nafninu opinberlega í Ástralía eftir að hafa gert
sér grein fyrir að það væri það nafn sem Flinders líkaði best við.

Margar mismunandi kenningar eru uppi um það hvenær og hvernig fólk kom fyrst til
Ástralíu. Þær kenningar sem vilja rekja mannvist þar lengst aftur halda fram að
nútímamaðurinn hafi þróast þar. Þær kenningar njóta þó ekki mikillar hylli og er
talið að besta áætlunin sé að fólk hafi komið þangað fyrst fyrir um 53.000 árum.
Öruggar leifar um mannvist eru elstar 50.000 ára í Ástralíu. Lítið er vitað með
vissu um sögu Ástralíu frá þeim tíma fram til þegar Evrópumenn komu þangað þar
sem frumbyggjarnir þróuðu aldrei með sér ritmál. Portúgalar voru fyrstir
Evrópumanna til að sjá heimsálfuna fyrir víst en könnun hófst ekki fyrr en á 17.
öld. Fyrstir Evrópumanna til að setjast að í Ástralíu voru Bretar sem árið 1788
stofnuðu fanganýlendu þar sem nú er Sydney og um hana nýlenduna Nýja Suður Wales
sem náði yfir allt meginland Ástralíu og Tasmaníu fyrir utan Vestur-Ástralíu. Í
kjölfar útbreiðslu breskra byggðarlaga yfir hina nýju nýlendu, voru svo nýjar
nýlendur klofnar frá til að mynda Tasmaníu (1825, en hún var þá kölluð Van
Diemensland) Suður-Ástralíu (1836), Victoriu (1851) og Queensland (1859).
Vestur-Ástralía varð bresk nýlenda árið 1829. Til að byrja með var þróun mjög
hæg í hinum nýju nýlendum. Efnahagurinn byggðist aðallega á sauðfjárrækt og sölu
afurða svo sem ullar. Árið 1851 uppgötvaðist hins vegar gull í Ástralíu og síðan
þá hefur námagröftur verið meðal helstu atvinnuvega landsins. Upp frá því uxu
borgirnar við suður- og austurstrendur landsins hratt, á tíma var Melbourne
næst-stærsta borg breska heimsveldisins. Árið 1901 sameinuðust nýlendurnar sex í
Samveldið Ástralíu, fullvalda ríki í konungssambandi við Bretland. Deilur risu
hins vegar upp um hvar höfuðborg hins nýja samveldis skyldi vera (bæði Melbourne
og Sydney gerðu tilkall til titilsins) en á endanum var sú ákvörðun tekin að
Melbourne yrði höfuðborg þangað til Höfuðborgarsvæði Ástralíu yrði stofnað mitt
á milli borganna tveggja. Það var gert árið 1911 og Samveldisþingið flutti
þangað 1927.

Eins og fyrr hefur verið sagt, skiptist Ástralía í sjö megin stjórnsýsluumdæmi.
Hvert og eitt þeirra hefur einhverja gerð af framkvæmda- löggjafar- og
dómsvaldi. Þau eru svo öll undir sambærilegar stofnanir fyrir allt samveldið
sett. Með löggjafarvaldið fer Samveldisþingið (enska: Commonwealth Parliament),
framkvæmdavaldið eins konar ríkisráð (enska: Executive Council of Australia) og
dómsvaldið Hæstiréttur Ástralíu (enska: High Court of Australia). Þessar
stofnanir eru allar til húsa í Canberra. Formlega er æðsti handhafi
framkvæmdavalds í Ástralíu landsstjórinn (enska: Governor-General), sem er
staðgengill drottningar í landinu. Í raun fer hins vegar ríkisstjórnin með vald
hans. Ríkisstjórnin er valin af forsætisráðherranum, sem aftur er valinn af
meirihluta þingsins (oftast leiðtogi stærsta flokksins). Forsætisráðherra
Ástralíu nú (2017) er Malcolm Turnbull Landsstjórinn er Peter Cosgrove. Með
löggjafarvald fyrir Samveldið fer Samveldisþingið. Það skiptist í tvær deildir,
fulltrúadeild og öldungadeild. Einnig telst drottningin formlega vera hluti
þingsins. Í öldungadeildinni eiga sæti tólf fulltrúar frá hverju fylki, og tveir
frá hvoru svæði (territory). Fulltrúadeildin hefur um tvöfalt fleiri eða 150
þingmenn. Samkvæmt stjórnarskrá hafa báðar deildirnar sömu möguleika til að
leggja fram lagafrumvörp (fyrir utan þau sem snúa að ríkisfjármálum) og þurfa
báðar deildir að samþykkja öll frumvörp áður en þau geta orðið að lögum.
Samkvæmt venju eru langflest frumvörp þó lögð fram af ríkisstjórninni, og þar
með í fulltrúadeild, en síðan samþykkt í öldungadeild. Hæstiréttur Ástralíu er
aðallega stjórnlagadómstóll, en líka efsta stigs áfrýjunardómstóll Ástralíu.
Hann er skipaður sjö dómurum og forseti réttarins er Anthony Murray Gleeson.

Ástralía samanstendur af sex fylkjum, sem eru aðilar að samveldinu, og nokkrum
svæðum sem eru að hluta undir stjórn samveldisins en hafa þó mismikla
sjálfstjórn. Öll fylkjanna eru á meginlandinu utan eitt, sem er Tasmanía. Tvö
svæðana eru á meginlandinu, en hin ekki. Fylki Ástralíu eru eftirfarandi:

Sökum einangrunar Ástralíu er náttúra hennar mjög sérstök. Hún er því sem næst
eini staðurinn í heiminum, þar sem pokadýr búa villt og einnig þar sem
eucalyptus-tré vaxa. Þegar Evrópubúar komu þangað fyrst, trúðu þeir ekki eigin
augum, enda náttúran mjög ólík öllu því sem þeir áttu að venjast. Þegar þeir sáu
breiðnefinn (enska: platypus) fyrst, trúðu engir þeim heima fyrir, þangað til
náðist að fanga einstakling og senda hann til Evrópu. Breiðnefurinn og
mjónefurinn eru nefnilega einu tvö spendýrin í heiminum, sem verpa eggjum, og
breiðnefurinn hefur þar að auki gogg og sundfit. Eftir að Evrópumenn settust þar
að, hafa ýmsar af þessum tegundum dáið út, þar sem þær áttu sér enga óvini í
náttúrunni áður en maðurinn kom. Frægust þessara tegunda er Tasmaníutígurinn. Nú
er hins vegar markvisst unnið að verndun innlendrar náttúru gagnvart
utanaðkomandi áhrifum.

Ástralir eru flestir komnir af Evrópumönnum. Að hluta til af föngum, sem sendir
voru þangað, og fangavörðum þeirra, en aðallega fólki sem fluttist þangað á 19.
öld og upphafi þeirrar tuttugustu, þá einkum í tengslum við gullæðið. Aðeins
eitt prósent Ástrala eru af frumbyggjum komnir, en þeim var markvisst fækkað
þegar Evrópumenn fluttust þangað. Búa flestir frumbyggjar í Nýja Suður Wales og
Queensland, en á strjálbýlli svæðum landsins eru einnig sérstök verndarlönd
frumbyggja. Innan eins slíks er hinn frægi klettur Uluru (einnig þekktur sem
Ayers-klettur). Sjö prósent Ástrala eru innflytjendur frá Asíu. Um þrír fjórðu
Ástrala eru kristnir, flestir tilheyra Biskupa- eða Kaþólsku kirkjunum með
fjórðung hvor.

Löngu áður en að Evrópumenn komu til Ástralíu var þar komin upp blómleg menning
frumbyggja en með komu Evrópumanna náði þeirra menning yfirhöndinni, sem hún
hefur haft æ síðan. Á undanförnum árum hefur þó verið lagt meira og meira upp úr
menningu frumbyggja, þar sem þeirra hefðbundnu aðferðir við til dæmis tónlistar-
og myndlistarsköpun eru gjörólík þeim Evrópsku. Evrópskættuð menning er þó enn,
eins og fyrr segir, sterkust í Ástralíu og er einmitt mikil gróska þar í
klassískri tónlist meðal annars með starfandi sinfóníuhljómsveit í hverri
höfuðborg. Þaðan kemur líka mikið af dægurtónlistarflytjendum sem eru
heimsfrægir, svo sem hljómsveitirnar Bee Gees og AC/DC eða hinar nýrri
hljómsveitir Jet og The Vines. Kvikmyndagerð er mikil í Ástralíu, þó hún veki
sjaldan heimsathygli. Nú til dags er Ástralía þó þekktust í kvikmyndaheiminum
fyrir að vera vinsæll tökustaður og að þaðan koma margir leikarar sem síðan hafa
slegið í gegn í Hollywood. Matarmenning Ástrala er komin af Evrópskum rótum, en
hefur þróast í samræmi við loftslagið: Þar eru grill (Barbie, á áströlsku)
mikilvægt menningarfyrirbæri og oft eru mikil matarboð látin snúast í kring um
slíkt.

Í Ástralíu eru rekin fimm sjónvarpsstöðvanet sem ná yfir allt landið, þar af tvö
ríkisrekin (ABC og SBS), og þrjú net áskriftarssjónvarpsstöðva, einnig yfir allt
landið. Í öllum helstu borgum kemur út dagblað og tvö dagblöð koma út yfir allt
landið, The Australian og The Australian Financial Review. Flestir prentmiðlar,
þar á meðal öll helstu dagblöð, eru í eigu annaðhvort News Corporation
(fyrirtækis Rupert Murdochs) eða fyrirtækja á vegum John Fairfax. Út af þessari
fákeppni er Ástralía í 31. sæti á lista Fréttamanna án landamæra yfir frelsi
blaðamanna.



https://is.wikipedia.org/wiki/V%C3%ADkingar

Víkingar var heiti á fornnorrænum sæförum og vígamönnum, sem upp voru á
víkingaöld, það er á árunum frá 800 til 1050. Þessi ártöl eru þó ekki
fastnjörvuð niður því það fer dálítið eftir löndum hvaða aldir eru einkum taldar
einkennast af víkingum og menningu þeirra. Þannig er í Bretlandi oftast rætt um
Víkingaöld frá árinu 793 til 1066, á Íslandi er miðað við 800 til ársins 1170, í
Frakklandi er Víkingaöldin enn skemmri eða frá um 830 til 900 en í Rússlandi og
Eystrasaltsríkjunum er miðað við ártölin 750 til elleftu aldar.

Hugmyndir manna um hverjir víkingarnir voru eru ekki að öllu leyti samhljóma.
Sumir telja að allir norrænir menn hafi verið víkingar þar sem orðið
víkingasamfélag sé samheiti yfir þau norrænu samfélög sem stóðu með hvað mestum
blóma á fyrrnefndum tímaskeiðum. Þessi skilningur orðsins er ef til vill af
ensk-amerískum uppruna og samræmist illa fornri merkingu orðsins „víkingur“.
Aðrir halda því fram að Víkingar hafi aðeins verið þeir menn sem lögðu í víking
og að því hafi í raun fæstir norrænir menn verið eiginlegir víkingar. Ýmsar
vangaveltur hafa verið uppi um uppruna og merkingu orðsins víkingur og helgast
skilningur manna á orðinu ef til vill nokkuð af því hversu víða skýrskotun menn
vilja gefa því. Hafi víkingar verið einvörðungu þeir sem lögðust í víking má ef
til vill rekja merkingu orðsins til þess að þeir hafi gert árásir sínar í víkum
eða jafnvel setið í launsátri í víkum og þannig náð að koma óvinum sínum á óvart
með skyndiáhlaupi. Þá er hugsanlegt að víkingarnir séu þeir sem áttu fyrst og
fremst heimaslóð í víkum, enda sennilega flest bú norrænna manna staðsett í
víkum í fjörðum.

Almennt má telja að flestir álíti Víkinga syni og dætur norrænna samfélaga á
Víkingatímabilinu. Samkvæmt því voru flestir víkingar einnig bændur, sæfarar,
smiðir, lögmenn eða skáld. Víkingar notuðu víkingaskip (langskip eða knerri) í
víkingaferðum sínum. Landnámabók fjallar um norska víkinga, sem námu land á
Íslandi, en Íslendingasögur fjalla einkum um íslenska víkinga.

Þegar víkingar fóru um á skipum sínum með ránum og hernaði var það kallað að
fara í víking eða leggjast í víking. Fyrstu herferðir norrænna manna, á
árabilinu 790 til 830 hafa líklegast einkennst af áköfum árásum en þær hafa þó
ekki verið stórar í sniðum og einkum beinst að strandhéruðum annarra landa.
Þetta er stundum kallað að gera strandhögg. Að þessu tímabili loknu tekur við
annað, frá árinu 830 til um 890, en þá urðu herferðirnar stærri í sniðum og
seildust árásaherjirnir lengra inn til landsins, fóru til dæmis langt inn eftir
landi í Englandi og Frakklandi. Frá síðari hluta níundu aldar fer að bera á
fastri búsetu norrænna manna í þeim löndum sem þeir höfðu herjað á til dæmis í
Englandi, Skotlandi og jafnvel í Rússlandi. Upphaf ýmissa enskra og írskra borga
má jafnframt rekja til þessarar búsetu norrænna manna auk þess sem skammvinnt
konungdæmi í Dyflinni var af norrænum rótum sprottið.

Víkingar af Norðurlöndum herjuðu þó ekki allir sömu slóðir, heldur fór það
nokkuð eftir afstöðu landanna. Svíar náðu ekki til Norðursjávar og herjuðu lönd
þau sem að því liggja sunnan og austan. Það var kallað að herja í austurveg. Um
miðja 9. öld settu þeir ríki á stofn þar eystra. Sátu konungar þeirra í
Novgorod, er þeir kölluðu Hólmgarð, en ríkið kölluðu þeir Garðaríki.

Norðmenn og Danir fóru aftur í víking vestur á bóginn, til Þýskalands,
Frakklands og Englands, og var það kallað að fara í vesturvíking. Af víkingum
þeim er veittu Englandi heimsókn eru frægastir Ragnar loðbrók og þeir
Loðbrókarsynir. Settust Danir að lokum að í landinu og lögðu undir sig
norðausturhluta Englands sem síðan var kallaður Danalög.

Líkt var háttað um ríki það sem víkingar komu á fót í Frakklandi nokkru seinna.
Settist höfðingi þeirra, Hrólfur, að í Rúðuborg (Rouen). Var hann að sögn Snorra
Sturlusonar norskur að ætt og sonur Rögnvalds Mærajarls. Reis þar upp á skömmum
tíma voldugt ríki, er kallað var Normandí, en þeir Rúðujarlar er því stýrðu.



https://is.wikipedia.org/wiki/Tyrkland

Lýðveldið Tyrkland er land í Suðvestur-Asíu og Evrópu sem samanstendur af
Anatólíu eða Litlu-Asíu í Asíu og svæði í Suðaustur-Evrópu sem er lítið
samanborið við asíska hlutann en þó litlu minna en sum Evrópsk ríki.

Landið heitir Türkiye Cumhuriyeti eða bara Türkiye á tyrknesku, sem er tungumál
landsmanna. Landið var aðalsvæði Ottómanveldisins allt fram til 1922.
Anatólíuskaginn, sem liggur á milli Svartahafs og Miðjarðarhafs er meginhluti
þess. Hann er oft nefndur Litla-Asía. Höfuðborgin er Ankara, en þekktasta borgin
mun vera Istanbul, sem áður hét Konstantínópel og þar áður Bysans eða Bysantium
og Íslendingar nefndu hana Miklagarð. Hún mun vera eina borg veraldar, sem
tilheyrir tveimur heimsálfum.

Lönd sem liggja að Tyrklandi eru Georgía, Armenía, Aserbaítsjan og Íran að
austan; Írak og Sýrland að sunnan og Grikkland og Búlgaría að vestan. Eyjahafið
liggur að landinu vestan- og suðvestanverðu og eru þar fjölmargar eyjar sem
flestar tilheyra Grikklandi. Þegar siglt er til norðurs úr Eyjahafinu á milli
asíska og evrópska hluta Tyrklands er fyrst farið um Dardanellasund inn í
Marmarahaf, sem er lítið innhaf, og úr því um Bosporussund (sem norrænir menn
nefndu Sæviðarsund) inn í Svartahaf, sem er stórt innhaf.



https://is.wikipedia.org/wiki/T%C3%A9kkland

Tékkland (áður Tékkía,,,, tékkneska: Česko; opinberlega Lýðveldið Tékkland,
tékkneska: Česká republika) er landlukt ríki í Mið-Evrópu og vestasta land gömlu
austantjaldsríkjanna. Landið var stofnað 1. janúar 1993 þegar Tékkóslóvakía
skiptist upp í tvo hluta, Tékkland og Slóvakíu. Höfuðborgin er Prag og er hún
jafnframt stærsta borg landsins.

Tékkland er nánast miðsvæðis í Mið-Evrópu og á sér að miklu leyti náttúruleg
landamæri í formi fjallgarða. Í vestri er Þýskaland, en Eirfjöllin (Krušné hory)
(þýska: Erzgebirge) og Bæheimsskógur (Šumava) skilja þar á milli. Í norðri er
Pólland en þar mynda Súdetafjöllin (Sudety) og Risafjöllin (Krkonoše) náttúruleg
landamæri. Í austri er Slóvakía en landamærin ganga eftir Karpatafjöllum. Í
suðri er svo Austurríki. Tékklandi er gjarnan skipt í þrjá meginhluta: Bæheim í
vestri, Mæri í austri og syðsti hluti Slésíu í norðaustri. Í höfninni í Hamborg
er stór hafnarbakki, 30 þúsund m2 að stærð, sem tilheyrir Tékklandi. Bakkinn
kallast Moldarhaugurinn (Vltavský přístav). Hann var hluti af Versalasamningnum
sem kvað á um að Tékkland skyldi eiga aðgang að hafnaraðstöðu í Hamborg, þaðan
sem hægt er að sigla niður Saxelfi alla leið til Bæheims. Samningurinn gildir í
99 ár og rennur út árið 2028.

Tékkar nota orðið Česko fyrir landið sitt. Hugtakið kemur fyrst fram 1777 en var
aldrei eða sárasjaldan notað fyrir 1993. Meðan Tékkóslóvakía var til hét landið
allt Československo. Þegar Tékkóslóvakía skiptist í tvö ríki 1993 varð heitið
Česko ofan á en það merkir Tékkar eða tékkneska þjóðin. Tékkneska heitið fyrir
Bæheim er Čechy en oftast er það notað fyrir landið allt (líka Mæri og Slésíu).
Þjóðsagan segir að forfaðirinn Čech hafi verið stofnandi tékknesku þjóðarinnar.
Önnur tungumál, svo sem enska og þýska, hafa tekið síðara orðið að láni og
myndað heitið Czech (enska) og Tschech (þýska) síðan Tékkóslóvakía var mynduð
1918. Það hafa Íslendingar einnig gert. Þó eru íbúar Mæri og Slésíu ekki á eitt
sáttir við síðara heitið, enda útilokar það á vissan hátt íbúa þess en setur
íbúa Bæheims ofar hinum. Tékkar sjálfir nota ekki neitt stuttheiti á landi sínu.
Alþjóðlega heitir landið Česká republika. Þó er til stuttform í flestum öðrum
málum. Í íslensku er heitið Tékkland gjarnan notað í staðinn fyrir Tékkneska
lýðveldið.

Alls búa 10,5 milljónir manna í Tékklandi, þar af 75% þeirra í borgum.
Þéttleikinn er 130 íbúar á m2, sem er talsvert undir meðallagi í Evrópu. Rúmlega
90% þjóðarinnar eru Tékkar. 3,7% eru mærar (íbúar frá Mæri), en þessir
þjóðflokkar voru ekki aðgreindir fyrr en 1980. 3,9% eru útlendingar og fer þeim
ört fjölgandi. Stærsti hópur útlendinga eru Úkraínumenn (1,2%), síðan Slóvakar,
Víetnamar, Rússar og Pólverjar.

59% allra landsmanna eru ekki skráðir í nein trúfélög og er það eitt hæsta
hlutfall heims. 26% landsmanna eru kaþólikkar, 7% eru í rétttrúnaðarkirkjunni en
afgangurinn greinist í kirkjur mótmælenda. Eftir heimstyrjöldina síðari urðu
kristnu kirkjurnar fyrir eignarnámi. Áætlað er að endurgreiða skaðann sem þær
urðu fyrir og á það að verða gert í síðasta lagi 2013.

Opinbert tungumál Tékklands er tékkneska, sem er indóevrópskt tungumál af ætt
vesturslavneskra tungumála. Tólf önnur tungumál eru opinberlega viðurkennd sem
móðurmál minnihlutahópa í Tékklandi. Það eru slóvakíska, romani, úkraínska,
pólska, þýska, gríska, ungverska, rússneska, rusyn, búlgarska, króatíska og
serbneska.

Þjóðfáni Tékklands samanstendur af þremur reitum. Efst er hvítt, neðst er rautt,
en frá vinstri sker sig blár þríhyrningur inn í hina litina. Slíkt er einsdæmi
hjá fánum í Evrópu. Rauði og hvíti liturinn eru komnir úr skjaldarmerki Bæheims,
en blái liturinn er upprunni í Slóvakíu. Fáninn var tekinn í notkun 30. mars
1920 og gilti fyrir Tékkóslóvakíu. Þegar Þjóðverjar innlimuðu Bæheim 1939 var
notast við annan fána, en sá gamli var tekinn í notkun á ný eftir stríð 1945.
Þegar Tékkóslóvakía klofnaði í sundur 1993 var ákveðið að halda fánanum
óbreyttum. Litirnir eru auk þess gjarnan notaðir fyrir slavnesk lönd (til dæmis
Rússland).

Í Tékklandi er atvinnuher. Hann samanstendur af landher og flugher, auk
varahermanna. Alls þjóna 25 þúsund menn í tékkneska hernum. Æðsti yfirmaður
hersins er ríkisforsetinn. Tékkneskir hermenn hafa sinnt friðargæslu í nokkrum
stórum verkefnum, svo sem í Bosníu, Kosóvó, Írak (aðeins til 2004) og
Afganistan.

Fram til 1918 var austurríska krónan gjaldmiðill í landinu. Þegar Tékkóslóvakía
var stofnuð sem ríki var búinn til nýr gjaldmiðill, tékkóslóvakíska krónan. 1993
klofnaði landið í Tékkland og Slóvakía. Tékkland tók þá upp eigin mynt,
tékknesku krónuna. 1 króna eru 100 Haleru (þýska: Heller). Þegar Tékkland gekk í
Evrópusambandið var ætlunin að innleiða evruna árið 2010. Af þessu hefur þó ekki
orðið enn þá en stjórnin hefur skuldbundið sig til að taka upp evruna á allra
næstu árum.

Á fyrstu árhundruðum f.Kr. settist keltneski þjóðflokkurinn boier að á svæðinu.
Talið er að heitið Bæheimur (Bohemia) sé dregið af þessum þjóðflokki. Á fyrstu
öld e.Kr. settust germanir að á svæðinu, sem þrengdu keltum burt. Í Bæheimi voru
til dæmis markomannar en Rómverjar hindruðu útrás þeirra lengra til suðurs. Á
tímum þjóðflutninganna miklu á 5. öld gjörbreyttist allt. Fræðimenn gera ráð
fyrir að germanir hafi horfið úr svæðinu, sem hafi að mestu legið eftir autt.
Frá og með 550 settust slavar að í Bæheimi og Mæri. 833 var furstadæmið Stórmæri
stofnað og náði það langt út fyrir mörk Bæheims og Mæri í dag. Svatopluk varð
fursti í Stórmæri 871, en á hans tíma komu munkarnir (og bræðurnir) Kyrill og
Meþód og kristnuðu þjóðina. Þeir höfðu verið sendir frá Miklagarði og lögðu því
grunninn að rétttrúnaðarkirkjunni í Stórmæri. Árið 895 gekkst Spytihněv fursti á
hönd þýska ríkisins, en konungur ríkisins var þá Arnúlfur. Stórmæri varð því
hluti af ríkinu, en það var lagt niður tólf árum síðar. Afleiðingin var sú að
rómversk kaþólska kirkjan nam land í Bæheimi og óx hratt meðan
rétttrúnaðarkirkjan átti undir högg að sækja. 1003 réðist Boleslaw I konungur
Póllands inn í Bæheim og hertók landið. Hersetan stóð hins vegar aðeins yfir í
eitt ár.

1085 leyfði Hinrik IV keisari stofnun konungsríkis í Bæheimi. Markgreifinn
Vratislav II varð því krýndur konungur, enda var Vratislav eindreginn
stuðningsmaður Hinriks gegn söxum. Krýningin fór fram í Prag, sem þar með varð
að eiginlegri höfuðborg. Konungríkið Bæheimur var sjálfstætt sem slíkt en var
undir verndarvæng og umsjón þýska ríkisins. Í kjölfarið fylgdi nokkurt þýskt
landnám í Bæheimi. Sökum stuðnings konunganna í Prag við þýsku keisarana, var
konungur Bæheims hverju sinni einnig kjörfursti, það er að segja hann sat í
kjörfurstaráðinu sem valdi næsta konung þýska ríkisins. Sem kjörfurstar höfðu
konungar Bæheims mikil völd í ríkinu. Árið 1300 voru Bæheimur og Pólland með
sameiginlegan konung, fyrst Wenzel II og síðan Wenzel III, en því fyrirkomulagi
lauk 1306 er Wenzel III var myrtur í Olomouc.

1310 kvæntist Jóhann af Lúxemborg, sonur Hinriks VII keisara, Elísabetu, dóttur
Wenzels II konungs í Bæheimi. Sonur þeirra hét Wenzel og tók hann við
konungdæminu í Bæheimi 1347 sem Karl I. Aðeins ári síðar stofnaði Karl konungur
háskóla í Prag en hann er elsti háskóli Evrópu norðan Alpa. Á sama ári var hann
einnig kjörinn konungur þýska ríkisins og var krýndur sem Karl IV í borginni
Aachen. Karl ákvað að sitja í Prag, sem þar með varð að höfuðborg þýska
ríkisins. 1355 var Karl svo krýndur keisari ríkisins í Róm. Karl gaf út Gullna
bréfið 1378, en í því fastsetti hann reglur um konungskjör í þýska ríkinu, ásamt
ýmsum öðrum grundvallarlögum. Gullna bréfið var í gildi allt til loka ríkisins
1806. Tveir synir Karls áttu einnig eftir að verða þýskir konungar. Wenzel var
konungur 1378 – 1400 og Sigismundur 1411 – 1437. Sá síðarnefndi var krýndur
keisari ríkisins 1433.

Hússítar voru siðbótamenn frá Bæheimi sem hófu að starfa gegn kaþólsku kirkjunni
og keisaranum, sem á þessum tíma voru jafnframt konungar Bæheims. Hússítar eru
nefndir eftir guðfræðingnum Jan Hus, sem á tímabili var rektor háskólans í Prag.
Þegar Hus var brenndur á báli í kirkjuþinginu í Konstanz 1415, hófu fylgjendur
hans að gera uppreisn. Þegar hússítar réðust inn í ráðhúsið í Prag 1419 og
fleygðu starfsmönnum konungs út um gluggana, hófst stríð, svokalla
hússítastríðið. Múgur manna réðist einnig inn í kirkjur og klaustur til að ræna
og eyðileggja. Í desember 1419 fór fyrsta orrustan fram nálægt Plzeň, en henni
lauk með sigri hússíta. 1420 réðist keisaraher inn í Prag en hússítar náðu að
hrekja hann á brott. Keisarinn missti meira og meira land í Bæheimi næstu árin,
uns hann réði aðeins yfir nokkrum jaðarsvæðum. Nokkrir bæir sem héldu tryggð við
kaþólsku kirkjuna og keisarann voru jöfnuð við jörðu. Í stríðinu réðust hússítar
einnig á borgir handan Bæheims, svo sem Austurríki (1428 – 1429), Saxland og
jafnvel Ungverjaland. Eftir ýmsar orrustur, sem hússítar yfirleitt sigruðu í,
kom til lokaorrustu við keisaraherinn 1434. Þar voru hússítar loks gjörsigraðir
og nær útrýmdir. Ósigur þeirra batt þó ekki alveg enda á siðbót hússíta í
Bæheimi, jafnvel þó að kaþólska kirkjan var víða endurreist í landinu. Þar að
auki hafði Jan Hus þýtt Biblíuna á tékknesku og þannig átt stóran þátt í að
festa tungumálið í ritmálinu. Þrátt fyrir ósigur hússíta myndaðist í fyrsta sinn
eiginleg þjóðarvakning meðal Tékka. 1458 varð Georg Podiebrad konungur Bæheims,
en þar með varð hann fyrsti siðaskiptakonungur Evrópu á miðöldum.

Frá og með 1526 urðu Bæheimur og Mæri eign Habsborgara er Ferdinand I af
Habsborg varð konungur landsins. Þar með voru Bæheimur og Mæri tengd Austurríki
allt til loka heimstyrjaldarinnar fyrri 1918. Habsborgarinn Rúdolf II, keisari
þýska ríkisins, flutti aðsetur sitt frá Vín til Prag 1583. Prag varð því næstu
áratugi miðstöð stjórnmála, lista og vísinda í ríkinu. Rúdolf var opin gagnvart
nýjum hugmyndum og veitti Bæheimi formlegt trúfrelsi. Hann var jafnframt ötull
áhugamaður lista og vísinda, og bauð ýmsum þekktum mönnum á þeim sviðum til
Prag. Má þar nefna Tycho Brahe og Jóhannes Kepler. 1612 lést Rúdolf. Þá varð
Mattías konungur Bæheims og þýska ríkisins. Hann hóf þegar að þrengja að
mótmælendum í Bæheimi og endurvekja kaþólsku kirkjuna. Þetta gekk svo langt að
1618 ruddust mótmælendur í kastalann í Prag (Hradčany) og fleygðu fulltrúum
keisarans út um gluggann. Atburður þessi markar upphafið á 30 ára stríðinu. Ári
síðar lést Mattías keisari og kusu gildin í Prag, sem voru mótmælendur, Friðrik
frá Pfalz sem nýjan konung Bæheims. Samtímis varð Ferdinand II af Habsborg
keisari þýska ríkisins. Um vorið 1620 var fyrsta orrusta stríðsins háð í Bæheimi
er keisaraher Ferdinands gjörsigraði Friðrik konung við Hvítafjall. Friðrik
flúði úr landi og var kallaður Vetrarkonungurinn. Hann var síðasti konungur
Bæheims. Mótmælendur í Prag voru eltir. Sumir voru fangelsaðir, aðrir líflátnir.
Enn aðrir flúðu land. Í kjölfarið kom Ferdinand keisari kaþólsku kirkjunni á með
valdi. Konungdæmið í Bæheimi var lagt niður og sjálfstæði landsins að hluta
afnumið. Bæheimi og Mæri varð þaðan í frá stjórnað frá Vín, allt til 1918. Þýsk
tunga ruddi sér til rúms, að minnsta kosti í opinberu lífi, en tékkneska
hörfaði.

Á 19. öld myndaðist ný þjóðarvakning meðal Tékka, enda hafði landið verið
stjórnað af Habsborgarkeisurum í Vín í tvær aldir. Í júní 1848 var haldin
Slavaráðstefnan mikla í Prag. Tékkar heimtuðu að tékkneskt mál yrði viðurkennt á
ný en það var þá orðið að minnihlutamáli. Auk þess kröfðust þeir aukin
stjórnmálaleg réttindi. Ráðstefnunni var vart lokið þegar borgarauppreisn hófst
í Prag og stóð hún í fimm daga (12.-17. júní). Mótmælendur heimtuðu sjálfstæði
og gengu berserksgang út um allt. Götubardagar stóðu yfir í nokkra daga.
Austurrískir varðliðar urðu að setja upp fallbyssur og umkringja borgina til að
ráða niðurlögum mótmælanna. Í iðnbyltingunni sem fylgdi varð Bæheimur að
iðnaðarhéraði fyrir keisaradæmið í Vín. En þjóðin naut ekki þess frelsis sem
aðrar þjóðir innan Austurríska keisaradæmisins nutu. Til að mynda var bannað að
gefa út dagblöð á tékknesku. Allt lesefni var á þýsku. Það var ekki fyrr en 1897
að stjórnin í Vín leyfði borgum og sveitarfélögum að nota tékknesku til jafns
við þýsku. Einnig fékk Bæheimur heimastjórn en hún var leyst upp á ný 1913.

Tékkar börðust með Þjóðverjum og Austurríkismönnum í heimstyrjöldinni fyrri,
þrátt fyrir andstöðu almennings. Við stríðslok 1918 leystist austurríska
keisaradæmið upp. Skyndilega stóðu Tékkar uppi án stjórnar í Vín. 16. október
1918 sameinuðust héruðin Bæheimur, Mæri og suðurhluti Slésíu er stofnað var nýtt
ríki. Prag varð að höfuðborg nýja ríkisins. Tveimur vikum síðar, 30. október,
sameinaðist Slóvakía nýja ríkinu, sem hlaut nafnið Tékkóslóvakía. Auk þess
tilheyrði vestasti hluti Úkraínu nýja ríkinu. Í manntali 1921 kom í ljós að
íbúar voru 14 milljónir, þar af rúmlega helmingur Tékkar, 23% Þjóðverjar, 14%
Slóvakar, 5,5% Ungverjar, auk Rúmena, Pólverja og Króata. Lýðveldið var því
fjölþjóðaríki og voru erjur og sundurlyndi nánast daglegt brauð. 1938 ásældist
Hitler stóra hluta landsins, aðallega Súdetahéruðin, enda bjuggu þar margir
Þjóðverjar. Í München-sáttmálanum 29. september 1938 voru Súdetahéruðin innlimuð
Þýskalandi. Ungverjaland og Pólland hlutu einnig sinn skerf af landinu. Við
þetta missti Tékkóslóvakía rúmlega 40% iðnaðarins. Eftir stóð aðeins lítið og
vanmáttugt ríki. Þjóðverjar hófu að reka Tékka burt úr innlimuðu héruðunum, en
margir voru fangelsaðir og myrtir. 5. október flúði Edvard Beneš forseti til
London. Í kjölfarið lýstu Slóvakar yfir sjálfræði. 15. mars 1939 innlimaði
Hitler afganginn af Bæheimi og Mæri. Þarmeð leystist Tékkóslóvakía upp sem ríki.
Það voru Sovétmenn sem frelsuðu landið að mestu leyti 1945. 5. maí hófu íbúar
Prag uppreisn gegn Þjóðverjum sem stóð í þrjá daga. 8. maí hrökluðust Þjóðverjar
burt og degi síðar hertók Rauði herinn borgina. Í kjölfarið var Tékkóslóvakía
endurreist, fyrir utan Úkraínuhlutann. Þremur milljónum Þjóðverja, aðallega í
Súdetahéruðunum, var gert að yfirgefa landið.

Í kosningum 1946 hlutu kommúnistar 40% greiddra atkvæða og hlutu mikilvæg
embætti í stjórn landsins. 1948 hrifsuðu þeir til sín öll völdin í landinu og
lutu reglugerðum frá Moskvu. Edvard Beneš, sem aftur var orðinn forseti, neitaði
að skrifa undir nýja stjórnarskrá og sagði af sér. Klement Gottwald, leiðtogi
kommúnista, lýsti því yfir stofnun nýs sósíalísks lýðveldis og var fyrsti
forseti þess. 1968 var Alexander Dubček formaður kommúnistaflokksins og Ludvík
Svoboda varð forseti. Þeir voru báðir mjög frjálslegir gagnvart kommúnismanum og
hófu ýmsar umbætur í landinu. Til dæmis voru höftin á prentfrelsi afnumin, komið
var á skoðanafrelsi og fólk mátti jafnvel ferðast til útlanda. Einnig unnu þeir
að endurbótum á efnahagssviðinu. Endurbætur þessar gengu undir heitinu Vorið í
Prag. Á hinn bóginn mældist þetta illa fyrir í öðrum austantjaldslöndum,
sérstaklega í Póllandi og Austur-Þýskalandi. 21. ágúst 1968 gerðu herir
Varsjárbandalagsins, undir forystu Sovétmanna, innrás í Tékkóslóvakíu. Tékkar
fengu ekkert við ráðið. Allar lýðræðisbreytingar undanfarinna mánaða voru teknar
til baka. Dubček var settur af og kommúnistaflokkurinn hreinsaður. Heimurinn
stóð á öndinni. Tugþúsundir Tékka yfirgáfu landið í kjölfarið. Talið er að
rúmlega 170 þús manns hafi farið til Austurríkis.

Í nóvember 1989 hófust mikil mótmæli gegn kommúnistastjórninni í Prag. Þýða
hafði myndast í ýmsum austantjaldslöndum, ekki síst í Sovétríkjunum. Í lok
nóvembers sagði stjórnin í Prag af sér. Í upphafi desember var mynduð ný stjórn
án aðkomu kommúnista. Seinna sama mánuð var rithöfundurinn og baráttumaðurinn
Václav Havel kjörinn forseti landsins. Fyrstu lýðræðislegu kosningarnar landsins
síðan 1945 fóru fram 8. júní 1990. Brátt kom þó í ljós að hagsmunir Tékka og
Slóvaka voru mismunandi. Strax í upphafi árs 1991 hófust viðræður milli aðilana
um aðskilnað, en ákveðið var að bíða eftir kosningar 1992. Þegar þær voru
afstaðnar komust forsætisráðherrar beggja þjóða að þeirri niðurstöðu að aðskilja
löndin á friðsamlegan hátt, án kosninga eða aðkomu almennings. Samkvæmt því fór
aðskilnaðurinn fram 1. janúar 1993 en við hann mynduðust Tékkland og Slóvakía
sem tvö sjálfstæð ríki. Í júní á sama ári gekk Tékkland í Evrópuráðið og 1999 í
NATO. 1. maí 2004 fékk Tékkland síðan inngöngu í Evrópusambandið. Um það var
kosið í þjóðaratkvæðagreiðslu en rúmlega 77% kusu með aðild.

Nær gjörvallur hluti Bæheims tilheyrir vatnasviði Saxelfar en fljótið rennur frá
Risafjöllum um allt norðanvert landið uns það hverfur inn í Þýskaland. Mæri er
hins vegar á vatnasviði Dónár. Örlítill hluti nyrst í landinu tilheyrir
vatnasviði Odru, sem rennur í Eystrasalt. Lengstu fljót Tékklands:

Austurríki-Ungverjaland iðnvæddist hratt en stóð þó Bretlandi og þýska ríkinu
(Þýskalandi) nokkuð að baki enda hófst iðnaðaruppbygging þar síðar en í
fyrrnefndum löndum og pólítískur óstöðugleiki í austurríska heimsveldinu árin
fyrir stofnun keisaradæmisins Austurríkis-Ungverjalands hafði sín áhrif.

Iðnaður varð sérstaklega öflugur í vestanverðu keisaradæminu og varð Prag í
Bæheimi ein helsta þungamiðja þeirrar þróunar. Þannig varð svæðið sem nú nefnist
Tékkland að einu af meginiðnaðarsvæðum Evrópu. Í austurhluta
Austurríkis-Ungverjalands varð landbúnaður hins vegar ráðandi. Helstu
framleiðsluvörur voru iðnvélar, stál og járn, kol, textíll og vefnaðarvörur,
vopn og hergögn, efnavörur og margt fleira. Iðnaðurinn nútímavæddist í takt við
tímann og gaf öðrum ekkert eftir og var til dæmis hafinn bílaframleiðsla upp úr
aldamótunum 1901. Bæheimur og Mæri voru kjarni alls iðnaðar
Austuríkis-Ungverjalands þar til það veldi leystist upp.

Í fyrri heimsstyrjöldinni var iðnaður svæðisins nýttur til hergagnaframleiðslu
þar sem Austuríki-Ungverjaland barðist við hlið Þjóðverja við bandamenn. Brestir
voru þó komnir í ríkjasambandið Austurríki-Ungverjaland og leið það undir lok í
stríðslok.

Eftir stríðið varð Tékkóslóvakía til sem sjálfstætt ríki í fyrsta sinn þegar
Bæheimur, Mæri og Slóvakía, sem voru áður héruð í Austuríki-Ungverjalandi runnu
saman í eitt ríki. Landið fékk stærstan hluta iðnaðar heimsveldisins fyrrverandi
í sinn hlut og varð því eitt af öflugri iðnríkjum Evrópu og á því byggði landið
ágætt gengi sitt á millistríðsárunum. Kreppan mikla á þriðja áratug 20. aldar
fór ekki framhjá Tékkóslóvakíu frekar en öðrum löndum hins vestræna heims.
Iðnaðarframleiðsla dróst saman og atvinnuleysi jókst. Mun alvarlegri og dekkri
ský hrönnuðust þó upp á sjóndeildarhringnum, sérstaklega þó í vestri en einnig í
austri þó torræðari væru. Tékkóslóvakía varð fyrsta fórnarlamb seinni
heimstyrjaldarinnar í Evrópu og varð það áður en sú styrjöld hófst opinberlega
enda var landinu fórnað fyrir ímyndaðan frið á samningaborði alþjóðlegra
stjórnmála.

Þjóðverjar hernámu meginhluta landsins 1938 – 1939 og afgangnum var skipt milli
nágrannanna. Iðnaðarmáttur Tékkóslóvakíu var þegar settur í fulla vinnu fyrir
þýsku hervélina og framleiddi gríðarlegt magn vopna allt stríðið svo sem
skriðdreka, vélbyssur og fallbyssur. Við þessa framleiðslu var mjög notast við
þrælavinnuafl, bæði heimamanna og erlendra „verkamanna“ eða Fremdarbeiter eins
og þeir voru kallaðir. Margir lifðu þá vist ekki af enda aðbúnaður og meðferð
skelfileg. Vopnaframleiðslan stöðvaðist ekki að fullu fyrr en við uppgjöf
Þjóðverja vorið 1945 en þá hrúguðust upp óveðurskýin eina ferðinna enn og nú á
austurhimni þar sem Tékkóslóvakía lenti á áhrifasvæði Sovétríkjanna en líkt og
áður voru það örlög sem ákveðin voru við samningaborð stórveldanna á Yalta
ráðstefnunni. Við tóku nokkur ár óvissu í landinnu sem var þó fljótlega eytt.

Þegar kommúnistar tóku yfir Tékkóslóvakíu árið 1948 var nokkurt jafnvægi milli
hinna ýmsu þátta hagkerfisins. Iðnaður var þó þungamiðja atvinnulífsins enda
landið eitt það iðnvæddasta í Evrópu þó enn væru Tékkóslóvakar að sjálfsögðu að
súpa seiðið af seinni heimsstyrjöldinni líkt og aðrar þjóðir álfunnar. Eftir að
kommúnistar tóku völdin lögðu þeir höfuðáherslu á þungaiðnað umfram aðra þætti
atvinnulífsins svo sem landbúnað og framleiðslu almennra neitendavara. Margar
helstu atvinnugreinar þjóðarinnar höfðu verið þjóðnýttar að hluta eða öllu leyti
fyrir yfirtöku kommúnista og héldu þeir því áfram. Svo var komið í kring um árið
1950 að svo til allt efnahagslíf þjóðarinnar hafði verið þjóðnýtt og hélst það
svo allt þar til kommúnistastjórnin féll í flauelsbyltingunni 1989. Vorið í Prag
hafði að sjálfsögðu ákveðinn áhrif á iðnað líkt og aðra hluti þjóðfélagsins en
varði svo stutt að engar meiriháttar breytingar höfðu komist í framhvæmd þegar
það var kæft í fæðingu.

Alþjóða gjaldeyrissjóðurinn aðstoðaði Tékkland árið 1989 að byggja upp innviðið
aftur. Með því byrjaði iðnaður að dafna og erlendir fjárfestar fjárfestu í
iðnaði. Iðnaður í Tékklandi var að einkavæðast.

Árið 1995 voru mýmörg fyrirtæki einkavædd sem leiddi til þess að um 80% af öllum
iðnaði í Tékklandi var ekki undir ríkinu. Þó hafði tékkneska ríkið einhverja smá
stjórn á stál-, fjarskipta- og orkuiðnaði í gegnum fyrirtækið CEZ Group en það á
um það bil 96 fyrirtæki og starfsemi þess er í allmörgum löndum svo sem
Austurríki, Póllandi, Serbíu, Tyrklandi og átta öðrum löndum. Það því eitt
stærsta ríkisrekna fyrirtæki í Evrópu. Einkavæðing CEZ Group átti að hefjast
árið 2001 þegar fyrirtækið stóð undir 41% af vergri landframleiðslu og veitti
35% af fólki í Tékklandi atvinnu. En vegna efnahagslegrar niðursveiflu var hætt
við það. Nú árið 2012 er verið að hugsa aftur um hvort einkavæða eigi
fyrirtækið.

Helstu atvinnugreinar Tékklands eru: Bílaiðnaður, smíði véla, járn og
stálframleiðsla, járnvinnsla, raftæki, vefnaður, gler, kristall, postulín,
vopnaframleiðsla, keramik og auðvitað við bjórbruggun. Helstu landbúnaðarafurðir
Tékklands eru: Sykurrófur, kartöflur, hveiti og humlar. Eins og með mörg ríki í
Mið-Evrópu er mikil hagvöxtur fólginn í eftirspurn og erlendri fjárfestingu.

Í Tékklandi voru framleiddir 465.268 bílar árið 2001 en framleiðslan er nú að ná
um einni milljón bíla á ári. Meira en 800 fyrirtæki eru beintengd framleiðslu
bíla í Tékklandi. Verg ársframleiðsla greinarinar er um 9-10%. Af
bílaframleiðendum sem framleið eitthvað eða allt í ökutækin í Tékklandi má nefna
Skoda, TPCA (Toyota Peugeot Citroën Automobile), Hyundai, Tatra, Irisbus Iveco
og Avia Ashok Leyland.

Samkvæmt hagstofu Tékklands er 65,4% af rafmagni landsins búið til með gufu.
Gufan er ekki jarðhiti heldur búin til með því að hita vatn með brennslu kola og
annarra efna. 30% af rafmagninu kemur frá kjarnorku en einungis 4,6% frá
endurnýtanlegum orkugjöfum svo sem fallvatni. Mikið er notað af gasi í Tékklandi
en það kemur með pípum frá Rússlandi og Noregi. Tvöfalt meira er notað af gasi
en rafmagni í iðnaði.

Eftir fyrri heimstyrjöldina blómstraði kvikmyndaiðnaðurinn í Tékklandi. Margar
kvikmyndir voru gerðar eða um áttatíu á ári. Svo var sjöundi áratugurinn gullöld
kvikmyndagerðarinnar. Film and Television School of the Academy of Performing
Arts (FAMU) einn elsti skóli sinnar tegundar í Evrópu var stofnaður í Prag og
tvær tékkneskar myndir unnu Óskarinn fyrir bestu erlendu myndina. Nú eru margir
erlendir aðilar sem flykkjast til Tékklands bæði til að taka upp myndir þar
vegna minni kostnaðar og einnig til að uppgötva nýjar tékkneskar kvikmyndir.

Ýmsir þekktir tónlistarmenn eru frá Tékklandi. Frá 19. öldinni eru nöfn eins og
Bedřich Smetana og Antonin Dvořak heimsþekkt. Af þekktum rithöfundum má nefna
Franz Kafka og Milan Kundera.

Þjóðaríþrótt Tékka er íshokkí. Landsliðið hefur nokkrum sinnum orðið
heimsmeistarar, síðast 2010. 1998 urðu þeir Ólympíumeistarar á vetrarleikunum í
Nagano í Japan. Aðrar vetraríþróttir eru einnig hátt skrifaðar, svo sem
skíðaíþróttir. Miðstöð skíðaíþrótta í landinu er Liberec í norðri Bæheims en þar
fór meðal annars fram heimsbikarmótið í norrænum greinum 2009.

Knattspyrna er einnig vinsæl íþrótt. Úrvalsdeildin heiti Gambrinus-deild og er
með 16 lið. Landsliðið hefur síðustu ár verið að gera það gott á alþjóða
vettvangi. Á EM 1996 í Englandi komst liðið í úrslit en tapaði leiknum fyrir
Hollandi. Liðið hefur eini sinni komist í lokakeppni HM, árið 2006 í Þýskalandi,
en komst ekki upp úr riðlakeppninni. Meðan Tékkóslóvakía var og hét komst liðið
tvisvar í úrslit en tapaði báðum leikjum. Fyrst 1934 fyrir Ítalíu, síðan 1962
fyrir Brasilíu. Af þekktum tékkneskum leikmönnum má nefna Milan Baroš
(Galatassaray), Jan Koller (lengst af hjá Borussia Dortmund) og markmanninn Petr
Čech hjá Chelsea.

Tékknesk matargerð einkennist af kjötréttum, sérstaklega svínakjöti. Landið er
þó þekktara fyrir bjórframleiðsu, en bjór er ein helsta útflutningsvara
landsins. Tékkar framleiða á einum ársfjórðungi um 15.263 hektólítra af bjór og
af þeim eru um 2.903 milljón hektólítrar fluttir út. Helstu kaupendur tékknesks
bjórs eru Þjóðverjar, Slóvakar og Rússar. Þær borgir sem helst brugga bjór eru
Plzeň og České Budějovice en þekktustu tegundirnar eru nefndar eftir borgunum
(Pilsner og Budweis). Tékkar drekka hlutfallslega mest bjór á mann í heimi.

Í Tékklandi eru svipaðir helgidagar og í öðrum ríkjum Mið- og Vestur-Evrópu.
Athygli vekur þó að uppstigningardagur og gamlársdagur eru ekki helgidagar í
landinu. Opinberir helgidagar í Tékklandi:



https://is.wikipedia.org/wiki/R%C3%B3m

Róm eða Rómaborg er höfuðborg Ítalíu og höfuðstaður héraðsins Lazio. Borgin
stendur við Tíberfljót og reis upphaflega á sjö hæðum á vestri bakka fljótsins
gegnt Tíbereyju; Palatínhæð, Aventínhæð, Kapítólhæð, Kvirinalhæð, Viminalhæð,
Eskvinalhæð, Janikúlumhæð. Hún umlykur borgríkið Vatíkanið þar sem höfuðstöðvar
kaþólsku kirkjunnar eru og aðsetur páfans, æðsta stjórnanda hennar. Þar var til
forna höfuðborg rómverska heimsveldisins, og þar með menningarleg höfuðborg
Miðjarðarhafssvæðisins. Róm er stundum kölluð „borgin eilífa“.

Í dag búa í Róm rúmar tvær og hálf milljónir manna. Borgarstjóri (frá 2013) er
Ignazio Marino. Öll stjórnsýsla ítalska ríkisins, utan héraðsþing
sjálfstjórnarhéraðanna fimm er í borginni. Höll forseta lýðveldisins er í
Kvirinalhöll, sem áður var bústaður páfa. Að auki hýsir borgin ýmsar mikilvægar
alþjóðastofnanir, eins og Alþjóða matvælastofnunina (FAO).

Róm tók við hlutverki höfuðborgar Ítalíu af Flórens þegar hersveitir
konungsríkisins hertóku hana 20. september árið 1870. Áður hafði hún verið
höfuðstaður Páfaríkisins sem náði yfir miðhluta Ítalíuskagans frá tímum
Karlamagnúsar. Við hertökuna lýsti páfi sig fanga í Vatíkaninu og neitaði að
viðurkenna ítalska ríkið, hótaði jafnvel bannfæringu þeim sem tækju þátt í
kosningum á Ítalíu. Málið var óleyst þar til Lateran-samningarnir voru gerðir
milli páfa og ríkisstjórnarinnar (undir stjórn fasista) árið 1929.

Undir stjórn Mússólínís var ráðist í ýmsar róttækar og mjög umdeildar breytingar
á borginni, gömul hverfi rifin til að skapa pláss fyrir breiðgötur og torg sem
hæfðu nútíma höfuðborg, en borgin hafði vaxið mjög hratt eftir að hún var gerð
að höfuðborg.

Í stríðinu varð borgin fyrir miklum loftárásum, en var þó ekki eyðilögð. Hún
féll í hendur bandamanna 6. júní 1944 eftir stutt tímabil þýskrar hersetu
(stjórn fasista féll 1943).

Róm er kvenkyns orð á íslensku, en var haft í hvorugkyni hér áður fyrri
(annaðhvort skrifað Róm eða Rúm). Þá var sagt að fara til Róms, ekki til Rómar.
Róm er nútildags oftast skrifað Rómar í eignarfalli. Róma er gamalt heiti á Róm.
En stundum var Róma haft aðeins um borgarsvæðið norðan við Tíber (sem á íslensku
var nefnd Tífur).

Rétt er að skrifa Rómaborg, en ekki Rómarborg (og engin dæmi um það í orðabókum)
og er nefnd skilgreinandi samsetning. Eða bandstafssamsetning, eftir því hvernig
menn líta á samsetninguna.



https://is.wikipedia.org/wiki/Port%C3%BAgal

Lýðveldið Portúgal (portúgalska: República Portuguesa), er land í
Suðvestur-Evrópu á vesturströnd Íberíuskagans. Portúgal á landamæri að Spáni og
strönd þess liggur að Atlantshafi. Nokkrir eyjaklasar á Atlantshafi tilheyra
einnig Portúgal, þeirra stærstir eru Azoreyjar og Madeira.

Sumir telja nafn landsins koma úr latínu, Portus Cale, sem þýðir falleg höfn en
aðrir telja það koma frá aröbum, sem eitt sinn réðu landinu. Samkvæmt því er
upphaflegt heiti landsins Portugalia, sem einfaldlega þýðir appelsína.

Á 15. og 16. öld var Portúgal efnahagslegt, stjórnmálalegt og menningarlegt
stórveldi þegar yfirráðasvæði þess teygði sig um allan heiminn. Veldi þessu
hnignaði hins vegar nokkuð hratt eftir að önnur nýlenduveldi komu til sögunnar.

Portúgal dagsins í dag á rætur sínar að rekja til byltingar árið 1974, þegar
einræðisstjórn landsins var steypt af stóli. Frá því landið gekk í
Evrópubandalagið (nú Evrópusambandið) árið 1986 hafa framfarir í landinu verið
miklar, þrátt fyrir að það sé enn annað tveggja fátækustu landa í Vestur-Evrópu.

Um þúsund árum fyrir Krist gerðu Keltar innrás í Portúgal frá Mið-Evrópu og
blönduðust þeim sem fyrir voru í landinu, Íberum. Grískir landkönnuðir nefndu
landið „Ofiussa“ (gríska fyrir „land naðranna“), sennilega þar sem innfæddir
tilbáðu nöðrur. Árið 238 f.Kr. réðu Karþagómenn yfir Íberíuströndinni. Eftir það
réðu nokkrir ættbálkar yfir svæðinu, þeirra helstir Lúsitaníumenn, sem bjuggu á
milli ánna Douro og Tagus, og Kalaicianir, sem lifðu norður af ánni Douro ásamt
öðrum ættbálkum. Fönikíumenn stofnuðu einnig nýlenduna Conii í suðurhluta
landsins og síðar námu Keltar land í Alentejo-svæðinu í suðurhluta landsins.

Árið 219 f.Kr. réðust fyrstu rómversku hersveitirnar inn á Íberíuskagann og
hröktu Karþagómenn burtu í púnversku stríðunum. Innan 200 ára höfðu Rómverjar
svo náð yfirráðum yfir mestum hluta skagans.

Rómverjar treystu vald sitt yfir landinu næstu áratugina með stuðningi manna í
Conii. Árið 194 f.Kr. hófst hins vegar uppreisn í norðurhluta landsins þar sem
Lúsitaníumenn og aðrir ættbálkar héldu aftur af Rómverjum, náðu af þeim landi og
réðust inn í höfuðborg Conii til að hefna fyrir stuðning þeirra við Róm.
Viriathus, sem sagður er hafa fæðst í fjöllum Lorica (Loriga) í miðhluta
landsins, hrakti svo Rómverja á brott úr landinu. Róm sendi margar herdeildir
til að kljást við uppreisnaröflin og koma aftur á stjórn en tókst það ekki fyrr
en þeir náðu að telja Lúsitaníumenn á að drepa sinn eigin leiðtoga. Lúsitaníu óx
hins vegar ásmegin og margar af þeim borgum Portúgals sem stofnaðar voru á
þessum tíma standa enn. Árið 73 e.Kr. hlaut Lúsitanía stöðu rómversks héraðs.

Á fimmtu öldinni gerðu germanskir þjóðflokkar, barbarar, innrás á Íberíuskagann.
Einn af þeim, Suevi þjóðflokkurinn, lagði hins vegar niður vopn og stofnaði
konungsríki, með Bracara Augusta sem höfuðborg, á svæði sem svarar nokkurn
veginn til Portúgals í dag. Síðar náðu Vísigotar yfirráðum yfir þessu
konungsríki og sameinuðu skagann.

Árið 711 réðust márar inn á skagann og gerðu þar með út um konungsríki vísigota.
Margir fyrirmenn í röðum vísigota flúðu til hálendis Asturias-héraðs (þar sem nú
er Spánn) þaðan sem þeir ráðgerðu að endurheimta landið úr höndum mára.

Árið 868 náði Vímara Peres greifi yfirráðum á landsvæðinu milli Minho og Douro
ánna (þar á meðal yfir þeirri borg sem varð fyrsta höfuðborg landsins, Portucale
- þar sem í dag er borgin Porto). Landið varð þar með þekkt sem Portucale (þ.e.
Portúgal).

Portúgalar líta svo á að þeir hafi öðlast sjálfstæði þann 24. júní 1128, í São
Mamede bardaganum þar sem her Afonso I barðist við her móður sinnar og elskhuga
hennar. Her Afonso vann bardagann og Afonso titlaði sig ‚Prinsinn af Portúgal‘.
Þann 5. október 1143 var Portúgal svo formlega viðurkennt sem land. Afonso hóf
fljótlega sókn suður á bóginn með það að markmiði að vinna landið úr höndum
mára. Það var þó ekki fyrr en árið 1250 sem her Portúgala kom loks að ströndinni
í Algarve, sem merkti að márar höfðu að lokum verið hraktir burt úr landinu.

Mörg næstu ár átti landið í langvinnum stríðum við Kastillíu og eftir orrustuna
við Aljubarrota, sem hefur orðið þekktastur af sjálfstæðisstríðum landsmanna,
voru Portúgalar loks lausir við árásir frá austri. Sá sem stjórnaði her
Portúgala í þeim bardaga, Jóhann af Aviz, var að honum loknum gerður að konungi
landsins.

Í lok 14. aldar og í upphafi þeirrar 15. lögðu Portúgalar grunninn að
landafundunum sem áttu eftir að gera landið að heimsveldi. Þann 25. júlí 1415
lagði Jóhann konungur I af stað frá landinu og réttum tveimur mánuðum síðar,
þann 25. júlí, náðu herir hans að yfirtaka Ceuta í Norður-Afríku, sem þá var
auðug viðskiptamiðstöð múslima.

Áratug síðar fundu Portúgalar svo Asóreyjar og Madeira. Henrique landkönnuður
(e. Henry the Navigator) safnaði um sig áhugasömum einstaklingum sem, ásamt
nýrri siglingatækni, gerðu yfirráð Portúgala á höfunum möguleg.

Árið 1431 sigldi Gil Eanes umhverfis Bojador-höfða, suður af Marokkó og markaði
sú ferð upphaf landvinninga portúgala í Afríku. 56 árum síðar sigldi Bartholomeu
Dias kringum Góðrarvonarhöfða í þeirri von að komast í kryddvörur indverja.
Upphaflega gaf Dias höfðanum nafnið Stormhöfði (p. Cabo da Tormentas) En Jóhann
II endurnefndi höfðann (p. Cabo da Boa Esperança) í samræmi við þá bjartsýni sem
ríkti eftir að sjóleiðin austur hafði loksins verið opnuð.

Á síðasta áratug aldarinnar könnuðu Pêro de Barcelos og João Fernandes Lavrador
Norður-Ameríku, Pêro da Covilhã sigldi til Eþíópíu og Vasco da Gama sigldi til
Indlands. Um aldamótin náði svo Álvares Cabral að ströndum Brasilíu, sem átti
eftir að verða gimsteinninn í kórónu landsins. 1510 náði Afonso de Albuquerque
svo yfirráðum yfir Goa, Damão og Diu á Indlandi, Adem í Persíuflóa og Melaka þar
sem nú er Indónesía. Þar með var vöruflutningur frá Indlandi til Portúgals
tryggður.

Árið 1581 náði konungur Spánar völdum í Portúgal eftir að konungur landsins, sem
ekki skildi eftir sig neinn erfingja að krúnunni, var drepinn í bardaga.
Portúgal hélt sínum eigin lögum, nýlendum, stjórn og mynt í samræmi við sáttmála
þjóðanna á milli. Eftir að Spánverjar reyndu að minnka völd aðalsins í landinu
lýstu Portúgalar hertogann af Bragança réttmætan konung landsins og í kjölfarið
áttu þjóðirnar tvær í stríði sem Portúgalar unnu á endanum.

Þrátt fyrir að Portúgalar hefðu þegar misst mikið af heimsyfirráðum sínum þegar
kom á miðja 18. öldina í hendur annarra þjóða (sérstaklega Englendinga og
Hollendinga) var meginþunginn af falli landsins fólginn í jarðskjálftanum mikla
sem reið yfir Lissabon árið 1755 og drap um þriðjung borgarbúa. Tæplega fimmtíu
árum síðar hertóku svo herir Napóleons landið. Það var meðan á þeirri hersetu
stóð, árið 1809, sem helsta nýlendan, Brasilía, sagði sig frá móðurlandinu.
Áfram tókst landsmönnum þó að halda í aðrar nýlendur sínar í Afríku og Asíu.

Árið 1910 risu Portúgalar upp gegn konungsveldinu og stofnuðu það sem síðar varð
þekkt sem Fyrsta lýðveldið. Pólitísk ringulreið, stormasamt samband við kaþólsku
kirkjuna (sem enn réð miklu í landinu), ömurleg frammistaða portúgalskra
hermanna sem sendir voru á vesturvígstöðvarnar í fyrri heimsstyrjöldinni, auk
erfiðs efnahags sem enn versnaði þegar heimsstyrjöldin skall á leiddi til þess
að fyrsta lýðveldið stóð aðeins í 16 ár. Árið 1926 hafði herinn fengið nóg af
því sem hann sá réttilega sem óstjórn og ringulreið í stjórn landsins og reis
upp gegn réttkjörnum stjórnvöldum. Í kjölfarið var herforingjastjórn komið á í
landinu sem hafði á sér allt yfirbragð fasisma.

Árið 1928 var hagfræðiprófessor við háskólann í Coimbra að nafni António de
Oliveira Salazar gerður að fjármálaráðherra landsins og var hans helsta verkefni
að koma skikki á mjög svo bágan efnahaginn sem lamaði líf flestra landsmanna.
Eftir að hafa tekist það með miklum ágætum var Salazar gerður að
forsætisráðherra landsins árið 1932 og ári síðar stigu stjórnvöld nokkur skref
sem gerðu landið að hreinu einræðisríki. Einræðið var þekkt sem Nýja ríkið (por.
Estado Novo) þar sem – þrátt fyrir bakgrunn forsætisráðherrans – stjórnvöld
fjárfestu ekki í menntun landsmanna og stéttaskipting var mikil.

Það sem hafði mest áhrif á það að einveldið féll voru styrjaldir portúgala í
fyrrum nýlendum sínum í Afríku. Á 6. áratug 20.aldar risu frelsishreyfingar upp
í Angóla, Gínea-Bissá og Mosambík með það að markmiði að steypa portúgölskum
stjórnvöldum þessara landa og öðlast sjálfstæði.

Portúgölum tókst þó ekki að bæla uppreisnirnar niður og áður en langt um leið
þurftu Portúgalar að senda mikinn fjölda viðbótarhermanna til landanna þriggja.
Það eru vissulega margar ástæður fyrir því að Portúgölum mistókst að ganga milli
bols og höfuðs á uppreisnarmönnum en ein þeirra stærstu er sú að uppreisnarmenn
í öllum löndunum þremur nutu stuðnings bæði Bandaríkjanna og Sovétríkjanna,
nokkuð sem ekki var algengt í kalda stríðinu. Markmið stórveldanna beggja var að
sjálfsögðu að tryggja sín eigin ítök í löndunum sem voru rík af
náttúruauðlindum.

Þrátt fyrir að Salazar fengi heilablóðfall árið 1968 sem lamaði hann þannig að
hann gat aldrei tekið þátt í stjórnmálum aftur héldu Portúgalar áfram að berjast
í Afríku í heil 6 ár til viðbótar. Endalok baráttunnar komu aðeins eftir
uppreisn í Portúgal þann 25. apríl 1974 þar sem herforingjastjórninni var steypt
af stóli og vinstri menn komust til valda í landinu. Í Portúgal er sú uppreisn
kölluð Nellikubyltingin vegna þess að landsmenn settu nellikur í byssuhlaup
hermanna sem óhlýðnuðust þeim fyrirmælum herforingjastjórnarinnar á skjóta á
landsmenn til að bæla uppreisnina niður. Í dag er 25. apríl frídagur í landinu.

Portúgalar hafa frá falli einræðisstjórnarinnar verið ákafir talsmenn
evrópusamvinnu og gengu í Evrópubandalagið árið 1986. Þrátt fyrir mýmargar
tilraunir stjórnvalda á síðustu 30 árum til að koma í gegn efnahagsumbótum í
landinu, þar sem sumar hafa tekist og aðrar ekki, er niðurstaðan almennt ekki
nógu góð og Portúgal er enn þann dag í dag eitt af fátækustu ríkjum
Vestur-Evrópu.

Þrátt fyrir að hafa skilað nánast öllum nýlendum sínum á 8. áratug 20. aldar var
það ekki fyrr en um aldamótin sem nánast 500 ára valdatíð Portúgala sem
nýlenduherra lauk þegar þeir skiluðu síðustu nýlendunni sinni. Sú var Makaó,
lítið landssvæði á suðurströnd Kína sem Kínverjar tóku yfir árið 1999.

Skipting landsins er nokkuð flókin. Því er skipt í 308 sveitarfélög (concelhos)
og þeim er svo aftur skipt í yfir 4.000 hreppa (freguesias). Báðir þeir falla
svo í yfirflokka sem sumir hafa að gera með stjórnun svæða en aðrir með hlutverk
þeirra (s.s. ferðamannasvæði).

Róttækasta skipting landsins var gerð árið 1976, þegar var annars vegar skipt
upp í Portúgal meginlandsins og svo í eyjaklasana tvo (Azoreyjar og Madeira),
sem með því fengu takmarkaða sjálfsstjórn.

Á 9. áratug síðustu aldar settu portúgölsk stjórnvöld samgöngumál á oddinn, enda
leit hægri stjórn Cavaco Silva svo á að samgöngur væri ein helsta forsenda þess
að landið stæði jafnfætis öðrum og ríkari löndum álfunnar. Í dag státar landið
af nálægt 70.000 kílómetrum af hraðbrautum þar sem, því miður, er ein hæsta
tíðni dauðsfalla í Evrópu af völdum gáleysisaksturs.

Hraðlestir tengja svo borgirnar Braga, Porto, Coimbra, Lissabon og Faro saman,
og smærri og hægfærari lestir tengja saman margar aðrar borgir landsins. Nýlega
kynnti ríkisstjórn landsins áætlun um að minnka enn meira flutningstímann á
milli Porto og Lissabon og að tengja einnig saman Lissabon og Madríd á Spáni
saman með hraðlest.

Flugvellir landsins voru margir hverjir endurbættir í tengslum við
Evrópukeppnina í knattspyrnu sem haldin var í landinu árið 2004. Þannig var Sá
Carneiro flugvöllurinn í Porto algerlega endurbyggður og er hann nú sá
glæsilegasti í landinu. Flugvöllurinn í Lissabon er Líka endurbyggður en ekki
jafn glæsilegur.

Farsímaeign í Portúgal er með því hæsta sem gerist í heiminum. Sú staðreynd að
landið er eitt það þéttbýlasta í Evrópu gerði það einnig að verkum að þriðju
kynslóðar farsímakerfið var fyrst tekið í notkun í landinu (ásamt í Þýskalandi)
árið 2004. Í dag eru 11 milljón manns áskrifendur að farsímanúmeri, heilli einni
milljón meira en íbúafjöldi landsins. Stærstu farsímakerfin eru í eigu Portugal
Telecom (PT) og Vodafone.

Af öðrum staðreyndum í samgöngumálum má nefna að brúin sem tengir Lissabon við
suðurhluta landsins, Vasco da Gama brúin, er heilir 17 kílómetrar að lengd, sem
gerir hana að einni lengstu brú í heimi og þeirri lengstu í Evrópu.

Á meginlandi Evrópu skiptir Tagus áin (einnig kölluð (Tejo) Portúgal í tvennt.
Norðan árinnar einkennist landsvæðið af fjöllum og hálendi sem skipta því í
fernt. Suður af Tagus ánni liggur Alentejo svæðið með víðfemum sléttum og mun
mildara veðurfari en er í norðurhlutanum. Suður af Alentejo tekur Algarve við og
skera fjöll landsvæðin tvö í sundur. Loftslagið í Alentejo á mun fremur skylt
við loftslagið í suðurhluta Spánar og Marokkó en öðrum landsvæðum Portúgals.
Aðrar helstu ár landsins eru Douro, Minho og Guadiana og eiga þær, ásamt Tagus
ánni, það sameiginlegt að eiga upptök sín á Spáni.

Asóreyjarnar og Madeira eru staðsettar á miðjum Atlantshafshryggnum og er
eldvirkni þar þó nokkur. Síðast gaus eldfjall á eyjunum árið 1957, en það var
Capelinhos eldfjallið á vesturhluta eyjunnar Faial sem jók stærð eyjunnar.
Eldfjöll á svæðinu hafa myndað nýjar eyjur og telja sumir jarðfræðingar að ný
eyja muni myndast í ekki svo mjög fjarlægri framtíð.

Veðurfar landsins er gott. Meðalhiti á meginlandinu er yfir 13 gráður í
norðurhluta landsins og 18 gráður í suðurhlutanum á meðan veðurfarið á eyjum
landsins er rakara. Ekki er óalgengt að hitinn á meginlandinu fari yfir 30
gráður í norðurhlutanum yfir sumarmánuðina og yfir 40 gráður í suðurhlutanum.
Rigning er algeng á veturna, þó svo sólardagar séu einnig margir. Hitinn á
veturna fer sjaldan niður fyrir 5 gráður við ströndina en getur farið niður
fyrir frostmark inn til landsins á veturna. Nokkuð algengt er að það snjói í
fjöllum landsins, sérstaklega í Serra da Estrela (ísl. „Fjallgarður
stjarnanna“).

Menntakerfi landsins er skipt niður í forskóla (Pré-Escolar) fyrir börn undir 6
ára aldri, Grunnskóla (Ensino Básico), sem samanstendur af þremur stigum sem
samtals telja 9 ár, framhaldsskóla (Ensino Secundário) sem tekur þrjú ár og
háskóla (Faculdades) og tækniskóla (Ensino Superior). Menntun er ókeypis og 9
ára skólaganga er skylda í landinu. Frumvarp hefur verið lagt fram í Portúgalska
þinginu um að börn verði að ganga í skóla þar til þau nái fullorðinsaldri (18
ára aldri). 6,7% þjóðarinnar er ólæs, nær eingöngu eldra fólk.

Fyrsti háskóli Portúgals — O Estudo Geral (Í dag Háskólinn í Coimbra) — var
stofnaður þann 1. mars 1290 í Lissabon samkvæmt tilskipun frá Dinis konungi og
er næstelsti háskóli í Evrópu. Háskólinn var fluttur til Coimbra árið 1308, og
fluttist svo nokkrum sinnum aftur á milli borganna tveggja allt til ársins 1537.
Árið 1559 var Háskólinn í Évora stofnaður af Henrique kardinála sem síðar átti
eftir að verða konungur Portúgals og laut skólinn stjórnar jesúíta. Á 18. öld
lokaði Marquês de Pombal háskólanum í Évora í tilraun til að minnka völd jesúíta
í landinu. Á 19. öld voru mýmargir skólar stofnaðir, t.a.m. Tækniskólinn (Escola
Politécnica) og Iðnskólinn (Escola Industral), báðir staðsettir í Lissabon.

Meirihluti Portúgala (eða um 84% þjóðarinnar) er kaþólskur. Þrátt fyrir þetta
sýndi rannsókn, sem unnin var af kaþólsku kirkjunni 2001, að einungis 18,7%
landsmanna sækti reglulega kirkju. Nokkur hópur mótmælenda er í landinu og er
flestir þeirra innflytjendur frá Brasilíu. Smáir hópar múslíma, gyðinga og
hindúa er einnig í landinu, flestir þeirra fyrsta kynslóð innflytjenda.

Portúgalska stjórnarskráin tryggir trúfrelsi í landinu, en þó er samkomulag um
að gera kaþólsku kirkjunni hærra undir höfði en öðrum trúarhópum. Algengt er að
fulltrúar kaþólsku kirkjunnar séu viðstaddir opinberar athafnir og blessi þá sem
þær sækja eða haldi jafnvel stuttar messur.

Þrátt fyrir að taka trú sína alvarlega (fremur þó í orði en á borði) eru
Portúgalar ekki þekktir fyrir að blanda saman trú- og stjórnmálum, líkt og sást
árið 1995 þegar þeir kusu sér Jorge Sampaio sem forseta, en hann aðhylltist ekki
kaþólska trú.

Portúgalska er opinbert tungumál landsins en hún að rætur sínar að rekja til
latínu. Annað tungumál landsins er Mirandês, sem talað er af um 15.000 íbúum í
norðurhluta landsins. Portúgalska stafrófið samanstendur af öllum stöfum
latneska stafrófsins, nema K og Y sem sagt A, B, C, D, E, F, G, H, I, J, L, M,
N, O, P, Q, R, S, T, U, V, X, Z. hoi

Forseti landsins, sem jafnframt er yfirmaður hers landsins, er kosinn til fimm
ára í senn af þjóðinni. Völd forsetans felast í skipun forsætisráðherra, sem
jafnframt er kosinn af þinginu, sem og annarra ráðherra, sem tilnefndir eru af
forsætisráðherranum. Forsetinn getur leyst upp ríkisstjórnina, líkt og gerðist í
upphafi ársins 2005, sem og þingið. Þessi völd eru þó háð takmörkunum þar sem
forsetinn verður fyrst að ráðfæra sig við ríkisráðið sem samanstendur af sex
fyrrum forsetum lýðveldisins og tíu borgurum, fimm sem forsetinn tilnefnir og
fimm sem tilnefndir eru af þinginu. Algengast er að forsetinn beiti valdi sínu
þegar hann samþykkir eða hafnar löggjöfum þingsins.

Þingið (Assembleia da República á portúgölsku) starfar í einni málstofu og
samanstendur af 230 þingmönnum sem þjóna til fjögurra ára í senn. Hlutverk
þingsins er að setja lög í landinu og forseti þess er handhafi forsetavalds að
forsetanum fjarverandi.

Dómstólar landsins starfa á nokkrum stigum, þar sem hæstiréttur fer með æðsta
dómsvald.

Tveir stjórnmálaflokkar eru ráðandi í landinu, sósíalistaflokkurinn PS (Partido
Socialista) og sósíaldemókratar PSD (Partido Social Democrata, sem báðir fylgja
sömu stefnu í grunninn. Báðir flokkarnir styðja nána samvinnu evrópulanda og
leggja mikla áherslu á frjálsan markað og félagslega þætti. Aðrir flokkar sem
eiga sæti á þingi eru: kommúnistar PCP (Partido Comunista Português),
alþýðuflokkurinn PP (Partido Popular), vinstriflokkurinn BE (Bloco de Esquerda)
og umhverfissinnar PEV (Partido Ecologista Os Verdes). Allir eru þeir vinstri
flokkar utan alþýðuflokkinn, PP. Árið 2005 vann sósíalistaflokkurinn stórsigur í
kosningum og hefur hreinan meirihluta á þingi (121 þingsæti). Forsætisráðherra
landsins er José Sócrates.

Trú er sterk í landinu sem sést einna best á því að lög gegn fóstureyðingum eru
ströng og fóstureyðingar aðeins leyfðar ef um nauðgun er að ræða eða þar sem líf
móðurinnar kann að vera í hættu. Árið 1998 var haldin þjóðaratkvæðagreiðsla um
málið, þar sem 49% þjóðarinnar vildi leyfa fóstureyðingar og 51% var á móti.
Allar líkur eru á því að önnur þjóðaratkvæðagreiðsla verði haldin árið 2006.
Samkynhneigðir njóta nú aukinna réttinda en aðeins eftir tilskipun frá
Evrópusambandinu þar um.

Portúgölsk tónlist er samsuða margra strauma. Þekktasta form hennar er án efa
Fado, þunglyndisleg og tregablandin tónlistarstefna sem óx og dafnaði bæði meðal
lægri stétta landsins sem og í háskólasamfélagi þess. Það orð sem best lýsir
tónlistinni er portúgalska orðið saudade. Orðinu saudade (sem helst væri þýtt
með hryggð) er ætlað að lýsa þeirri sammannlegri tilfinningu sem felst í því að
vera ástfanginn af einhverjum eða einhverju sem maður er fjarri. Þrátt fyrir að
stefnan teljist portúgölsk á hún væntanlega uppruna sinn í afrískum þrælasöngvum
ásamt tónlist portúgalskra sjómanna, auk þess sem hún hefur orðið fyrir áhrifum
af arabískum söngvum. Fado skiptist í tvær meginstefnur: Þá sem á uppruna sinn í
höfuðborginni, Lissabon, og þá sem má rekja til háskólabæjarins Coimbra.
Fyrrnefnda stefnan var talin tónlist alþýðunnar og flytjendurnir voru yfirleitt
konur, á meðan sú síðari var tók sig alvarlegar, var hástemmdari og yfirleitt
flutt af karlmönnum. Frægustu fadosöngvarar landsins eru Amália Rodrigues,
Mariza, Ana Moura, Cristina Branco, auk hljómsveitarinnar Madredeus.

Vinsælasta tónlistin í dag er annars popp- og rokktónlist ásamt tónlist sem
kallast hipp hopp tuga (sambland hipp hopps, afrískrar tónlistar og reggís) þar
sem flytjendurnir eru aðallega af afrískum uppruna, og hins vegar pimba, einföld
alþýðutónlist sem aðallega er vinsæl í smábæjum og þorpum landsins.

Bókmenntir Portúgals hafa þróast frá 13. öld, þegar hljóðfæraleikarar ferðuðust
um og fluttu kvæði fyrir þá sem vildu heyra. Dáðasti rithöfundur landsins er
sennilega Luís de Camões (1524 – 1580) sem skrifaði söguljóðið Os Lusíadas á
ferðum sínum um Afríku og Asíu. Annað vinsælt ljóðskáld er Fernando Pessoa (1888
– 1935) sem skrifaði ljóð undir mörgum dulnefnum þar sem hann spann upp
karaktera sem jafnvel rifust sín á milli á prenti. Meðal annarra frægra
rithöfunda landsins eru Almeida Garrett, Alexandre Herculano, Eça de Queirós,
Sophia de Mello Breyner Andresen, António Lobo Antunes og José Saramago, sem
hlaut Bókmenntaverðlaun Nóbels árið 1998, fyrstur portúgalskra rithöfunda.

Byggingarlist landsins hefur orðið fyrir miklum utanaðkomandi áhrifum í gegnum
aldirnar og því erfitt að staðsetja hana en hún hefur sín eigin séreinkenni og
sínar eigin stefnur, svo sem Manulinu eða síðgotneskan stíl. Einkennandi fyrir
portúgalska bygginarlist er notkun skrautlegra flísa. Ýmsir borgarhlutar, og
jafnvel heilu borgirnar (líkt og Sintra) eru á heimsminjaskrá UNESCO. Portúgal
státar af einum fremsta arkitektaskóla heims, sem einfaldlega kallast Escola do
Porto, eða Portóskólinn.

Hvert landsvæði hefur sína sérrétti sem oftast innihalda kjöt eða fisk.
Saltfiskur er sérstaklega vinsæll í landinu (bacalhau á portúgölsku) enda sagt
að Portúgalar kunni 365 leiðir til að elda saltfisk. Bacalhau à Brás og Bacalhau
à Gomes de Sá eru vinsælustu aðferðirnar. Einnig er mikið um sætindi, sem oftar
en ekki eru drukkin með sterku kaffi. Portúgalar hafa einnig þróað sína eigin
skyndibitamenningu, Francesinha þar vinsælasti rétturinn (nafnið merkir lítil
frönsk stúlka), gerður úr brauði, pylsum, kjöti, osti og sósu sem meðal annars
samanstendur af viskíi og bjór.

Portúgölsk vín hafa verið flutt út síðan á dögum Rómverja. Þrátt fyrir að hafa
unnið til alþjóðlegra verðlauna er sagt að Portúgalar kunni ekki að markaðsetja
vín enda eru þau illfáanleg í mörgum löndum. Helstu vínin eru Vinho Verde
(óþroskað hvítvín), Vinho Alvarinho (sérstök gerð hvítvíns) og Vinho do Alentejo
(vín frá Alentejo svæðinu, oft talin þau bestu í Portúgal). Portúgal, nánar
tiltekið norðurhluta landsins í kringum Porto og ána Douro, er einnig
heimsfrægur fyrir púrtvínsgerð, þó svo flestar púrtvínsverksmiðjur landsins séu
í eigu Englendinga. Þrátt fyrir að púrtvín (portúgalska: Vinho do Porto) dragi
nafn sitt af borginni Portó eru vínin ekki framleidd í þeirri borg heldur í Vila
Nova de Gaia, við suðurhluta Douro árinnar.

Fótbolti er langvinsælasta íþrótt landsins, enda hefur landið verið ofarlega á
heimslista FIFA undanfarna áratugi. Portúgal hefur alið af sér marga þekkta
fótboltamenn í gegnum tíðina og eru þeir helstu Luís Figo, goðsögnin Eusébio,
Rui Costa, Pauleta og Cristiano Ronaldo. Luis Figo meðal annars var kjörinn
knattspyrnumaður Evrópu árið 2001 þegar hann spilaði með Real Madrid og
Cristiano Ronaldo var kjörinn knattspyrnumaður ársins af FIFA árið 2008 og
knattspyrnumaður Evrópu. Hjólaskautahokkí er einnig vinsælt, enda Portúgal það
land sem hefur unnið flesta titla á því sviði. Golf er einnig mikið stundað í
landinu, og þá helst í suðurhlutanum í kringum ferðamannakjarna, sem og blak og
strandfótbolti.

Í lok 9. áratugar síðustu aldar komu fram á sjónarsviðið ungir knattspyrnumenn í
Portúgal sem náðu aðdáunarverðum árangri í knattspyrnu með landsliði Portúgala
sem skipað var leikmönnum yngri en 21 ára, og sem aflaði þeim viðurnefnisins
‘Gullna kynslóðin’. Þannig vann þetta ungmennalandslið Portúgala tvö
heimsmeistaramót í knattspyrnu í röð (árið 1989 og 1991) og hafði meðal annars
innanborðs knattspyrnumennina Luis Figo og Rui Costa. Líkt og skiljanlegt er
voru væntingar Portúgala til þessara knattspyrnumanna sinna miklar þegar þeir
tóku út þroska sinn á knattspyrnuvellinum - og að sama skapi urðu vonbrigðin
mikil þegar þeim mistókst það keppni eftir keppni. Í sjálfu sér er rangt að
segja að niðurstaðan sé engin. Í Evrópukeppninni árið 2000 tapaði landsliðið
fyrir Frökkum, sem síðar urðu Evrópumeistarar, og í Evrópukeppninni árið 2004,
sem haldin var í Portúgal, tapaði liðið í úrslitaleiknum fyrir Grikkjum, 1 - 0.
Þrátt fyrir þessa næstum-því-sigra er niðurstaðan langt í frá sú sem búist var
við.

Mest sótta ferðamannasvæði Portúgals er héraðið Algarve í suðurhluta landsins og
þá sérstaklega Albufeira, sem er vel þekkt meðal margra Íslendinga.
Ferðamannastraumurinn til héraðsins var þó óverulegur fram til 6. áratugar
síðustu aldar áður en flugvöllurinn í Faro var opnaður. Flestir ferðamenn sem
koma til landsins eru frá Bretlandi, Þýskalandi og Skandinavíu.

Næststærsti ferðamannastaður landsins er sjálf höfuðborgin, Lissabon. Flestir
sem þangað sækja leita í ofgnótt af sögu borgarinnar sem endurspeglast í þeim
aragrúa minnisvarða sem finna má í borginni. Meðal frægustu minnisvarða hennar
er Betlehemsturninn og Jeronimo klaustrið.

Porto, önnur stærsta borg landsins, dregur að sér sinn skerf af ferðamönnum. Auk
þess að vera mesta púrtvínsborg heims, státar borgin af brú eftir Gustave Eiffel
og heilum borgarhluta sem hefur verið settur á Heimsminjaskrá UNESCO.

Portúgal á í landamæradeilum við nágranna sinn, Spán, um Olivença svæðið í
suðurhluta landsins (Olivenza á spænsku). Árið 1815 samþykktu Spánverjar að
skila svæðinu aftur til Portúgala en það hefur ekki verið gert enn þann dag í
dag og ítreka Portúgalar reglulega þá kröfu sína að landssvæðinu verði skilað.
Síðast var fjallað um málið á portúgalska þinginu árið 2004. Samkvæmt
alþjóðalögum telst Olivença til Portúgals, þrátt fyrir að hafa verið undir
spænskri stjórn frá árinu 1801.



https://is.wikipedia.org/wiki/Halld%C3%B3r_Laxness

Halldór (Kiljan) Laxness (fæddur: Halldór Guðjónsson 23. apríl 1902, dáinn 8.
febrúar 1998) var íslenskur rithöfundur og skáld, jafnan talinn einn helsti
íslenski rithöfundurinn á 20. öld.

Halldór var sonur Sigríðar Halldórsdóttur (fædd 1872) og Guðjóns Helgasonar
(fæddur 1870). Fyrstu æviárin bjó hann í Reykjavík en flutti að Laxnesi í
Mosfellssveit árið 1905.

Hann byrjaði snemma að lesa bækur og skrifa sögur, og þegar hann var 14 ára
gamall fékk hann sína fyrstu grein birta í Morgunblaðinu undir nafninu H.G. Ekki
löngu síðar birti hann grein í sama blaði undir sínu eigin nafni og var sú grein
um gamla klukku.

Halldór hlaut Nóbelsverðlaun í bókmenntum árið 1955. Hann var tvíkvæntur og
eignaðist fjögur börn.

Frá árinu 1945 átti Halldór fast heimili á Gljúfrasteini í Mosfellssveit. Að
frumkvæði Davíðs Oddsonar, forsætisráðherra keypti ríkissjóður Gljúfrastein af
Auði Laxness, ekkju Halldórs, og opnaði þar safn til minningar um skáldið
haustið 2004. Auður gaf safninu innbú þeirra hjóna.

Halldór Laxness fæddist sem Halldór Guðjónsson, árið 1905 hóf fjölskylda hans
búskap að Laxnesi í Mosfellssveit, og kenndi Halldór sig við þann bæ æ síðar.
Millinafnið Kiljan tók hann upp þegar hann skírðist til kaþólskrar trúar.

Halldór var elstur í þriggja systkina hópi en yngri voru systur hans, Sigríður,
fædd 1909 og Helga, fædd 1912. Foreldrar Halldórs voru Guðjón Helgi Helgason og
Sigríður Halldórsdóttir. Guðjón, fæddur 1870, var af fátækum ættum og vann meðal
annars í vegavinnu um allt Ísland og fékk fyrir það þokkaleg laun. Sigríður
móðir Halldórs fæddist 1872 og var ættuð frá Ölfusi, hún fluttist ung til
Reykjavíkur þar sem hún og Guðjón kynntust svo síðar.

Árið 1905 seldi Guðjón húsið sitt í Reykjavík og keypti jörðina Laxnes í
Mosfellsdal sem er 20 kílómetrum frá Reykjavík. Þangað fluttist Halldór með
foreldrum sínum og móðurömmu, Guðnýju Klængsdóttur, ásamt vinnukonu og
vinnumanni. Oftast var þó fleira fólk í Laxnesi, bæði gestir og vinnu- og
kaupafólk og þar var alltaf nóg að gera. Halldóri fannst það gæfa hans að hafa
fengið að reyna, að búa á stóru sveitaheimili og svo virðist sem hann hafi alist
upp við góðar aðstæður í Laxnesi.

Halldór Guðjónsson byrjaði að skrifa sem barn og fékk ungur áhuga á íslenskri
tungu og beitti sér fyrir málrækt í Mosfellsdalnum. Hann gaf út fyrstu bók sína,
Barn náttúrunnar, 1919 þá aðeins 17 ára gamall. Hann skrifaði bókina þegar hann
var 16 ára og sat þá frekar á Landsbókasafninu að skrifa en að mæta í skólann.
Barn náttúrunnar gaf glöggum bókarýnum fyrirheit um það sem koma skyldi.

Þegar Halldór var ungur maður fór hann að ferðast og dvaldi meðal annars í
Vesturheimi á árunum 1927–1929, hann var í klaustri í Lúxemborg frá desember
1922 fram til haustsins 1923. Í klaustrinu tók hann kaþólska trú og var skírður
og fermdur til kaþólskrar kirkju 6. janúar 1923.

Frumburð sinn, Maríu (10. apríl 1923 - 19. mars 2016), eignaðist Halldór með
Málfríði Jónsdóttur (29. ágúst 1896 - 7. nóvember 2003) sem hann hafði kynnst
sumarið 1922 í Rönne á Borgundarhólmi; þau giftust samt ekki. Í lok ævi sinnar
var Málfríður elsti lifandi Íslendingurinn.

Halldór var tvíkvæntur. Árið 1930 giftist hann Ingibjörgu Einarsdóttur (3. maí
1908 - 22. janúar 1994) og með henni átti hann soninn Einar (9. ágúst 1931 - 23.
maí 2016). Þau slitu samvistir 1940. Seinni konu sinni kynntist Halldór á
Laugarvatni 1939. Hún hét Auður Sveinsdóttir (30. júní 1918 - 29. október 2012).
Samkvæmt frásögn ævisöguritara Halldórs Laxness, Halldóri Guðmundssyni, vildi
Halldór fara rólega sakirnar og fyrstu árin eftir að þau byrjuðu að vera saman
þurfti Auður að bíða þolinmóð eftir honum. Halldór Guðmundsson segir svo frá að
Auður hafi verið tilbúin til þess að færa fórnir fyrir Halldór og hún getað létt
áhyggjum af skáldinu, hún var konan sem Halldór dreymdi um. Auður og Halldór
giftu sig hjá borgarfógeta 24. desember 1945. Þau fluttu að Gljúfrasteini árið
1945 en það hús létu hjónin byggja. Það var draumur Halldórs að eignast heimili
á sínum bernskuslóðum og þau fengu arkitektinn Ágúst Pálsson til þess að teikna
húsið. Auður sá að mestu um að fylgjast með húsasmíðunum á meðan Halldór
einbeitti sér að skrifum. Halldór og Auður eignuðust tvær dætur þær Sigríði, hún
var fædd 26. maí 1951 og Guðnýju sem er þremur árum yngri, fædd 23. janúar 1954.

Halldór Laxness fékk fjöldan allan af viðurkenningum fyrir ritstörf sín.
Nóbelsverðlaunin eru hvað merkilegust en dæmi um aðrar viðurkenningar sem honum
hlotnuðust voru; Menningarverðlaun ASF, Silfurhesturinn (bókmenntaverðlaun
dagblaðanna) og virt dönsk verðlaun, kennd við Martin Andersen Nexö, svo nokkur
séu nefnd. Árið 1968, þegar Aabo háskólinn í Finnlandi átti 50 ára afmæli var
Halldór gerður að heiðursdoktor við skólann.

Árið 1955 var Laxness sæmdur Nóbelsverðlaununum og það hafði strax jákvæð áhrif.
Bækurnar voru í kjölfarið þýddar á fleiri tungumál og menn sem höfðu ekki gefið
verkunum gaum áður fóru og kynntu sér bækurnar. Það var í Stokkhólmi sem Halldór
veitti verðlaununum viðtöku frá þáverandi konungi Svía, Gústaf VI Adolf, nánar
tiltekið í Hljómleikahúsinu við Kóngsgötuna. Verðlaunin, Nóbelsskjalið og
gullpeningurinn eru varðveitt í Þjóðminjasafninu og í myntsafni seðlabankans.

Halldór hafði sterkar stjórnmálalegar skoðanir og skrifaði til að mynda Halldór
tvær bækur um Sovétríkin sem ætlaðar voru til varnaðar þjóðskipulagi landsins.
Skrif skáldsins um hag íslensku þjóðarinnar vöktu ávallt athygli, landinn
reiddist honum ýmist eða varð snortinn yfir einlægni hans.

Þegar Halldór var ungur umgengst hann mikið eldra fólk og talsmáti hans varð
þess vegna háfleyglegur. Hann ræktaði tungumálið meira en aðrir höfundar og
notaði öðruvísi stafsetningu til þess að ná fram ákveðnum stíl í textann sem og
mörg áhugaverð orð.

Þegar Halldór var orðinn gamall maður og heilsunni farið að hraka fluttist hann
á Reykjalund. Þar var hann í fjögur ár og sífellt meira bundinn við rúmið.
Halldór Laxness lést 8. febrúar 1998 þá orðinn 95 ára. Í Morgunblaðinu birtist
grein eftir Mattías Johannessen skáld þar sem hann sagði meðal annars:

Hannes Hólmsteinn Gissurarson, prófessor sagði frá því opinberlega sumarið 2003,
að hann væri að skrifa ævisögu Laxness, en í kjölfarið reyndi Auður Laxness að
meina honum aðgang að bréfasafni skáldsins á handritadeild Þjóðarbókhlöðunnar og
tókst það. Ástæðan var sú að hún taldi Hannes ekki færan um að skrifa óhlutdræga
ævisögu Laxness. Eftir að fyrsta bindi ævisögunnar, Halldór kom út gagnrýndu
Helga Kress, prófessor og fleiri Hannes harðlega fyrir að fara frjálslega með
tilvitnanir í texta skáldsins án þess að geta heimilda. Hannes hefur síðar
viðurkennt í viðtölum að hann hefði átt að geta heimilda í ríkara mæli en hann
gerði.

Haustið 2004 höfðaði Auður mál gegn Hannesi fyrir brot á lögum um höfundarrétt.
Hannes var sýknaður í Héraðsdómi Reykjavíkur 2006 en málinu var áfrýjað til
Hæstaréttar og þar var Hannes dæmdur árið 2008 fyrir brot á höfundarrétti í
fyrsta bindi af ævisögu Halldórs Laxness. Var honum gert að greiða 1,5 milljónir
króna í fébætur og 1,6 milljónir í málskostnað.

Auður Laxness og fjölskylda hennar hefur lagt blessun sína yfir ævisögu
skáldsins, sem rituð var af Halldóri Guðmundssyni, rithöfundi og veitti honum
góðfúslega aðgang að bréfasafni og gögnum, sem voru í vörslu fjölskyldunnar.

Guðný Halldórsdóttir, leikstjóri og dóttir skáldsins, sagði í Kastljósþætti
sjónvarpsins 18. mars 2007 að Bjarni Benediktsson, þáverandi forsætisráðherra
hefði lagt stein í götu föður síns sem varð til þess að honum reyndist
illmögulegt að gefa út bækur sínar í Bandaríkjunum.

Halldór skrifaði fjölmörg skáldverk, þýddi verk annarra yfir á íslensku og sendi
frá sér greinar í dagblöð og tímarit. Alls skrifaði hann 13 stórar skáldsögur;
Brekkukotsannál, Gerplu, Atómstöðina, Heimsljós I og II, Íslandsklukkuna,
Kristnihald undir Jökli, Söguna af brauðinu dýra, Sölku Völku I og II,
Sjálfstætt fólk I og II, Smásögur (öllum smásögum skáldsins safnað saman í eina
bók), Vefarann mikla frá Kasmír og Guðsgjafarþula var svo síðasta skáldsagan sem
hann skrifaði. Einnig orti Halldór ýmiskonar kvæði og gaf út fjórar
minningasögur, ein þeirra er bókin Í túninu heima. Auk þess samdi hann fimm
leikrit og leikgerð að einni skáldsögu, en fyrsta leikritið samdi Laxness ekki
fyrr en hann var orðinn þroskaður höfundur, Straumrof, 1934.

Verk Halldórs eru fjölbreytt og hafa komið út í meira en 500 útgáfum og á 43
tungumálum auk móðurmálsins. Halldór þýddi verk frá öðrum og þar má nefna
Birtíng eftir Voltaire, Vopnin kvödd eftir Ernest Hemingway og Fjallkirkjuna
eftir Gunnar Gunnarsson.



https://is.wikipedia.org/wiki/Franska

Franska (français) er indóevrópskt tungumál af ætt rómanskra tungumála. Málið á
uppruna sinn í latínu en Rómverjar lögðu Frakkland undir sig á fyrstu öld f.Kr.
en þar voru áður töluð keltnesk mál, og var þróun latínunnar þar áhrifuð að
einhverju leyti af þeim. Franska varð fyrir áhrifum frá germönsku tungumáli
Franka, sem er uppruni nafnsins Frakkland, og því franska France. Rómverjar
kölluðu Frakkland Gallia, og kalla Frakkar Gallíu Gaule.

Franska er töluð víðs vegar í heiminum og er ellefta mest notaða tungumál heims.
Hún er móðurmál um 77 milljóna manns, auk þess sem hún er annað tungumál um 51
milljónar manns. Hún er upprunnin í Frakklandi og töluð þar og víða þar sem
Frakkar áttu áður nýlendur.

Franska er opinbert tungumál í Frakklandi, Lýðveldinu Kongó, Kanada, Madagaskar,
Fílabeinsströndinni, Kamerún, Búrkína Fasó, Malí, Senegal, Belgíu, Rúanda,
Haítí, Sviss, Búrúndí, Tógó, Miðafríkulýðveldinu, Kongó, Gabon, Kómoreyjum,
Djíbútí, Lúxemborg, Guadeloupe, Martiník, Máritíus, Vanúatú, Seychelleseyjum og
Mónakó. Auk þess er hún nokkuð mikið töluð í Alsír, Túnis, Marokkó og fleiri
löndum en er þó ekki opinbert tungumál þar. Til eru ýmsar mállýskur í frönsku.

Um það bil 12% Evrópubúa tala frönsku, en hún er fjórða stærsta móðurmálið í
Evrópusambandinu (á eftir þýsku, ensku og ítölsku). Franska er líka þriðja
víðkunnasta tungumálið í Evrópusambandinu á eftir ensku og þýsku, en 20%
Evrópubúa segjast kunna frönsku.

Samkvæmt stjónarskrá Frakklands er franska opinbert tungumál lýðveldisins og
hefur verið það frá 1992 (en það hafði verið skyldubundið mál lagtexta frá
1539). Franska ríkisstjórnin tilskipar noktun frönsku í opinberum ritum hennar,
í menntunarkerfinu (nema í tilteknum tilfellum), í samningum og í auglýsingum,
sem verða að vera með þýðingu á erlendum orðum.

Í Belgíu er franska opinbert tungumál í Vallóníu (nema á litlu svæði í
austurhluta héraðsins, þar sem þýska er töluð) og er eitt af tveimur opinberum
málum í Brussel, ásamt hollensku, þar sem meirihluti íbúa hefur hana að
móðurmáli.

Franska er eitt af fjórum opinberum málum Sviss (ásamt þýsku, ítölsku og
rómönsku) og er töluð í vesturhluta landsins, sem heitir Romandie. Genf er
stærsta borg þessa svæðis. Tungumálaskiptingin í Sviss samsvarar ekki
stjórnsýslueiningum, og í sumum kantónum eru tvö opinber tungumál. Franska er
móðurmál 20% Svisslendinga, en 50,4% þeirra tala málið.

Einnig er franska opinbert tungumál í Lúxemborg, Mónakó, Andorra og Aosta-dal á
Ítalíu. Í Ermarsundseyjum talar minnihluti enn þá franskar mállýskur.

Meirihluti frönskumælenda í heimi býr í Afríku. Árið 2007 var áætlað að 150
milljónir Afríkubúa í 31 landi hafa frönsku annaðhvort sem móðurmál eða
annað mál. Þar er ekki með talið fólk sem býr í löndum þar sem franska er ekki
meirihlutamál sem lært hefur frönsku. Vegna mikilla vaxta franska málsins í
Afríku er gert ráð fyrir að frönskumælendum fjölgi í 700 milljónir fyrir árið
2050. Franska er það tungumál sem er í hröðustum vexti í Afríku.

Franska er aðallega talað sem annað mál í Afríku, en það er orðið að aðalmál í
sumum borgum, til dæmis í Abidjan á Fílabeinsströndinni og í Libreville í Gabon.
Afrísk fanska er ekki sameinað mál, en mismunandi myndir hennar hafa orðið til í
gegnum samband við ýmis afrísk tungumál.

Líklegast er að franska málið verður fyrir mestum vexti í Afríku sunnan Sahara,
bæði vegna bættrar menntunar og mikillar mannfjölgunar. Þetta er líka svæðið þar
sem málið hefur breyst mest undanfarin ár. Franskamælendur frá öðrum löndum geta
lent í vandræðum með að skilja frönskuna eins og hún er töluð á þessu svæði, en
ritmálið er náskylt tegundunum sem er að finna í öðrum frönskumælandi löndum.

Franska er annað stærsta málið í Kanada á eftir ensku, en bæði málin eru opinber
á efstu stjórnsýlsustigi. Hún er móðurmál 9,5 milljóna sem svara til 29,4%
heildarmannfjölda Kanada, og er annað mál 2,07 milljóna eða 6,4% Kanadamanna.
Franska er eina opinbera tungumálið í héraðinu Quebec, en þar hafa 7 milljónir
hana að móðurmáli, eða 80,1% allra íbúa. Um það bil 95% Quebec-búa tala frönsku
sem móðurmál eða annað mál, en hún er þriðja mál sumra þar. Borgin Montreal er
líka í þessu héraði, en hún er önnur stærsta frönskumælandi borg í heimi miðað
við fjölda þeirra sem hafa hana að móðurmáli.

Nýja-Brúnsvík og Manitóba eru einu kanadísku héruðin þar sem bæði málin eru
opinber, en full tvítyngisstefna hefur eingöngu verið innleidd í Nýju-Brúnsvík,
þar sem þriðjungur íbúa er frönskumælandi. Franska er líka opinbert mál í
Norðvesturhéruðunum, Núnavút og Jukon. Af þessum þremur héruðum hefur Jukon
flesta frönskumælendur, en þeir svara til 4% mannfjöldans þar. Hins vegar er
franska ekki opinbert tungumál í Ontaríó, en frönskumælendum er tryggt aðgang
að opinberri þjónustu á móðurmáli þeirra með lögum. Lög þessi gilda líka um
hluta héraðsins þar sem er töluverður fjöldi frönskumælenda, til dæmis í Austur-
og Vestur-Ontaríó.

Annars er margt um frönsumælendur einnig að finna í Suður-Manitóbu, Nova Scotia,
á skaganum Port au Port í Nýfundnalandi og Labrador. Minni hópa frönskumælenda
er að finna í öllum héruðunum. Höfuðborg Kanada, Ottawa, er líka í rauninni
tvítyngd borg, þar sem hún liggur hinum megin á á við Quebec. Borgarstjórnvöldum
er skylt að veita þjónustu sína bæði á frönsku og ensku.

Samkvæmt manntalinu 2011 er franska fjórða mest talaða tungumálið í
Bandaríkjunum, á eftir ensku, spænsku og kínversku. Franska er ennþá annað
stærsta málið í fylkjunum Louisiana, Maine, Vermont og New Hampshire. Í
Louisiana er margar ólíkar mállýskur að finna, en saman kallast þær
Louisiana-franska. Cajun-franska er stærsta þeirra, en flestir mælendur þessarar
mállýsku búa í Acadiana. Samkvæmt manntalinu 2000 eru 194.000 manns í Louisiana
sem tala frönsku heima. Önnur mállýska sem er náskyld kanadískri frönsku er
töluð í Nýja-Englandi. Missouri-franska var einu sinni töluð víða í Missouri og
Illinois, en er næstum útdauð í dag.

Franska er eitt tveggja opinberra mála á Haítí, og er aðalmálið á
stjórnsýslustigi og í menntunarkerfinu. Allir menntaðir Haítí-búar tala frönsku
og hún er notuð í miklum mæli í viðskiptum. Hún er líka notuð við athafnir svo
sem brúðkaup, útskriftir og messur. Annað opinbera tungumálið er haítí-kreólska,
sem var nýlega stöðluð, en næstum allir Haítí-búar tala hana. Um 70–80%
Haítí-búa hafa haítí-kreólsku að móðurmáli, afgangurinn hefur frönsku að
móðurmáli. Haítí-kreólska er að mestu leyti byggð á frönsku, með áhrifum frá
vesturafrískum tungumálum og nokkrum evrópskum málum. Haítí-kreólska er náskyld
Lousiaina-kreólsku og blendingsmálinu sem er talað í Litlu-Antillaeyjum.

Franska var opinbert tungumál í Franska Indókína, nýlendu sem stóð saman af
Víetnam, Laos og Kambódíu. Hún er ennþá stjórnsýslumál í Laos og Kambódía, en
framstaða hennar hefur dregst saman undanfarin ár. Í Víetnam talaði aðalstéttin
frönsku, en þjónar sem unnu á frönskum heimilum töluðu blendingsmál sem í dag er
útdautt. Eftir lok franskrar stjórnar var haldið áfram að nota frönsku í
Suður-Víetnam í stjórnsýslu, menntun og viðskiptum. Frá falli Saigon hefur enska
ýtt frönskunni verið ýtt úr sæti sem vinsælasta annað málið. Franska heldur svo
stöðu sinni sem öðru tungumáli hjá eldri kynslóðum og efri stéttum, en hún er
líka notuð í háskólum og

Í Líbanon, sem er fyrrverandi frönsk nýlenda, er arabíska eina opinbera málið
samkvæmt lögum, en önnur lög gera ráð fyrir notkun á frönsku til tilteknum
tilvikum. Franska er víða í notkun hjá Líbönum sem annað mál, en hún er kennd í
skólum ásamt arabísku og ensku. Franska er líka notuð á peningaseðlum,
umferðarskiltum og opinberum byggingum (með arabísku).

Sýrland var frönsku nýlenda til ársins 1943, en franskan er í rauninni útdauð
þar nema hjá efri og miðstéttunum. Töluvert er um frönskumælendur í Ísrael, og
franska er í boði sem annað mál í mörgum skólum.

Franska er opinbert tungumál á eyjunni Vanúatú í Kyrrahafi, þar sem 45% íbúa
tala málið. Á Nýju-Kaledóníu, sem er undir yfirráðum Frakklands, geta 97% íbúa
talað, skrifað og lesið frönsku. Í Frönsku Pólýnesíu hafa 95% íbúa kunnáttu í
talaðri, skrifaðri og ritaðri frönsku, og í Wallis- og Fútúnaeyjum hafa 78% íbúa
sömu kunnáttu.

Franska er svipuð öðrum rómönskum málum að nokkru leyti hvað varðar málfræði.
Til dæmis eru bara tvö kyn, engar beygingar eins og á latínu, greinar sem þróast
hafa úr latneskum ábendingarfornöfnum og nýjar sagnatíðir sem þróast hafa úr
hjálparsögnum.

Orðaröð í fullyrðingarsetningum á frönsku er frumlag–sögn–andlag þó fornafn megi
koma á undan sögninni. Frumlagið og sögnin geta skipt um sæti í sums konar
setningum, til dæmis spurnarsetningum, en það er ekki skyldubundið, til dæmis:

Greinarmunur er á frönsku á formlegum og óformlegum fornöfnum í annarri persónu,
sbr. þúun og þérun á íslensku.



https://is.wikipedia.org/wiki/Austurr%C3%ADki

Austurríki (opinberlega Lýðveldið Austurríki; þýska Republik Österreich) er
landlukt ríki í Mið-Evrópu með um 8,5 milljónir íbúa (1. janúar 2015. Landið er
sambandslýðveldi sem samanstendur af níu sambandsríkjum. Höfuðborg þess heitir
Vín. Austurríki einkennist af hálendi Alpafjallanna en teygir sig einnig inn að
Bæheimsskógi og Pannonísku sléttunni. Í margar aldir var Austurríki hluti af
þýska ríkinu en klauf sig endanlega frá því síðla á 19. öld er Prússland varð
leiðandi aðili í sameiningu þýsku ríkjanna. Austurríki er aðildarríki að NATO og
er meðlimur Evrópusambandsins.

Austurríki er 83.879 km2 að stærð og er því meðalstórt ríki í Evrópu. Það á land
að átta öðrum ríkjum:

Auk Alpafjalla er Dóná mjög áberandi í landslagi Austurríkis en fljótið rennur í
gegnum landið norðanvert frá vestri til austurs.

Í Austurríki eru tvö lítil svæði, Kleinwalsertal í Vorarlberg og Jungholz í
Tírol. sem ekki eru aðgengileg annars staðar frá Austurríki vegna hárra fjalla.
Heldur eru bæði svæðin eingöngu aðgengileg frá Þýskalandi.

Í Austurríki búa 8,4 milljónir manna á tæplega 84 þúsund km2 svæði. Þéttleiki
landsins er því 100 íbúar á km2. Mikil fjölgun fólks var merkjanleg á tímum
iðnbyltingarinnar, þrátt fyrir talsverðar Ameríkuferðir en íbúum fækkaði snöggt
meðan heimstyrjaldirnar tvær á 20. öld stóðu yfir. Eftir stríð hefur
Austurríkismönnum fjölgað hægt og er fjölgunin í dag ekki nema um 30 þúsund á
ári. Fjölgunin er til komin vegna innflutnings erlendra borgara, þar sem
fæðingar- og dánartala landsins er nær jafnhá. Flestir þeirra sem eru af erlendu
bergi brotnir eru frá löndum fyrrverandi Júgóslavíu. Útlendingar í Austurríki
eru rúmlega 800 þúsund talsins, þ.e. tæp 10% af íbúafjölda landsins. Í Vín er
hlutfallið 20%.

Í Austurríki er þýska opinbert tungumál. Hér er hins vegar um suðurþýska
mállýsku að ræða, þannig að framburður og orðaforði eru eitthvað ólík háþýsku.
Austurríska mállýskan líkist helst bærísku en hefur þó þróast enn lengra. Við
inngöngu Austurríkis í Evrópusambandið var samið um að landið fengi að halda
sínum sérstaka orðaforða. Önnur viðurkennd tungumál í Austurríki eru ungverska,
slóvenska, burgenlandkróatíska, tékkneska, slóvakíska og rómaní (sígaunar).

Tæplega 75% Austurríkismanna eru kaþólskir. Aðeins 4,6% tilheyra evangelískum
kirkjum. Um 340 þúsund manns eru Múhameðstrúar en það eru 4,3% landsmanna.
Gyðingar eru 8-10 þúsund. Langflestir þeirra búa í Vín. Tíu þúsund manns
tilheyra búddisma. Þeir sem ekki tilheyra neinum trúflokki eru 12% af íbúum
landsins.

Þjóðfáni Austurríkis samanstendur af þremur láréttum röndum: Rauðri, hvítri og
rauðri. Hann kom fyrst fram 1230 svo vitað sé og var þá tákn
Babenberger-ættarinnar, en það var markgreifa- og hertogaættin í Austurríki fram
á síðla 13. aldar. Ekkert er vitað um tilurð fánans, en þjóðsagan segir að hann
hafi orðið til í þriðju krossferðinni. Með í för var Leópold V hertogi af
Babenberg. Í umsátrinu um Akkó (1189-1191) höfðu bardagar orðið svo miklir að
hvítur kirtill Leópolds litaðist rauður. Eingöngu hafi sést í hvíta beltisbindið
sem sverðið hans hékk í. Eftir daga Babenberg-ættarinnar tók Habsborgarættin
fánann upp og gerði hann síðar að ríkisfána. Fánanum var breytt á ýmsum
tímabilum, svo sem við innlimun Austurríkis í þýska ríki nasista.

Skjaldarmerki Austurríkis sýnir svartan örn sem horfir til vinstri. Á sitthvorum
fæti eru hlekkir. Klærnar halda á hamri og sigð. Á brjóstinu er þjóðfáninn í
skjaldarformi og á höfðinu er kóróna í formi borgarmúrs. Örninn var merki þýska
ríkisins, en Austurríki var hluti af því fram í byrjun 19. aldar. Sigðin merkir
bændurna. Hamarinn merkir vinnuaflið. Kórónan merkir borgarana. Örninn var í
aldaraðir merki þýska ríkisins og Austurríkis en núverandi örn var tekið upp
1919, við upplausn austurríska-ungverska sambandsins. 1945 var hlekkjunum bætt
við en þeir merkja sigur yfir einræðisstjórn nasista á tímum heimstyrjaldarinnar
síðari.

Austurríki er lýðveldi sem samanstendur af níu sambandsríkjum. Austurríska
þingið samanstendur af tveimur deildum: Þjóðarráðinu (Nationalrat) og
sambandsráðið (Bundesrat). Hið fyrrnefnda mynda 183 þingmenn sem kosnir eru í
almennum kosningum. Kjörtímabilið er fimm ár. Sambandsráðið samanstendur af
fulltrúum sambandsríkjanna, sem einnig eru þingmenn í hverju sambandsríki fyrir
sig. Æðsti yfirmaður þingsins er kanslarinn, sem valinn er af forseta landsins.
Kjörtímabil forsetans er sex ár. Allir ráðherrar eru tilnefndir af forsetanum en
það er kanslarinn sem endanlega velur þá. Hvert sambandsland er með eigið þing
(Landtag). Í hverju þingi eru sextán þingmenn sem kosnir eru í almennum
kosningum og velja þeir ráðherrana í hverju sambandslandi fyrir sig.

Í Austurríki er herskylda fyrir alla karlmenn og stendur hún yfir í sex mánuði.
Í hernum eru að staðaldri 35 þúsund manns en 25 þúsund til viðbótar eru
tiltækir. Konur eru ekki herskyldar en eru engu að síður velkomar. Markmið
hersins er að tryggja varnir ríkisins en einnig að aðstoða við hjálparstarf ef
náttúruhamfarir valda skaða eða neyðaraðstæður koma upp. Eftir að
heimstyrjöldinni síðari lauk hefur Austurríki ekki tekið þátt í neinum
hernaðarátökum. Þó hefur landið sent hermenn til starfa erlendis síðan 1960. Í
öllum slíkum tilvikum er um litlar herdeildir að ræða. Stærsta verkefni
austurríska hersins var KFOR-verkefnið í Kosóvó 1999 en 436 manns voru sendir
þangað.

Gjaldmiðillinn í Austurríki er evran. Á árunum 1925-1938 og aftur 1945-1998 var
notast við Schilling (skildingur). Einn Schilling voru 100 Groschen. Á árunum
1938-1945 var landið hluti af Þýskalandi og var þá notast við þýsku
ríkismörkina. Skildingurinn átti uppruna sinn í ríki Karlamagnúsar en ýmis lönd
hafa notað hann í gegnum aldirnar, svo sem England (Shilling), Þýskaland og
Danmörk (Skilling). Árið 1999 tók Austurríki upp evruna, en skildingurinn var í
notkun til 28. febrúar 2002.

Langstærstur hluti Austurríkis var hernuminn af Rómverjum. Aðeins nyrsti
hlutinn, fyrir norðan Dóná, tilheyrði germönum. Við endalok Rómaveldis þustu
vestgotar, austgotar og alemannar yfir landið en enginn þessara þjóðflokka
settist þar að. Á sjöttu öld fluttu bajúvarar til landsins frá norðri en
alemannar settust að vestast í Vorarlberg. Eftir það fluttu einnig slavar í
einhverjum mæli til landsins frá austri. Árið 600 stofnuðu slavar fyrsta
sjálfstæða slavaríkið í Evrópu (Karantanía) en það náði inn í suðurhluta
núverandi Austurríkis (Kärnten og Steiermark). Þetta ríki liðaðist undir lok á
8. öld og varð loks hluti hins mikla frankaríkis. Á tímum Karlamagnúsar hófst
landnám germana þar, en Ungverjar eyðilögðu það jafnharðan. Eftir að Ottó I
keisari sigraði Ungverja endanlega árið 955, hófst nýtt landnám bajúvara frá
Bæjaralandi í vestri. Árið 976 hlaut Leopold frá Bæjaralandi, af ætt Babenberg,
allt svæðið að léni undir Ottó III keisara. Það var þá kallað Ostarichi, sem
seinna breyttist í Österreich. Austurríki varð því undir stjórn Bæjaralands en
var greifadæmi í þýska ríkinu.

Á tímum Babenberg ættarinnar var landið rutt og þar myndaðist heilstætt
samfélag. Babenberg-ættin átti líka Bæjaraland og voru bæði greifadæmin undir
sömu stjórn. En 1156 aðskildi Friðrik Barbarossa keisari bæði löndin og breytti
Austurríki í hertogadæmi. Með þessum gjörningi hófst saga Austurríkis sem eigið
landsvæði innan þýska ríkisins, enda var það þá sjálfstætt samfélag undir stjórn
hertoga. Fyrsti hertoginn hét Hinrik, með viðurnefnið Jasormimgott. Hann gerði
borgina Vín að aðsetri sínu, en síðan þá hefur Vín verið höfuðstaður
Austurríkis. Á tíma Hinriks hertoga varð Steiermark hluti af Austurríki en
einnig landsvæði sem í dag eru hluti af Slóveníu. Þegar Friðrik II hertogi féll
í orrustu 1246, dó Babenberg-ættin út. Þá hófst valdabarátta um héraðið, sem var
nokkurn veginn stjórnlaust næsta áratuginn. Ottókar II, konungur Bæheims, náði
völdum 1256 en hann féll í orrustu 1278 gegn Rúdolf af Habsborg. Þar með náði
Habsborgarættin völdum í Austurríki sem ríkjandi hertogar og héldu þeim í 640
ár, allt til 1918.

1335 féll Kärnten í hendur Habsborgara og 1363 Tírol. Þar með var Austurríki
orðið að stóru hertogadæmi og náði vel yfir núverandi landmæri. Þetta þótti þá
vera allstórt svæði og 1379 var hertogadæminu skipt upp í þrjá hluta.

Þetta leiddi til mikilla erja á allri 15. öldinni, enda voru erfingjarnir margir
og löndin góð. Austurríki sameinaðist ekki aftur fyrr en 1493 er Friðrik V
hertogi erfði alla hlutana. Friðrik var kjörinn keisari þýska ríkisins á miðri
15. öld. Nokkrir hertogar Habsborgara höfðu áður verið kjörnir konungar (og
keisarar) þýska ríkisins en með Friðrik, sem kallaðist Friðrik III, myndaðist
nær óbrotin lína Habsborgara sem konungar og keisarar þýska ríkisins, allt til
enda þess 1806. Friðrik hóf Austurríki upp sem erkihertogadæmi innan ríkisins
strax árið eftir kjör sitt sem konungur. Þannig stóð erkihertogadæmið Austurríki
jafnfætis við kjörfurstadæmin, með þeirri undantekningu að erkihertoginn hafði
ekki kjörgengi í konungskjöri. Sem erkihertogadæmi varð Austurríki hins vegar
sjálfstætt ríki í ríkinu.

1477 kvæntist hertoginn Maximilian Maríu frá Búrgund. Maximilian varð síðan
keisari 1493 og erfði Habsborg því Búrgúnd. Eftir að sonur hans, Filippus,
kvæntist Jóhönnu af Kastilíu og Aragon, 1496, eignaðist Habsborgarveldið Spán og
þar með nýju löndin í Ameríku en einnig Napolíríkið, Sikiley og Sardiníu. Þegar
Karl V varð keisari 1519 stóð Habsborg á hátindi veldis síns. Austurríki var
hluti af stórveldi. Karl V hafði þó ekki mikinn áhuga á að viðhalda ríkinu á
einni hendi. Strax 1521 skildi hann Austurríki frá og gaf það bróður sínum,
Ferdinand I. Síðar gaf hann syni sínum Spán (ásamt Niðurlöndum og Ameríku). 1526
töpuðu Ungverjar orrustu við osmani (Tyrki) og erfði Ferdinand þá Ungverjaland
og Bæheim, ásamt Mæri, Sílesíu og Lausitz. Hins vegar varð Ferdinand að fást við
Tyrki. Árið 1538 var konungsríkinu Ungverjaland skipt í þrennt:

1556 afþakkaði Karl V og settist í helgan stein. Þar með skiptist Habsborg í
tvær nýjar ættir: Spænska ættin og austurríska ættin. Allir keisarar þýska
ríkisins eftir þetta voru af austurrísku ættinni.

Þegar siðaskiptin hófust snemma á 16. öldinni fór nýja trúin eins og eldur í
sinu um gjörvallt Austurríki. Aðallinn og keisarinn viðhéldu kaþólskunni en ekki
kom til átaka eða uppþota í ríkinu. Ef til vill átti óttinn við Tyrki einhvern
þátt í því að þjappa íbúum Austurríkis saman. 1529 voru Tyrkir komnir að
borgarmörkum Vínar.

Þann 27. september hófu þeir umsátur um borgina undir forystu soldánsins Súlíman
I. Íbúar Vínar voru skelfingu lostnir. Margir íbúar Vínar flúðu en á hinn bóginn
tókst nokkur þúsund hermönnum frá þýska ríkinu og Spáni að komast til
borgarinnar áður en umsáturshringurinn lokaðist. Tyrkir voru hins vegar með nær
250 þúsund manna lið. Eftir nokkra bardaga ákvað Súlíman að hætta umsátrinu
sökum versnandi veðurs en vetur var í nánd og birgðaflutningar erfiðir. Þann 14.
október hurfu Tyrkir úr landi. Þeir birtust aftur 1532 en þá hafði Karli V
tekist að safna miklu liði. Súlíman réðist því ekki á Vín, heldur rændi og
ruplaði í Steiermark og hvarf á braut á ný.

Árið 1600 hóf kaþólska kirkjan gagnsiðbótina í Austurríki, heldur seinna en víða
annars staðar í þýska ríkinu. Siðbótin var hins vegar mjög grimmileg og
árangurinn eftir því. Á skömmum tíma tókst að snúa meirihluta íbúa Austurríkis
til kaþólsku á ný. Þar af leiðandi tók landið þátt í 30 ára stríðinu og barðist
með bæjurum gegn siðaskiptamönnum og gegn Svíum.

1683 birtust Tyrkir aftur við borgardyr Vínar. Að þessu sinni undir forystu
stórvesírsins Kara Mústafa. 14. júlí var umsáturshringur lagður um borgina.
Meðan Vín var þannig einangruð frá umheiminum, rústuðu Tyrkir svæðinu í kring,
sem og Neðra Austurríki. Mörgum borgum var eytt og íbúar þeirra stráfelldir.
Þrátt fyrir ákafar árásir á Vín náðu Tyrkir ekki að komast inn fyrir
borgarmúrana. Í ágúst hafði Leopold I keisari safnað nægu liði til að þramma til
Vínar. Með í för voru hermenn frá Bæjaralandi, Frankalandi, Saxlandi, Sváfalandi
og Feneyjum. Einnig mætti pólskur her til Vínar. Sobieski konungur var
aðal-herstjórnandi kristna hersins.

Þann 12. september varð stórorrusta við Tyrki í Kahlenberg við Vín. Meðan sú
orrusta stóð yfir gerði herinn í Vínarborg útrás og réðust á Tyrki. Eftir tólf
tíma bardaga létu Tyrkir undan síga og flúðu af vettvangi. Vín var þannig
björguð en reyndar er talið að ósigur Tyrkja hafi bjargað Austurríki öllu. Í
kjölfarið var farið í Tyrkjastríð á Balkanskaga. Það fyrra fór fram 1683-1699 en
í því var Eugen prins af Savoy mjög sigursæll. Austurríki hlaut þá landsvæði á
Balkanskaga sem í dag eru hlutar Slóveníu og Króatíu.

Árið 1701 hófst spænska erfðastríðið. Ýmsir gerðu tilkall til spænsku krúnunnar
við andlát Karls II konungs, en hann var síðasti aðili spænsku Habsborgaranna.
Jósef I keisari gerði tilkall til krúnunnar fyrir hönd Austurríkis, en eftir
mikla bardaga hlaut Filippus V frá Frakklandi hnossið. Stríðinu lauk með
friðarsáttmálunum í Utrecht 1713. Eftir fleiri Tyrkjastríð 1714-18 hlaut
Austurríki landsvæðin í norðurhluta Bosníu og Serbíu og nokkur fleiri.

Habsborgarveldið náði því mestri útbreiðslu sinni eftir að Spánn var skilinn
frá. 1711 hafði Karl VI tekið við sem keisari þýska ríkisins. Honum var strax
ljóst að hann yrði síðasti Habsborgarinn í karllegg og hafði áhyggjur af framtíð
Austurríkis og þýska ríkisins. Því bjó hann til nýja stjórnarskrá fyrir
keisaraveldið, en í því kvað svo á að keisaraembættið mætti ganga í erfðir með
dætrum í Austurríki. Karl lést 1740. Sökum þess að enginn önnur lönd þýska
ríkisins, né heldur kjörfurstarnir, viðurkenndu stjórnarskrá Karls VI um erfðir
kvenna, braust út stríð um krúnu Austurríkis og þýska ríkisins.

Friðrik mikli Prússakonungur réðist inn í Sílesíu og hertók landsvæðið. Hann
gerði bandalag við kjörfurstann af Bæjaralandi, sem í kjölfarið var kjörinn
keisari sem Karl VII. Prússar, Bæjarar og Frakkar börðust gegn Austurríki en
Englendingar og Hollendingar veitti Austurríkismönnum mikinn stuðning. Karl VII
lést 1745 og þá var leiðin greið fyrir elstu dóttur Karls VI, Maríu Teresíu. Hún
var krýnd sem erkihertogaynja af Habsborg og drottning Ungverjalands, en
eiginmaður hennar, Frans I, var krýndur sem keisari ríkisins. Enn var þó barist
í stríðinu til 1748. Sjö ára stríðið 1756-63 breytti engu um Sílesíu eða önnur
landamæri Austurríkis.

Jósef II tók við af móður sinni sem erkihertogi af Austurríki 1780. Hann var
mjög framfarasinnaður og vildi allt fyrir fólkið gera. 1785 stakk hann upp á því
að fá að skipta á austurrísku Niðurlöndum (þ.e. Belgíu) fyrir Bæjaraland, þannig
að Bæjaraland og Austurríki myndu sameinast í eitt ríki. Þýska ríkið hlytu
Niðurlönd. Tillögunni var hins vegar hafnað af kjörfurstunum. Á hinn bóginn tók
Jósef þátt í skiptingu Póllands 1772, 1793 og 1795 (ásamt Prússlandi og
Rússlandi). Það með fékk Austurríki stóran hluta landsins, allt norður til
Varsjár en Pólland þurrkaðist út af landakortinu. Franska byltingin skók Evrópu
1789. Strax 1794 hertók franskur byltingarher Niðurlönd Habsborgara (þ.e.
Belgíu).

Austurríki tók þátt í bandalaginu gegn Napoleon þegar árið 1799 til að stemma
stigu við yfirgang Frakklands. Þrátt fyrir það stóðu Austurríkismenn einir gegn
Napoleon í orrustunni við Marengo og við Hohenlinden árið 1800 og biður ósigur í
bæði skiptin. Við það unnu Frakkar lönd við Rínarfljót. Eftir sigur Frakka í
þríkeisaraorrustunni miklu við Leipzig 1805 komust þeir til Vínarborgar og tóku
borgina. Við það tækifæri missti Austurríki lönd sín á Ítalíu (til dæmis
Venetíu). Frakkar yfirgáfu borgina hins vegar skjótt aftur. Þegar þýska ríkið
var lagt niður 1806 eftir þrýsting frá Napoleon, var Frans II ríkjandi keisari.
Strax á sama ári lýsti hann yfir stofnun Austurríkis sem keisararíkis. Segja má
að þetta hafi verið stofnstund Austurríkis sem óháð og frjálst ríki, þrátt fyrir
að nær allir keisarar þýska ríkisins hafi verið af ætt Habsborgara og oftast
setið í Vín síðan á 15. öld. Nýja keisararíkið stóð til 1918.

Aftur var myndað bandalag gegn Napoleon. Austurríki tók hins vegar ekki þátt í
neinum orrustum fyrr en 1809. Á því ári töpuðu þeir fyrir Napoleon í orrustunni
við Abensberg, Eggmühl og Regensburg. Austurríski herinn flúði til Bæheims og
Napoleon þrammaði til Vínar. Frakkar skutu á borgina og hertóku hana í einni
svipan í maí. Við svo búið sneri austurríski herinn aftur frá Bæheimi. Í
orrustunni við Aspern (nálægt Vín) sigruðu Austurríkismenn og hröktu Frakkar
burt úr landi á næstu mánuðum. Þetta var fyrsta stóra tap Napoleons á ferli
sínum. Fyrir vikið hélt Austurríki sjálfstæði sínu. 1813 dró til
þjóðarorrustunnar miklu við Leipzig. Þar mættust Frakkar og bandamenn
(Austurríki, Prússland, Rússland og Svíþjóð). Orrustan stóð yfir í þrjá heila
daga og lauk með ósigri Napoleons. Þetta var síðasta orrusta Austurríkismanna
gegn honum. Þeir komu ekki við sögu við lokafall Napoleons í orrustunni við
Waterloo.

Eftir fall Napoleons var nauðsynlegt að koma skipan á nýjum ríkjum og landamærum
í Evrópu. Haldin var viðamikil ráðstefna í Vín að boði Frans I keisara, en
fundarstjóri var utanríkisráðherra landsins, Metternich fursti. Ráðstefnan hófst
18. september 1814 og kallast Vínarfundurinn (þ. Wiener Kongress). Allir helstu
leiðtogar í Evrópu sóttu ráðstefnuna, sér í lagi frá Rússlandi, Bretlandi,
Austurríki, Prússlandi, Frakklandi, kirkjuríkisins og margra annarra smærri
ríkja. Vín var næsta árið pólitísk þungamiðja Evrópu. Viðræður og samningar
þokuðust hægt. Á vormánuðum 1815 strauk Napoleon úr útlegð frá Elbu og safnaði
nýju liði. Komst þá skriður á samninga og lauk ráðstefnunni 9. júní. Aðeins níu
dögum síðar, 18. júní, var Napoleon sigraður aftur í stórorrustunni við
Waterloo. Fyrir Austurríki hafði ráðstefnan mikil áhrif. Landið missti Niðurlönd
og eignir við ofanvert Rínarfljót. Á hinn bóginn fékk Austurríki að halda
Galisíu (suðurhluti Póllands). Landið fékk auk þess Illyríu og Salzburg.
Austurríki varð eftir sem áður stórveldi í Evrópu. Eitt það síðasta sem
Vínarfundurinn gerði var að stofna þýska sambandið úr leifum þýskra furstadæma,
hertogadæma og konungsríkja. Austurríki varð leiðandi afl í nýja ríkinu en var
þess fyrir utan eigið keisaraveldi. Austurríki var til að mynda utan við
tollbandalag nýja ríkisins. Þýska sambandið var leyst í sundur af Bismarck 1866.

Samhliða aukinni iðnvæðingu og fjölgun í röðum nýrrar verkamannastétt jukust
stjórnmálaleg átök í Austurríki. Þetta var einnig tími þjóðernishyggju. Um miðja
19. öldina voru mótmælin í hámarki en sökum þess að Austurríki var
fjölþjóðaríki, náðu mótmælendur ekki að skipuleggja sig eins og víða annars
staðar. Á byltingarárinu 1848 kom til víðtækra mótmæla, en þær voru allar barðar
niður. Á hinn bóginn sá keisari að friða þurfti lýðinn. Því var Metternich
fursti rekinn úr embætti, enda var hann mjög íhaldssamur á gamla kerfið og
mikill harðlínumaður.

Þann 22. júlí fundaði fyrsta austurríska þingið í nútíma-formi í Vín. Ekkert
þinghús var til staðar og því var fundað í reiðskóla til að byrja með. Meðan
íbúar móðurlandsins voru friðaðir í bili, braust út bylting í öðrum hlutum
ríkisins. Í Norður-Ítalíu var bylting barin niður af hernum. Í Ungverjalandi var
vilji til að losna frá Austurríki og myndaður var mikill her. Austurríski herinn
neitaði hins vegar að fara austur og því lýstu Ungverjar sig úr sambandi við
keisarann. Yfirmenn hersins voru studdir af íbúum Vínar og gerð var aðför að
keisara og stjórninni, sem yfirgáfu borgina og flúðu til borgarinnar Olomouc í
Mæri (Tékklandi). Þar afþakkaði Ferdinand I keisari en frændi hans, Jósef Karl,
tók við sem nýr keisari. Keisarasinnar söfnuðu liði og hófu gagnbyltingu. 1.
nóvember hertóku þeir Vín í miklum bardögum þar sem 2000 manns týndu lífi. 24
leiðtogar byltingarmanna voru teknir af lífi. Þar með var endir bundinn á
byltingunni. Aðeins með aðstoð Rússa tókst að vinna Ungverjaland á ný. Eftir
þetta tók Jósef Karl keisari sér nánast einræðisvald.

Árið 1859 hófu Ítalir, undir forystu Garibaldis, að sameina sjálfstæð lönd og
greifadæmi á Ítalíuskaga. Þeir sigruðu Austurríki í orrustunni við Solferino og
Magenta. Við tapið missti Austurríki nokkur lönd, svo sem Langbarðaland. Ítalía
varð svo sjáfstætt konungsríki 1861. Einnig varð mikill órói í þýska sambandinu.
Austurríki var ávallt leiðandi afl í því, þar til Bismarck komst til valda í
Prússlandi. Þegar Bismarck hertók Slésvík og Holtsetaland, deildi hann yfirráðum
þessara héraða með Austurríki. Prússland réði yfir Slésvík en Austurríki yfir
Holtsetaland. Þegar Bismarck hertók Holtsetaland 1866 sagði Austurríki
Prússlandi stríð á hendur. 3. júlí var barist við Königgrätz í Bæheimi. Við hlið
Austurríkis börðust saxar, bæjarar og nokkur önnur þýsk héruð, sem einnig vildu
stöðva framgang Prússlands. Prússar sigruðu hins vegar í orrustunni og urðu
leiðandi afl í Þýskalandi. Þýska sambandið var lagt niður. Aðeins fimm árum
síðar varð Prússland keisaraveldi og hafði þá sameinað mestan hluta Þýskalands.
Austurríki var ekki með í því keisaraveldi. Þar með hafði Austurríki misst bæði
lönd, völd og virðingu, þrátt fyrir að vera enn eigið keisararíki. Frans I var
niðurlægður. Ári síðar stofnaði hann austurríska-ungverska sambandið og var
krýndur konungur Ungverjalands 8. júní 1867. Við það varð Ungverjaland ekki
lengur hluti af keisararíkinu. Hins vegar tilheyrðu Bæheimur, Mæri, Galisía,
vesturhluti Rúmeníu, Slóvenía og Króatía til keisaradæmisins.

1878 hertók Austurríki alla Bosníu og Hersegóvínu, en þau lönd höfðu tilheyrt
Tyrkjum. 1908 voru þau innlimuð Austurríki. Meðan Frans Jósef keisari reyndi að
meðhöndla þegna sína hvarvetna í ríkinu á grundvelli jafnréttis, leyndi
ríkisarfinn, Frans Ferdinand, ekki skoðunum sínum um að slavar og Ungverjar væru
annars flokks þegnar. 1914 heimsótti hann og eiginkona hans borgina Sarajevó í
Bosníu. Mörgum þjóðernissinnum þar í borg, sem vildu sameina suðurslava í eitt
ríki, fannst heimsókn þessi ögrun. Meðan Frans Ferdinand og kona hans voru að
keyra í gegnum Sarajevó 28. júní voru þau skotin til bana af Gavrilo Princip,
serbneskum þjóðernissinna. Austurríkismenn voru æfir. Stjórnin kenndi
ríkisstjórn Serbíu um verknaðinn. 23. júlí setti Austurríki stjórn Serbíu
úrslitakosti sem þeir síðarnefndu gátu ekki uppfyllt að öllu leyti. Eftir að
keisari Prússlands hafði staðfest stuðning við Austurríki, lýsti Austurríki
stríð á hendur Serbum 28. júlí. Þar með hófst heimstyrjöldin fyrri.

Austurríki reið ekki feitum hesti í hernaði í styrjöldinni. Þeir börðust
aðallega í Galisíu (núverandi Póllandi), við landamærin að Ítalíu og á
Balkanskaga. Rússar náðu að hrekja Austurríkismenn og Þjóðverja burt úr Galisíu.
Á Balkanskaga voru serbar mjög aðgangsharðir og hröktu Austurríkismenn burt. Það
var einungis á landamærum að Ítalíu þar sem Austurríkismönnum tókst að halda
stöðu sinni. Árið 1916 lést Frans Jósef keisari og við tók Karl I. Hann kallaði
saman ríkisráðið, sem tjáði honum hugmyndir þess um framtíð Austurríkis.
Ungverjaland og Balkanskagi var ekki hluti af þeim hugmyndum og því var ljóst
fyrir stríðslok að Austurríki myndi brátt líða undir lok sem fjölþjóðaríki. Karl
hvatti því hinar ýmsu þjóðir ríkisins til að mynda eigin stjórn, sem myndi lúta
stjórninni í Vín. Þjóðirnar settu upp sínar eigin stjórnir, en hugðust hins
vegar lýsa yfir sjálfstæði. Í stríðslok lágu Þýskaland og Austurríki
efnahagslega í rústum. Því tók þjóðarráð Austurríkis til bragðs að mynda nýja
stjórn í október 1918 án aðkomu Karls keisara. 11. nóvember leysti Karl því
keisara- og konungsríkið Austurríki-Ungverjaland upp og 12. nóvember var
lýðveldið Austurríki formlega stofnað. Karl sagði hins vegar ekki af sér sem
keisari. Því var honum gefin þau tilmæli að segja af sér eða yfirgefa landið
ella. Í mars 1919 yfirgaf Karl landið og í apríl voru gömlu Habsborgarlögin
tekin úr gildi. Í uppgjöri stríðsins missti Austurríki öll slavnesku landsvæðin
sín. Galisía varð að hluta Póllands. Bæheimur og Mæri varð að vesturhluta
Tékkóslóvakíu. Slóvenía, Illyría og Bosnía og Hersegóvína urðu að vesturhluta
Júgóslavíu. Suðurhluti Tírol var hertekið af Ítalíu. Ungverjaland varð
sjálfstætt ríki. Þar með varð Austurríki minna en núverandi stærð (Burgenland
var enn hluti Ungverjalands) og hafði aldrei verið minni í sögu
Habsborgarveldisins.

Við stofnun lýðveldisins voru fáir sem trúðu á bjarta framtíð landsins. Margir
lærðir menn töldu að móðurlandið væri of lítið til að brauðfæra íbúana. Auk þess
var landið efnahagslega í rúst. Upp kom sú hugmynd að Austurríki sameinaðist
Weimar-lýðveldinu en bandamenn lögðu blátt bann við öllu slíku. Salzburg sótti
formlega um inngöngu í Þýskaland, óháð stjórninni í Vín, en Weimar-lýðveldið
hafnaði því. Vorarlberg sótti um inngöngu í Sviss en við atkvæðagreiðslu vildu
80% íbúanna verða að kantónu í Sviss. Bæði Svissarar og bandamenn höfnuðu því
hins vegar. Í syðstu sýslum í Kärnten var einnig aðkvæðagreiðsla íbúanna um
sameiningu við Slóveníu (og þarmeð Júgóslavíu), en niðurstaðan var sú að vera
áfram í Austurríki. 1921 var ákveðið að stofna nýtt ríki í vestasta hluta
Ungverjalands. Við atkvæðagreiðslu vildi mikill meirihluti íbúanna hins vegar
sameiningu við Austurríki og því varð svo. Svæðið hlaut heitið Burgenland og er
fámennasta sambandsland Austurríkis.

Til að rétta af fjárhag landsins var gamla krónan leyst upp 1924 og tekin upp
skildingur (Schilling). Hin litla efnahagsuppsveifla varð þó að engu 1929 þegar
heimskreppan skall á. Austurríki lifði á lánum. Til að mynda lánaði
Þjóðabandalagið landinu 300 milljónir skildinga gegn því að landið sameinaðist
ekki Weimar-lýðveldinu næstu 20 árin. 1933 var þriðjungur Austurríkismanna
atvinnulaus. 1932 komst kristilegi sósíalistinn Engelbert Dollfuss til valda sem
kanslari lýðveldisins. Hann varð fyrir áhrifum af fasískum fyrirmyndum á Ítalíu
og varð nánast einvaldur 4. mars er hann leysti upp þingið. 7. mars var
ritskoðun og bann við hópamyndun sett á í landinu. 10. maí voru allar kosningar
afnumdar og í framhaldið allir stjórnmálaflokkar bannaðir. Í febrúar gerðu íbúar
landsins allsherjar uppreisn, þar sem sýnt þótti að Dollfuss kanslari myndi ekki
slaka á völdum. Uppreisnin var hins vegar barin niður af mikilli hörku. 1934 var
gerð önnur tilraun til byltingar. Í henni varð Dollfuss fyrir skoti og lést af
sárum sínum 25. júlí.

Eftirmaður hans, Kurt Schuschnigg, átti við ramman reip að draga. Mikil óánægja
var í Austurríki og þurfti Schuschnigg á aðstoð frá Mussolini og síðar frá
Þýskalandi Hitlers að halda. Hitler, sem var sjálfur fæddur í Austurríki, vann
að því bak við tjöldin að sameina ríkin, þrátt fyrir bann Þjóðabandalagsins.
Schuschnigg kanslari reyndi forða slíkar tilraunir og tilkynnti óvænt að leyfa
þjóðarakvæðagreiðslu um frjálst og óháð Austurríki. Atkvæðagreiðslan átti að
fara fram 13. mars 1938. 11. mars þrýsti Hitler með hótunum á Miklas forseta að
leysa Schuschnigg af embætti og kalla nasistann Arthur Seyss-Inquart sem nýjan
kanslara. Strax daginn eftir þrammaði þýski herinn inn fyrir landamæri
Austurríkis og hertók allar höfuðborgir sambandslandanna. Þann dag tilkynnti
Hitler að Þýskaland og Austurríki hefðu sameinast. Stjórnin var leyst upp.
Hitler var nýi valdhafinn í Austurríki, sem sótti Vín heim 15. mars til að láta
hylla sig. Samtímis þessu var þegar byrjað að ofsækja gyðinga hvarvetna í
landinu og flytja burt. Heimstyrjöldin síðari hófst í nóvember 1939. Hundruð
þúsundir Austurríkismanna voru settir í þýska herinn og urðu þeir að berjast með
nasistum. Fyrstu loftárásir á landið voru gerðar í ágúst 1943, sökum fjarlægðar
frá flugvöllum bandamanna. Sovétmenn komust til Vínar og eftir harða bardaga við
nasista féll borgin 23. apríl 1945. Þar með lauk landið þátttöku sinni í
stríðinu. Aðrir bandamenn hernámu Austurríki ekki fyrr en í maíbyrjun.

Vín var skipt niður í fjögur svæði, rétt eins og Berlín. Miðborgin var undir
stjórn allra fjögurra bandamanna. Aldrei kom til greina að sameina Þýskaland og
Austurríki, enda bæði bandamenn og Austurríkismenn ákveðið á móti öllu slíku.
Hernámið stóð yfir í tíu ár. 15. maí 1955 hlaut Austurríki sjálfstæði sitt á ný
og yfirgáfu þá allir erlendir hermenn landið. Austurríki varð að lýðveldi á ný.
Á sama ári lýsti landið yfir hlutleysi. Í framhaldi af því varð mikill
efnahagsuppgangur í landinu. Það gekk í Sameinuðu þjóðirnar í desember 1955 og í
Evrópuráðið 1956. Margir flóttamenn flúðu til Austurríkis frá Ungverjalandi
eftir misheppnaða byltingu þar 1956 og frá Tékklandi eftir vorið í Prag 1968.
Þegar járntjaldið féll 1990 opnuðust landamæri landsins til Tékklands,
Ungverjalands og Slóveníu. Austurríki var því ekki lengur á jaðarsvæði í Evrópu.
Meðan stríðið í Júgóslavíu stóð yfir tók Austurríki við fjölda flóttamanna.
Austurríki gekk í Evrópusambandið 1995, en áður hafði það verið stofnmeðlimur að
EFTA 1960. Þann 1. janúar 2002 tók evran gildi þar í landi.

Langstærsti hluti Austurríkis tengist vatnasviði Dónár (um 95%). Vestast í
Vorarlberg renna nokkrar ár í Rín. Allra nyrst, við tékknesku landamærin renna
tvær litlar ár til norðurs og tengjast vatnasviði Saxelfar. Stærstu ár
Austurríkis (miðað við lengd innanlands):

Stærsta uppistöðulón Austurríkis heitir Stauraum Altenwörth og er aðeins 11 km2
að stærð. Það er staðsett í Dóná rétt vestan við Vín.

Margir af þekktustu tónskáldum og tónlistarmönnum klassíska tímans komu frá
Austurríki. Þeirra helstu eru Wolfgang Amadeus Mozart, Joseph Haydn, Franz
Schubert, Anton Bruckner og Franz Liszt, sem var Ungverji sem fæddist í
Burgenland. Auk þeirra fluttu ýmsir aðrir til Vínar til að starfa þar, svo sem
Ludwig van Beethoven (fæddist í Bonn).

Sérstakur undirflokkur klassískrar tónlistar nefnast Vínarvalsar og eru þeir
heimsþekktir. Helstu valsatónskáldin eru Johann Strauss (bæði faðir og sonur) og
Josef Lanner. Fjölmörg óperutónskáld eru frá Austurríki. Þeirra helstu eru Karl
Millöcker, Nico Dostal, Franz Suppé, Franz Lehár og Ralph Benatzky. Fáar þekktar
hljómsveitir nútímatónlistar eru frá Austurríki. Einn helsti dægurlagasöngvari
landsins er Udo Jürgens, sem sigraði í Eurovision 1966.

Þekktir austurrískir rithöfundar eru Franz Grillparzer (oft nefndur þjóðskáld
Austurríkis), Franz Kafka, Bertha von Suttner (fyrsta konan til að hljóta
friðarnóbelinn), Rainer Maria Rilke, Egon Erwin Kisch, Johannes Mario Simmel og
Elfriede Jelinek (Nóbelsverðlaun). Þekktir leikarar og leikkonur frá Austurríki
eru meðal annars Romy Schneider, Curd Jürgens, Maximilian Schell, Klaus Maria
Brandauer og Arnold Schwarzenegger.

Þrír Austurríkismenn hafa hlotið Nóbelsverðlaunin í efnafræði, fjórir í
eðlisfræði og sex í læknisfræði. Þeirra þekktastir eru kjarneðlisfræðingurinn
Wolfgang Pauli og atferlisfræðingurinn Konrad Lorenz. Einn þekktasti
sálfræðingur heims var Austurríkismaðurinn Sigmund Freud.

Þjóðaríþrótt Austurríkismanna eru skíðaíþróttir (Alpagreinar). Skíðamenn eins og
Toni Sailer, Franz Klammer og Hermann Maier eru margfaldir heimsbikar- og
Ólympíumeistarar. Innsbruck er Ólympíuborg, en þar hafa vetrarleikarnir verið
haldnir tvisvar (1964 og 1976). Í ruðningi þykir austurríska deildin meðal bestu
í heimi. Í handbolta hefur kvennaliðið Hypo Niederösterreich átta sinnum unnið
Evrópudeildina. Í Formúlu 1 hafa þrír Austurríkismenn getið sér gott orð: Niki
Lauda (þrefaldur heimsmeistari), Jochen Rindt og Gerhard Berger.



https://is.wikipedia.org/wiki/Marokk%C3%B3

Marokkó (arabíska المغرب‎ al-Maġrib; berbíska ⵍⵎⴰⵖⵔⵉⴱ Lmaġrib, franska Maroc) er
konungsríki í Norður-Afríku með strandlengju meðfram Atlantshafi í vestri og
Miðjarðarhafi í norðri. Landamæri liggja að Vestur-Sahara í suðri, og Alsír í
austri, en landamærin að Alsír eru lokuð vegna átaka um yfirráð yfir
Vestur-Sahara. Arabískt nafn landsins merkir „vesturríkið“ eða „vestrið“, en
Maghreb er líka heiti á norðvesturhluta Afríku.

Marokkó gerir tilkall til landsvæðisins Vestur-Sahara sem hefur verið undir
marokkóskri stjórn að meira eða minna leyti síðan 1975, en þau yfirráð hafa ekki
verið viðurkennd af alþjóðasamfélaginu. Sé Vestur-Sahara talin til Marokkó, eru
ennfremur landamæri við Máritaníu til suðausturs, en annars liggja Marokkó og
Máritanía ekki saman.

Spænsku útlendurnar Ceuta og Melilla eru á strönd Marokkó sem gerir tilkall til
þeirra, auk eyjunnar Perejil sem er aðeins 200 metra frá strönd Marokkó í
Gíbraltarsundi. Undan vesturströnd Marokkó eru hinar spænsku Kanaríeyjar en
landhelgismörkin milli Marokkó og eyjanna eru líka umdeild.

Í Marokkó ríkir þingbundin konungsstjórn þar sem marokkóska þingið er þjóðkjörið
en konungur Marokkó hefur mikil völd, sérstaklega í málefnum hersins,
utanríkismálum og trúmálum. Konungur getur gefið út konunglegar tilskipanir sem
hafa lagagildi og leyst þingið upp.



https://is.wikipedia.org/wiki/Knattspyrnuf%C3%A9lag_Reykjav%C3%ADkur

Knattspyrnufélag Reykjavíkur, KR, er íþróttafélag í Vesturbænum í Reykjavík.
Félagið var stofnað 16. febrúar árið 1899 og er elsta félag sinnar tegundar á
Íslandi. Það var stofnað fyrst sem knattspyrnufélag, en núna eru starfræktar
margar deildir innan félagsins. KR hefur unnið úrvalsdeildi karla í knattspyrnu
26 sinnum, oftast allra félaga og er KR eitt sigursælasta lið landsins í þremur
vinsælustu íþróttagreinum landsins, handknattleik, körfuknattleik og knattspyrnu
þar sem það hefur unnið 102 Íslands- og bikarmeistaratitla í karla- og
kvennaflokki. KR á fjölda stuðningsmanna og samkvæmt mörgum könnunum á ekkert
annað lið fleiri stuðningsmenn á landinu en KR..

Það var undir lok 19. aldar að erlendur prentari, James B. Ferguson að nafni,
sem starfaði í Ísafoldarprentsmiðju, vakti áhuga ungra manna í Reykjavík á
íþrótt sem kölluð var knattspyrna. Margir ungir menn, nemendur við lærða skólann
m.a., tóku að iðka þessa íþrótt. Aðstaða til iðkunnar var þó ekki upp á marga
fiska, oftar en ekki þurfti að hreinsa grjót af vellinum, melnum svokallaða, þar
sem Melavöllurinn átti eftir að standa, til að getað spilað þar. Einn frægasti
óperusöngvari Íslendinga, Pétur Á. Jónsson lýsti aðstæðum drengja sem að spiluðu
knattspyrnu á melnum, um aldamótin 1900. Hann sagði meðal annars:

Þrátt fyrir þessar slæmu aðstæður tóku nokkrir piltar sig saman og stofnuðu,
hinn 16. febrúar 1899, Fótboltafélag Reykjavíkur í verslun Guðmundar Olsens í
Aðalstræti. Þetta staðfestir Morgunblaðið, því að hinn 16. febrúar, 1924 skrifar
Kristján L. Gestsson grein þess efnis að Knattspyrnufélag Reykjavíkur ætti 25
ára afmæli, um mánuði fyrr en áður hafði verið talið. Félagið var stofnað með
það að leiðarljósi að búa til aðstöðu fyrir unga drengi til að iðka knattspyrnu.
Stofnendur og félagsmenn Fótboltafélags Reykjavíkur voru fyrstu árin
eftirtaldir,: Pétur Á. Jónsson, Þorsteinn Jónsson, bróðir hans, Jón Antonsson,
Þorkell Guðmundsson, Kjartan Konráðsson, Geir Konráðsson,bróðir hans, Björn
Pálsson Kalman, Davíð Ólafsson, Bjarni Ívarsson, Guðmundur Guðmundsson,
Guðmundur Þorláksson, Guðmundur Þórðarson, Jón Björnsson, Bjarni Pétursson,
Kristinn Pétursson,bróðir hans, Sigurður Guðjónsson, Guðmundur Stefánsson,
glímukappi og Kristinn Jóhannesson. Síðar bættust við smám saman þeir Jón
Halldórsson, Pétur Halldórsson,bróðir hans, Richard Thors, Skúli Jónsson, Símon
Þórðarson, Jón Þorsteinsson, Árni Einarsson, Lúðvíg Einarsson,bróðir hans og
Ben. G. Waage.

Starfsemi félagsins var ekki sérlega öflug fyrstu árin. Skipulögð stjórn
félagsins var á undanhaldi og var enginn formlegur formaður félagsins fyrr en
1910. Einn maður bar þó höfuð og herðar yfir aðra menn í starfi KR fyrstu árin,
hann Þorsteinn Jónsson. Þorsteinn sá um að boða til æfinga og panta bolta, en
það gerði hann frá fyrirtæki í Liverpool en treyjur fyrir leikmenn voru ekki
keyptar sökum þess hve dýr slíkur fatnaður var. Félagsgjöld voru borguð, en þau
voru notuð til þess að kaupa knetti, en tveir slíkir voru yfirleitt keyptir á
ári. Vakningarfundur var haldinn árið 1910 og var fyrsta formlega stjórn KR
kosin. Þorsteinn Jónsson var kjörinn formaður, Árni Einarsson gjaldkeri,
Guðmundur Þórðarson ritari og Jón Halldórsson varaformaður og umsjónamaður
áhalda.

KR var fyrsta knattspyrnufélagið sem stofnað var á Íslandi, og var eina
knattspyrnufélagið í fjögur ár. Fram að stofnun annarra félaga hafði KR ekkert
lið til að keppa við, annað en sjálft sig. Það komu þó í tíma og ótíma skip,
utan úr heimi með sjómönnum sem að kunnu eitthvað fyrir sér í knattspyrnu og
gátu keppt við knattspyrnulið drengjanna. Yfirleitt báru Reykjavíkurmenn sigur
úr býtum og þóttu leikir þeirra og sjómannanna hin mesta skemmtun, einkum er
danskir sjómenn voru sigraðir. Þessi háttur var hafður á í níu ár, til ársins
1908 en þá voru knattspyrnufélögin Víkingur og Fram stofnuð, og
Knattspyrnufélagið Valur þremur árum síðar, árið 1911. Með þessu eignaðist KR
verðuga andstæðinga í Reykjavík, sem þeir hafa átt allar götur síðan.

Knattspyrnuleikir urðu sífellt vinsælli meðal þjóðarinnar og fengu íþróttir eins
og glíma að víkja fyrir knattspyrnu sem keppnisgreinar á hátíðisdögum. Þann 11.
júní 1911 var íþróttavöllurinn á Melunum vígður. Þá voru fluttar ræður í tilefni
dagsins, íþróttafólk sýndi leikfimi og stuttur leikur á milli KR og Fram var
spilaður. Tvennum sögum fer af þessum leik, ein segir að leikurinn hafi farið
0-0 en önnur að KR hafi unnið með tveimur mörkum gegn engu. Íþróttavellinum var
lýst svo:

Nú stóð ekkert í vegi fyrir knattspyrnuiðkendum og gátu liðin hafið keppni sína
á milli, því að nýr og flottur völlur stóð þeim til boða, og árið eftir var
fyrsta knattspyrnumót Íslands haldið. Þrjú lið tóku þátt í mótinu, Fótboltafélag
Reykjavíkur, Knattspyrnufélagið Fram og Knattspyrnufélag Vestmannaeyja (síðar
ÍBV). Mótinu lauk með sigri Fótboltafélags Reykjavíkur og hlaut það nafnbótina
„Besta knattspyrnufélag Íslands“. Knattspyrnumót þetta hefur síðan verið haldið
árlega.

Erlendur Ó. Pétursson bar nýja og ferska strauma inn í félagið. Hann lagði það
fram á aðalfundi félagsins árið 1915 að nafni félagsins yrði breytt úr
Fótboltafélag Reykjavíkur í Knattspyrnufélag Reykjavíkur. Hann notaði það máli
sínu til stuðnings að honum þótti orðið fótbolti vera bjöguð danska og fannst
knattspyrna vera góð íslenska. Tveimur vikum eftir að tillagan var lögð fyrir
var hún samþykkt með 17 atkvæðum gegn 10. Birtist stutt grein um þetta í
Morgunblaðinu 25. apríl árið 1915.

Búningur KR á sér einnig sögu. Lið Newcastle United þótti afar sterkt um
aldamótin 1900. Mönnum þótti því eðlilegt að nota þann búning. KR sendi
Íþróttasambands Íslands bréf til staðfestingar á þeim búningi árið 1921. Þar
stendur:

KR tók fljótlega að sér að bjóða uppá æfingar í öðrum íþróttum en knattspyrnu.
Upphaf fimleikaæfinga má rekja til fimleikæfingar í leikfimissal Barnaskóla
Reykjavíkur 8. nóvember 1923. Á annað hundrað manns mættu á þessar fyrstu
æfingar og var ljóst að íþróttin átti eftir að verða gífurlega vinsæl.

Glímuæfingar hjá KR hófust af fullum krafti á árunum 1924-25, þó að KR-ingar
hafi stundað glímu frá 1920, en Glímudeild KR starfar enn. Hnefaleikar voru líka
stundaðir í KR og er talið að hnefaleikar hafi fyrst verið stundaðir meðal
KR-inga í kringum 1920, þó að íþróttin næði ekki vinsældum fyrr en mörgum árum
seinna.

Skipulega var unnið að uppbyggingu félagsins á sviði margra íþrótta, þar á meðal
knattspyrnu, fimleikum, sundi og tennis. Keypt var félagsheimili fyrir KR-inga
árið 1929 sem hét Báran og var byggt 1910, sem stóð þar sem Ráðhús Reykjavíkur
stendur nú. KR-ingar unnu marga titla í knattspyrnu og fimleikum og frjálsum
íþróttum. KR- blaðið kom fyrst út árið 1932 og átti blaðið að koma sjónarmiðum
KR-inga á framfæri.

Félagssvæði KR í rúman áratug, frá 1929, var Báran, hús staðsett við Tjörnina
þar sem Ráðhús Reykjavíkur stendur nú, sem þótti ekki stórt, og þáverandi
formaður KR, Kristján L. Gestsson, hafði bent á það að KR þyrfti grasvöll,
þjálfara og nýja félagsaðstöðu. Í seinni heimsstyrjöldinni tóku Bretar KR-húsið
herskildi og þegar KR-ingar fengu það aftur kom í ljós að Bretar höfðu farið
illa með það og ekki kom annað til greina en að rífa það niður. KR-ingar stóðu
þó ekki með tómar hendur því að 1932 hafði verið stofnaður sjóður með það að
markmiði að kaupa nýtt félagssvæði og grasvöll fyrir KR. Í mars árið 1939 var
ráðist í kaup á svæði í Kaplaskjóli og færðu knattspyrnumenn félaginu það að
gjöf á 40 ára afmæli félagsins. Aðstaða var þó ekki fullkomin strax á þessu
svæði og þurftu íþróttamenn að æfa í fimleikasölum bæjarins en starf KR hélst þó
alltaf jafn fjölbreytt þrátt fyrir þessa húsnæðis erfiðleika. Fyrstu æfingar
fóru fram á KR-svæðinu árið 1943, þó svæðið væri ekki nálægt því að vera tilbúið
þá. Byrjað var á framkvæmdum við KR-svæðið af fullri alvöru árið 1948 þegar
undirbúinn var völlur með hlaupabraut og lögðu knattspyrnumenn og
frjálsíþróttamenn á sig mikla sjálfboðavinnu til að klára framkvæmdir fljótt.
Hafið var að byggja KR-heimilið, ásamt íþróttahúsi árið 1950 og var byggingu á
því lokið 1951 og 18. júlí sama ár var grasvöllur KR í Kaplaskjóli vígður.

Hnefaleikar höfðu verið nokkuð vinsælir innan raða KR-inga fyrr á öldum og var
fjöldinn allur af drengjum sem að stunduðu þá með KR. Þann 19. desember 1956
samþykkti Alþingi bann á alla iðkun hnefaleika hér á landi. Miklar deilur risu
um þetta mál og töldu sumir Alþingi fara yfir verksvið sitt. Hnefaleikadeildir
voru stundaðir í flestum íþróttafélögum á þessum tíma og er bannið tók gildi
gengu margir ÍR-ingar í KR, þegar hnefaleikadeild ÍR var lögð niður. Óhentug
æfingaraðstaða olli því líka að vinsældir íþróttarinnar tóku að halla og dró
mjög úr starfsemi hnefaleikadeildar KR 1954. Starfsemi hnefaleikadeildar KR
fjaraði hægt út rétt áður en hnefaleikarnir fengu rothögg frá Alþingi, 1956.

KR gekk afar vel á flestum sviðum íþrótta á árunum 1959-1970. Knattspyrnulið KR
sigarði deildina 5 sinnum, eftir að almennilegu skipulagi hafði verið komið á í
deildinni og bikarkeppnina sigruðu þeir sjö sinnum. KR-ingar stóðu sig vel í
frjálsíþróttamótum innanlands og fékk frjálsíþróttadeild KR titilinn „Besta
frjálsíþróttafélag Reykjavíkur“ árið 1959. KR sendi lið til keppni á Íslandsmót
í flest öllum flokkum í körfuknattleik og settar voru upp löglegar körfur og
aðrar nauðsynlegar aðstæður fyrir körfuknattleiksfólk og sigraði karlalið KR í
annað skiptið sem Íslandsmót í körfuknattleik var haldið. Badmintondeild KR var
stofnuð 23. september 1963, glímumenn KR voru sigursælir og lyftingadeild KR var
stofnuð.

Það fór að halla undan fæti í knattspyrnudeild KR á árunum 1971-77 en á sama
tíma tókst körfuknattleiksfólki í KR vel til undir handleiðslu Einars Bollasonar
og handknattleiksmönnum í KR gekk einnig allt í haginn með Alfreð Gíslason í
fremstu víglínu meistaraflokks karla í handknattleik. Jón Páll Sigmarsson,
íþróttamaður KR fer á kostum í kraftlyftingum og sigrar keppnina um sterkasta
mann heims árin 1984, 1986, 1988 og 1990. Nýtt félagsheimili KR var tekið í
notkun 1985, tveggja hæða hús, 2579 fermetrar alls.

Það er ekki hægt að komast hjá því að kynslóðaskipti verða í knattspyrnunni, og
þau urðu þegar að Ellert B. Schram og Bjarni Felixson lögðu skóna á hilluna.
Leikirnir um vorið 1971 voru sveiflukenndir en ekkert gekk þó sérlega óvenjulega
fyrir sig. Annað átti eftir að koma í ljós, og sat KR fljótt á botninum, með 2
stig. Nýkjörinn þingmaður Ellert B. Schram var fenginn til að spila með KR,
eftir að hafa lagt skóna á hilluna, til þess að bjarga KR frá falli. Ellert lék
með KR sex leiki og hlutu KR-ingar 8 af 12 stigum í þeim. Þetta ótrúlega
einstaklingsframtak Ellerts er eitt það fræknasta í Íslenskri knattspyrnusögu,
hann var valinn knattspyrnumaður ársins af Tímanum, með sex spilaða leiki það
ár.

Körfuknattleiksdeild KR gekk mjög vel á árunum 1971-89 og sigraði liðið deildina
oft, í meistaraflokki karla og kvenna. Erlendir leikmenn færðust í aukana og var
það einungis til að styrkja deildina. Einar Bollason kvaddi körfuknattleikinn
sem leikmaður með pompi og prakt eftir sigur á Íslandsmeistaramótinu árið 1979.

Árangur meistaraflokks karla í körfuknattleik hafði ekki verið uppá marga fiska
síðustu árin og hafði liðið jafnvel verið í botnbaráttu. Liðið hafði ekki unnið
deildina frá því árið 1979, þegar Einar Bollason spilaði með liðinu. KR lék vel
í deildinni og sigraði 23 af 26 leikjum sínum tímabilið 1990. KR-ingar mættu
Keflvíkingum í úrslitaleik deildarinnar og var búist við harðri keppni. KR-ingar
sigruðu Keflvíkinga 3-0 og höfðu þá endurheimt sæti sitt meðal þeirra bestu í
körfuknattleik á Íslandi. Það þurfti þó að bíða næstum því jafn lengi eftir
næsta bikar.

Gengi knattspyrnuliðsins hafði verið misjafnt síðustu áratugina en síðustu ár
höfðu verið full af vonbrigðum. Liðið var hársbreidd frá því að sigra deildina
og spáðu menn því að langt yrði í næsta titil vegna meints skorts á
sjálfstrausti. Önnur varð raunin því að sumarið 1999 byrjuðu KR-ingar af krafti.
Þeir voru á toppi deildarinnar lengstan hluta tímabilsins og sigruðu deildina
með 7 stiga mun. KR-ingar voru í sjöunda himni. Þeir höfðu loksins unnið
deildina, eftir 31 árs bið. Ekki hefði liðið getað beðið um betri árangur á 100
ára afmæli félagsins því að bæði karla og kvennaflokkur í knattspyrnu unnu
tvöfalt þetta ár. Á afmælisárinu var KR-útvarpið einnig stofnað og lifir það enn
þann dag í dag.

Leikmenn liðsins létu þetta ekki á sig fá og komu sterkir til baka sumarið 2002
og sigruðu deildina aftur, eftir að hafa verið í öðru sæti að loknum 17
umferðum, en Fylkir missteig sig í lokaumferðinni gegn ÍA og komst KR upp fyrir
þá með sigri á Þór, sem að féll það ár. Fylkismenn þurftu aftur að sætta sig við
það að missa af Íslandsmeistaratitlinum í síðustu umferð. Ekki lét
knattspyrnudeild Knattspyrnufélags Reykjavíkur þetta nægja og sigraði liðið
deildina í 24. skipti árið 2003. Á árunum sem fylgdu stóð meistaraflokkur karla
ekki undir væntingum og lenti í 6. sæti 2004 og 2005. Liðið lenti þó í öðru sæti
í bikar og deild árið 2006 og var tilefni til að vona það besta fyrir tímabilið
2007. En liðið lenti í 8. sæti eftir að hafa setið lengi vel í neðsta sæti
deildarinnar. Tímabilið 2007 var mikil vonbrigði fyrir alla KR-inga. Teitur
Þórðarson var rekinn á miðju tímabili og við tók Logi Ólafsson. Honum tókst að
bjarga liðinu fyrir horn, en þó ekki fyrr en í lokaumferðinni. Miklar
hrókeringar urðu í leikmannahópi KR fyrir tímabilið 2008, en 11 leikmenn fóru
frá félaginu, margir hverjir á síðasta spretti ferilsins, og 6 nýir leikmenn
fengnir.

Á árunum sem fylgdu tóku KR-ingar mikið þátt í toppbaráttunni án þess að takast
það að landa þeim stóra. Þeir unnu engu að síður bikarkeppni KSÍ árið 2008 þar
sem þeir kepptu á móti Fjölni og unnu sinn fyrsta stóra bikar í 5 ár. Liðið var
ávalt nálægt toppnum, en slæm byrjun ár eftir ár gerði titilbaráttuna erfiða og
var einungis Evrópusæti oft raunin. Þegar uppi var staðið hafði lið KR fjórum
sinnum á fimm árum tekist að komast í keppnina um Evrópubikarinn, 2006 og
2008-2010. Ein merkustu úrslit liðsins úr þeim leikjum var sigur liðsins gegn
Gríska úrvalsdeildarliðinu Larissa, en KR vann viðureignina samanlagt með
tveimur mörkum.

Körfuknattleiksdeild KR hefur einnig gengið vel eftir 100 ára afmæli félagsins.
Árið 2000 sigraði liðið deildina aftur, en þá höfðu 10 ár liðið frá síðasta
Íslandsmeistaratitli liðsins. Liðið tók á móti Grindavík í úrslitarimmu og vann
KR titilinn á heimavelli, þar sem Jón Arnór Stefánsson spilaði stórt hlutverk.

Úrslitarimman var einnig afar spennandi. Njarðvíkingar völtuðu yfir KR-inga í
fyrsta leik liðanna sem haldinn var í Ljónagryfjunni í Njarðvík. En KR-ingar
komu sterkir til baka og sigruðu þrjá næstu leiki, sem haldnir voru á víxl í
DHL-höll KR-inga og Ljónagryfjunni. Í síðasta leik rimmunnar þurfti framlengingu
til að knýja fram sigurvegara og voru KR-ingar sterkari. Mikið var talað um
áhorfendur KR sem mættu á lokaleikinn. Um það bil 50-60 KR-ingar mættu
klukkutíma fyrir leik og tóku að kyrja söngva um leikmenn KR og héldu því áfram
allt kvöldið, og héldu jafnvel áfram að syngja fram í rauða nóttina þegar
titlinum var fagnað í miðborg Reykjavíkur.

Tímabilið þar á eftir var tímabil vonbrigða hjá KR. Því þó svo að liðið hafi
lent í öðru sæti í deildinni, vantaði greinilega eitthvað í liðið og endaði það
þannig að KR datt út í fyrstu umferð úrslitakeppninnar gegn ÍR, 1-2. Fyrir
tímabilið hafði Helgi Már Magnússon komið aftur til KR frá Sviss, sem hann hafði
verið að spila körfubolta áður. Ljóst var að miklar breytingar þurftu að eiga
sér stað, ætti KR að halda áfram á sigurbraut. Sú varð síðar raunin. Rúmum
mánuði fyrir tímabilið 2008-2009 var það tilkynnt að Jón Arnór Stefánsson og
Jakob Örn Sigurðarson höfðu gengið til liðs við KR frá liðum sínum á Ítalíu og
Ungverjalandi. Auk þess hafði nýr Bandaríkjamaður gengið til liðs við KR-inga.

Árið á eftir voru KR-ingar einnig taldir sigurstranglegastir og snéri Pavel
Ermolinskij heim frá Spáni til að leika með Vesturbæingum. Þeir urðu
deildarmeistarar eftir harða rimmu og tvísýna baráttu gegn Snæfelli. Þau lið
mættust svo í undanúrslitum nokkrum vikum síðar. Rimman var sú undarlegasta og
unnust allir leikirnir á útivelli, en það þýddi að KR-ingar þurftu að lúta í
lægra haldi því þeir höfðu heimavallarréttinn. Snæfell fór síðan alla leið og
vann Íslandsmeistaratitilinn 2010.

KR-ingar voru strax komnir með yfirlýst markmið fyrir næsta tímabil, liðið
ætlaði sér að verða Íslands- og Bikarmeistari árið 2011 eitthvað sem þeim hafði
ekki tekist frá árinu 1979. Miklu var tjaldað til og voru menn eins og Finnur
Atli Magnússon og Marcus Walker kallaðir til verkefnisins, ekki eins og lítið
hafi verið til af reyndum leikmönnum fyrir. KR-ingar fóru rólega af stað inn í
tímabilið en fyrr en varir skiptu þeir í æ hærri gír. Þeim tókst að leggja
Grindvíkinga í úrslitum Bikarkeppni KKÍ, en það var í fyrsta skipti í 20 ár sem
bikarinn unni sumarlangt í Vesturbænum. Enn óx leikur liðsins og þegar í
úrslitakeppnina var komið voru Njarðvík og Keflavík þeim ekki of mikil
fyrirstaða. Í úrslitum léku þeir svo við Stjörnuna þar sem þeir fóru með sigur
af hólmi 3-1 samanlagt og hafði þeim í fyrsta skipti í 32 ár tekist að vinna
tvöfalt og gátu státað sig af því að hafa unnið titilinn í þriðja skipti á
fjórum árum, eða frá 2007.

Markið var sett hátt næsta tímabil og var það yfirlýstur vilji leikmanna að enda
tímabilið með titli. Tímabilið gekk eins og í sögu, liðið náði langt í
Evrópukeppni og sló meðal annars út lið sem spilaði gegn Chelsea í
meistaradeildinni árið áður, bikarkeppnin vannst með því að sigra 4
úrvalsdeildarlið og Íslandsmeistaratitillinn langþráði kom í hús eftir 7 vetra
fjarveru, eftir að liðið hafði trónað á toppnum allt frá 3. umferð og aldrei
látið efsta sætið af hendi eftir það. KR varð því fyrsta liðið að vinna tvöfalt
síðan einmitt KR gerði það síðast árið 1999.

KR á stærsta hóp stuðningsmanna á Íslandi, samkvæmt könnun Gallup. Ef skoðaðar
eru aðsóknartölur á KR-leiki sést þetta greinilega. Á árunum 1997 - 2004
einokuðu KR-ingar listann yfir mestu aðsókn á leiki liða. FH-ingar náðu þeim
árið 2005. Einnig má geta þess að aðsóknarmestu leikir annarra liða í deildinni
eru yfirleitt leikir gegn KR og flestir áhorfendur mættu að meðaltali á útileiki
KR árin 2007 - 2009. KR komst þó aftur í efsta sæti yfir áhorfendatölur 2008,
þegar 1.931 áhorfandi kom að meðaltali á hvern heimaleik KR, yfir 300 manneskjum
fleiri að meðaltali en næsta lið fyrir neðan KR á listanum, og hafa haldið því
sæti síðan þá.

Einn hópur stuðningsmanna KR kallar sig Miðjuna. Nafnið er komið frá því að
kjarni stuðningsmanna stóðu beint fyrir miðju á KR-vellinum í kringum árið 1994.
Fljótlega tók KR-klúbburinn á það ráð að úthluta meðlimum KR-klúbbsins sæti sem
að þeir einir máttu setjast í, en það fyrirkomulag hélst til ársins 2006. Miðjan
mætir á alla leiki KR í deildinni í karlaknattspyrnunni og einnig á nokkra leiki
í körfuknattleik karla. Miðjan stendur yfirleitt aftast í KR stúkunni og syngur
KR-lög allan leikinn, ýmist um leikmenn liðsins eða félagið sjálft. Miðjan hefur
fengið athygli út á nýstárlega leið í stuðningi og hafa nokkur önnur lið tekið
uppá því sama.



https://is.wikipedia.org/wiki/Helgafell_(Hafnarfir%C3%B0i)

Helgafell er 338 metra hár móbergsstapi suðaustur af Hafnarfirði. Fjallið
myndaðist við gos undir jökli seint á ísöld. Efst uppi á fjallinu er varða, sem
er í raun berggangur sem grjóti hefur verið hlaðið í kringum. Í suðaustri er
klettadrangur í fjallinu, sem heitir Riddari. Þaðan er fær gönguleið niður af
fjallinu og liggur hún í gegnum stóran steinboga.

Nafn fjallsins kann að vera komið til vegna einhvers konar helgi á fjallinu til
forna en einnig gæti það verið skylt mannsnafninu Helgi.

Fjallið er vinsælt meðal Hafnfirðinga og annarra íbúa á höfuðborgarsvæðinu og er
tiltölulega auðvelt uppgöngu. Venjulega tekur gangan um einn til einn og hálfan
klukkutíma. Greinileg slóð liggur að fjallinu frá Kaldárbotnum, þaðan sem
flestir hefja för sína. Gengið er með sléttu helluhrauni upp að norðausturhlíð
fjallsins, þar sem einfaldast er að hefja gönguna. Þaðan er gengið eftir
troðinni slóð sem liggur upp með fjallshlíðinni. Fyrst er gengið upp gróna
brekku en síðan eftir móbergsfláum þar til komið er upp á topp fjallsins.

Útsýnið af toppnum er gott, þó að fjallið sé ekki mjög hátt. Þaðan sést vel yfir
höfuðborgarsvæðið og Reykjanes.



https://is.wikipedia.org/wiki/T%C3%B6lva

Tölva er rafeindatæki sem notað er við hraðvirka úrvinnslu, geymslu og birtingu
mikils magns gagna eftir nákvæmri forskrift forrits. Gagnvart almennum notanda
samanstendur tölva af skjá, lyklaborði, mús, hátölurum og kassa sem inniheldur
tölvuna sjálfa, ásamt diskadrifum og hugsanlegum fleiri inntaks- og
úttaksmöguleikum.

Þegar fyrsta tölvan kom til landsins voru ýmis nöfn höfð um hana, eins og
rafreiknir, rafheili, rafeindareiknir og einnig enska tökuorðið computer.
Vilmundur Jónsson, landlæknir, hafði á sínum tíma stungið upp á orðinu hjarni (=
heili). Það var hins vegar ekki fyrr en árið 1965 að Sigurður Nordal prófessor
við HÍ stakk upp á nafninu tölva. Orðið er samrunaorð frá orðunum ‚tala‘ og
‚völva‘ og fallbeygist orðið eins og ‚völva‘, ‚slöngva‘ eða sérnafnið ‚Röskva‘:

Fyrsta tölvan sem kom til íslands hafði verið kölluð Rafeindaheilinn meðal
margra innan Háskóla Íslands. Þorsteinn Gylfason hefur sagt frá því að hann var
viðstaddur þegar Sigurður fékk hugmyndina, og að orðið hafi verið orðið
alkunnugt á nokkrum vikum og öll hin nýyrðin dáið drottni sínum.

Rétt nefnifallsmynd er ‚tölva‘ en ekki ‚talva‘, þó notkun þeirrar
nefnifallsmyndar sé byrjuð að heyrast í vaxandi mæli er enn mælt með notkun
nefnifallsmyndarinnar ‚tölva‘.

Tölva samanstendur af nokkrum einingum eða hlutum sem vinna saman. Venjan er að
þeim sé raðað á móðurborð.

Stærð, fjöldi og gerð minniseininganna er mjög breytilegur milli tölva og
flestar nútíma tölvur nota nokkrar mismunandi gerðir minnis (td. flýtiminni,
vinnsluminni og harða diska).

Miðverkið (e. Central processing unit) samanstendur af stýri-, reikni- og
rökverki ásamt inniminni, staflageymslu, skipunarpípu o.fl.. Í dag er miðverkið
venjulega haft á einni kísilflögu sem kallast (ör)gjörvi.

Örgjörvinn er kísilflaga samsett úr mörgum smárum og öðrum smáhlutum og sér um
að túlka og vinna úr öllum aðgerðum forritanna á tölvunni og venjulega úr öllum
ílags- og frálagsbúnaði.

Ílags- og frálagsbúnaður (e. input- and outputdevices) er heiti sem er notað
bæði þegar verið er að tala um forrit og búnað eins og lyklaborð, skjá,
harðadiska og netkort. Til er búnaður sem tekur annað hvort bara við upplýsingum
eða sendir bara frá sér (e. input or output-only), en flest tæki gera hvort
tveggja, jafnvel prentarar og skjáir. Á öllum venjulegum heimilistölvum er
grunnstýringarkerfi eða BIOS (e. Basic Input/Output System ) þetta kerfi er
geymt á lítilli flögu sem er á móðurborðinu. Örgjörvinn notar
grunnstýringarkerfið þegar tölvan er ræst, það sér um að koma fyrir nauðsynlegum
upplýsingum í vinnsluminni tölvunar svo stýrikerfið geti ræst sig. Jafnframt
stjórnar grunnstýringarkerfið upplýsingaflæði á milli ílags- og frálagsbúnaðar
og kjarna stýrikerfisins.



https://is.wikipedia.org/wiki/Bj%C3%B6rk_Gu%C3%B0mundsd%C3%B3ttir

Björk Guðmundsdóttir, best þekkt sem Björk (fædd 21. nóvember 1965 í Reykjavík)
er íslenskur popptónlistarmaður, sem hefur náð alþjóðlegri hylli. Hún hóf
tónlistarferil sinn með píanónámi þegar hún var ellefu ára. Ári síðar, eða 1977,
kom út platan Björk þar sem hún söng meðal annars þekkt íslensk barnalög. Stuttu
síðar fór pönktónlist að hafa áhrif á hana en einnig djasstónlist. Snemma á
ferli sínum var hún í nokkrum pönk- og djass-fusion hljómsveitum. Árið 1983
stofnaði hún ásamt fimm öðrum hljómsveitina KUKL, sem síðan þróaðist út í
hljómsveitina Sykurmolarnir. Með þeirri hljómsveit hlaut Björk fyrst heimsfrægð.
Þegar Sykurmolarnir hættu árið 1992 hóf hún sólóferil og hefur á honum gefið út
10 plötur, þar af 3 safndiska og einn með tónlistinni við mynd Lars von Triers
Myrkradansarinn, en hún bæði lék aðalhlutverkið og samdi tónlistina við myndina.
Björk var tilnefnd til Óskarsverðlauna fyrir lagið ,,I've seen it all" úr
Myrkradansaranum árið 2000.

Björk hefur hlotið ýmis verðlaun fyrir tónlist sína, meðal annars
Tónlistarverðlaun Norðurlandaráðs 1997.



https://is.wikipedia.org/wiki/%C3%9Ej%C3%B3%C3%B0aratkv%C3%A6%C3%B0agrei%C3%B0slan_um_a%C3%B0ild_Bretlands_a%C3%B0_ESB_2016

Þjóðaratkvæðagreiðslan um aðild Bretlands að Evrópusambandinu er
þjóðaratkvæðagreiðsla sem var haldin þann 23. júní 2016 í Bretlandi og
Gíbraltar. Deilt var um aðild Bretlands að Evrópusambandinu frá því Bretar urðu
meðlimir í Evrópubandalaginu árið 1973.

Í samræmi við stefnuyfirlýsingu Íhaldflokksins í þingkosningunum 2015 setti
Breska þingið lög um að halda þjóðaratkvæðagreiðslu um Evrópusambandið. Það var
annað skiptið sem Bretar kusu um aðild sína í ESB, fyrstu kosningarnar voru
haldnar árið 1975. Í þeirri atkvæðagreiðslu samþykktu 67% kjósenda áframhaldandi
aðild Bretlands að Evrópubandalaginu. Hlutverk og eðli Evrópusambandsins höfðu
breyst töluvert frá þeim tíma og ætlast er til þess að niðurstaða þessarar
atkvæðagreiðslu yrðu ekki eins ótvíræð.

Þau sem styðja útgang Bretlands úr ESB, sem kallast Brexit í daglegu tali
(blendingsorð af British og exit), halda því fram að ESB sé ólýðræðislegt og að
aðild Bretlands að því grafi undir fullveldi Breta. Hins vegar halda þeir sem
vilja að Bretland verði áfram í ESB því fram að kostir þess að vera í slíkum
alþjóðlegum samtökum bæti upp kostnaðinn við aðild að ESB.

Niðurstöður kosninganna urðu þær að tæp 52% kusu með úrsögn en rúm 48% með
áframhaldandi aðild. Meirihluti íbúa Skotlands og Norður-Írlands kusu með
áframhaldandi aðild, en meirihluti í nær öllum kjördæmum Englands og Wales gegn
aðild.



https://is.wikipedia.org/wiki/H%C3%A1sk%C3%B3li_%C3%8Dslands

Háskóli Íslands er ríkisháskóli sem var stofnaður árið 1911. Fyrsta starfsárið
voru 45 nemendur við nám, þar af ein kona, en eru nú rúmlega 13.000, þar af um
1100 erlendir nemendur. Rektor skólans er Jón Atli Benediktsson, prófessor í
rafmagns- og tölvuverkfræði.

Háskóli Íslands var stofnaður 17. júní árið 1911 og tók til starfa í
októberbyrjun sama ár. Við það sameinuðust Prestaskólinn, Læknaskólinn og
Lagaskólinn. Ein deild innan Háskólans var tileinkuð hverjum þeirra auk þess sem
stofnuð var sérstök heimspekideild. Fyrsta árið voru 45 nemendur við skólann,
fimm í guðfræðideild, sautján í lagadeild og 23 í læknadeild, en enginn var
skráður í heimspekideild. Fyrsti rektor skólans var Björn M. Ólsen, prófessor
við heimspekideild.

Fyrstu 29 árin var Háskóli Íslands staðsettur á neðri hæð Alþingishússins við
Austurvöll, en árið 1940 flutti skólinn starfsemi sína í nýtt húsnæði,
aðalbyggingu Háskólans, austan við Suðurgötu. Síðan þá hefur Háskólasvæðið
stækkað til muna, og kennt er í mörgum byggingum beggja vegna Suðurgötu og á
fleiri stöðum. Kostnaður við nýbyggingar skólans sem og viðhald eldri bygginga
hefur að miklu leyti verið greiddur af Happdrætti Háskólans sem var stofnað árið
1934 með sérstöku leyfi.

Í lok árs 2007 lauk byggingu Háskólatorgs sem er samnefnari tveggja bygginga,
samanlagt 8.500 fm2 að stærð. Byggingavinna hófst vorið 2006.

1. júlí 2008 tóku gildi breytingar á námsskipulagi sem og stjórnkerfi skólans.
Ákveðið var að skólinn skildi sameinast Kennaraháskóla Íslands. Fræðasvið
skólans urðu fimm talsins og deildirnar 25.

Rektor Háskóla Íslands er æðsti fulltrúi skólans og ber ábyrgð á allri starfsemi
hans. Rektor er skipaður af menntamálaráðherra til fimm ára í senn samkvæmt
tilnefningu háskólaráðs, að undangengnum almennum kosningum innan Háskólans.

Fyrsti rektor Háskólans var Björn M. Ólsen. Núverandi rektor er Jón Atli
Benediktsson.



https://is.wikipedia.org/wiki/R%C3%B3maveldi

Rómaveldi eða Rómverska heimsveldið var ríki og menningarsvæði í kringum
Miðjarðarhaf og í Vestur-Evrópu sem var stjórnað frá Rómarborg. Samkvæmt fornri
trú var Róm stofnuð árið 753 f.Kr. Um miðja 4. öld f.Kr. hófst útþensla ríkisins
sem varð um síðir að heimsveldi. Rómaveldi stóð öldum saman en venja er að miða
endalok Rómaveldis við árið 476 e.Kr. (þegar síðasta keisaranum í Róm var steypt
af stóli). Eftir það lifði þó austrómverska keisaradæmið, sem klofið hafði verið
frá því vestrómverska árið 364 og var stjórnað frá Konstantínópel. Sögu
rómverska heimsveldisins má skipta í þrjú tímabil: Rómverska konungdæmið,
rómverska lýðveldið og rómverska keisaradæmið. Það var ekki fyrr en seint á
lýðveldistímanum og á tíma keisaradæmisins sem yfirráðarsvæði Rómar fór að
færast út fyrir Appennínaskagann.

Rómversk menning hafði mikla sögulega endurómum á Vesturlöndum í þróun á sviði
laga, stríðs, tækni, bókmennta, listar og byggingarlistar.

Sú saga var sögð til forna að Róm hefði verið stofnuð þann 21. apríl árið 753
f.Kr. af tvíburunum Rómúlusi og Remusi, sem voru afkomendur Eneasar frá Tróju.
Er afi þeirra var konungur í Latíum hrifsaði bróðir hans af honum völdin en
dóttir konungsins hafði þá alið tvo syni, Rómúlus og Remus. Afabróðir þeirra,
sem var nú við völd, óttaðist að drengirnir myndu ná völdunum af sér aftur og
ákvað því að þeim skyldi drekkt í ánni Tíber. Drengirnir drukknuðu þó ekki
heldur flutu þeir að árbakka þar sem úlfynja nokkur fann þá og bjargaði þeim.
Hún nærði drengina en er þeir komust á aldur sneru þeir aftur til að ná völdunum
af ólögmætum kóngi.

Rómúlus drap síðar bróður sinni er þeir deildu um hvor þeirra ætti að hljóta
konungstign. Borgina skorti konur en sagan hermir íbúarnir hafi brugðið á það
ráð að bjóða nágrönnum sínum Sabínum til veislu en hafi svo stolið ungmeyjum
þeirra. Þannig hafi Rómverjar og Sabínar að endingu orðið að einni þjóð.

Um goðsögulegt upphaf Rómar má lesa hjá ýmsum fornum höfundum, meðal annars hjá
Lívíusi. Sagan um Eneas frá Tróju, forföður Rómúlusar og Remusar, sem kom til
Latíum og stofnaði þar konungsríki er sennilega frægust úr Eneasarkviðu Virgils.

Róm óx út frá byggð umhverfis vað yfir ána Tíber, þar sem mættust
verslunarleiðir. Fornleifafræðilegar rannsóknir benda til þess að Róm hafi
sennilega verið stofnuð einhvern tímann um á 9. eða um miðja 8. öld f.Kr. af
fólki frá tveimur ítölskum þjóðflokkum, Latínum og Sabínum, á Palatín-, Kapítól-
og Quirinalhæðum.

Etrúrar, sem höfðu áður numið land fyrir norðan Latíum, virðast hafa náð
pólitískum völdum á svæðinu seint á 7. öld f.Kr. og mynduðu ráðandi yfirstétt.
Etrúrar virðast aftur á móti hafa glatað völdum sínum á þessu svæði seint á 6.
öld f.Kr. og Latínar og Sabínar, sem stofnuðu borgina, virðast þá hafa
endurskilgreint stjórnkerfi borgarinnar með því að stofna lýðveldi, þar sem
miklu meiri hömlur voru á getu valdhafanna til að beita valdi sínu.

Rómverska lýðveldið var stofnað um 509 f.Kr., samkvæmt því sem seinni tíma
höfundar á borð við Lívíus segja, eftir að Tarquinius drambláti, síðasti
konungur Rómar, hafði verið hrakinn frá völdum. Rómverjar ákváðu þá að koma á
kerfi þar sem valdhafarnir voru kjörnir í kosningum. Enn fremur voru ýmsar
ráðgjafasamkundur og þing stofnaðar. Mikilvægustu embættismennirnir voru
ræðismenn („konsúlar“), sem voru tveir og kjörnir til eins árs í senn. Þeir fóru
með framkvæmdavaldið í formi imperium eða herstjórnar. Ræðismennirnir kepptu við
öldungaráðið, sem var upphaflega ráðgjafasamkunda aðalsins, eða „patríseia“, en
óx bæði að stærð og völdum er fram liðu stundir. Meðal annarra embættismanna
lýðveldisins má nefna dómara (praetor), edíla og gjaldkera (quaestor). Í upphafi
gátu einungis aðalsmenn gegnt embættum en seinna gat almúgafólk, eða plebeiar,
einnig gegnt embættum.

Rómverjar náðu hægt og bítandi völdum yfir öllum öðrum þjóðum á Ítalíuskaganum,
þar á meðal Etrúrum. Síðasta hindrunin í vegi fyrir algerum yfirráðum Rómverja á
Ítalíu var gríska nýlendan Tarentum, sem leitaði aðstoðar hjá Pyrrhusi konungi
frá Epírus árið 282 f.Kr., en mótstaðan var til einskis. Rómverjar tryggðu
yfirráð sín með því að stofna eigin nýlendur á mikilvægum stöðum og héldu
stöðugri stjórn sinni á svæðinu.

Á síðari hluta 3. aldar f.Kr. kom til átaka milli Rómar og Karþagó í fyrsta
púnverska stríðinu af þremur. Í kjölfarið náði Róm tryggri fótfestu utan
Ítalíuskagans í fyrsta sinn, fyrst á Sikiley og Spáni en seinna víða annars
staðar. Róm breyttist í stórveldi. Eftir sigur á Makedóníu og Selevkídaríkinu
rétt fyrir miðja 2. öld f.Kr. urðu Rómverjar valdamesta þjóðin við
Miðjarðarhafið.

Yfirráð yfir fjarlægum þjóðum leiddi til deilna í Róm. Öldungaráðsmenn urðu
ríkir á kostnað skattlandanna en hermenn, sem voru flestir smábændur, voru að
heiman lengur og gátu ekki viðhaldið landi sínu. Enn fremur var æ meira um ódýrt
vinnuafl í formi erlendra þræla sem vinnandi stéttum gekk erfiðlega að keppa
við. Hagnaður af herfangi, kaupmennska í nýju skattlöndunum og skattlagning skóp
ný tækifæri meðal lægri stétta en ríkir kaupmenn mynduðu nýja millistétt,
riddarastétt. Riddarastéttin hafði meira fé milli handanna en var enn talin til
plebeia og hafði þess vegna mjög takmörkuð pólitísk völd. Öldungaráðið kom
ítrekað í veg fyrir mikilvægar umbætur í jarðamálum og neitaði að gefa
riddarastéttinni eftir nein völd. Sumir öldungaráðsmenn komu sér upp sveitum
ólátabelgja úr röðum atvinnulausra fátæklinga, sem þeir notuðu til að hrella
pólitíska andstæðinga sína og hafa áhrif á niðurstöður kosninga. Ástandið var
sem verst seint á 2. öld f.Kr. á tímum Gracchusarbræðra, þeirra Gaiusar
Gracchusar og Tíberíusar Gracchusar, sem reyndu að setja lög um endurskiptingu
jarðnæðis í ríkiseigu handa plebeium. Báðir voru drepnir en öldungaráðið féllst
um síðir á sumar af tillögum þeirra og reyndi þannig að lægja óánægjuöldur meðal
lægri stéttanna.

Bandamannastríðið svonefnda braust út árið 91 f.Kr. þegar bandamenn Rómverja á
Ítalíuskaganum fengu ekki borgararéttindi. Það stóð til ársins 88 f.Kr..
Endurskipulagning Gaiusar Mariusar á rómverska hernum varð til þess að hermenn
sýndu oft herforingja sínum meiri meiri tryggð en borginni. Valdamiklir
herforingjar gátu náð kverkataki á bæði öldungaráðinu og borginni. Þetta leiddi
til borgarastríðs milli Mariusar og Súllu sem endaði með einveldistíð Súllu
81-79 f.Kr.

Um miðja 1. öld f.Kr. mynduðu þeir Júlíus Caesar, Pompeius og Crassus með sér
leynilegt bandalag um stjórn ríkisins, hið svonefnda fyrra þremenningasamband.
Þegar Caesar hafði náð Gallíu undir rómversk yfirráð leiddi árekstur milli hans
og öldungaráðsins til annars borgarastríðs, þar sem Pompeius stjórnaði herjum
öldungaráðsins. Caesar hafði sigur og var gerður einvaldur (dictator) til
lífstíðar. Árið 44 f.Kr. var Caesar ráðinn af dögum af hópi öldungaráðsmanna sem
voru mótfallnir einveldi Caesars og vildu koma á löglegri stjórn að nýju. Það
mistókst en í kjölfarið varð til síðara þremenningasambandið með samkomulagi
milli Oktavíanusar, erfingja Caesars, og tveggja fyrrum stuðningsmanna Caesars,
Marcusar Antoniusar og Lepidusar og skiptu þeir með sér völdunum. Þetta bandalag
leystist fljótt upp og varð til þess að Oktavíanur og Marcus Antonius kepptust
um völd. Þegar skarst í odda með þeim sigraði Oktavíanus Marcus Antonius og
Kleópötru Egyptalandsdrottningu í orrustunni við Actíum árið 31 f.Kr.

Í kjölfarið varð Oktavíanus óumdeildur valdhafi Rómar, og þótt að nafninu til
hafi hann einungis gegnt ýmsum embættum rómverska lýðveldisins var hann þó í
raun nokkurs konar einvaldur allt til æviloka. Hann hélt völdum í yfir fjóra
áratugi og mótaði á þeim tíma vald keisarans. Venjan er að telja Oktavíanus
fyrsta keisarann og miða upphaf keisaratíðar hans við árið 27 f.Kr. er
samkomulag náðist milli hans og öldungaráðsins um völd hans en öldungaráðið
veitti honum að því tilefni virðingarheitið Ágústus.

Þegar Ágústus hafði sigrað andstæðinga sína voru völd hans nánast ótakmörkuð
enda þótt hann gætti þess vandlega að viðhalda stjórnarformi lýðveldisins í orði
kveðnu. Eftirmaður hans, Tíberíus, tók við völdunum án átaka. Þannig festist
Júlíska-cládíska ættin í sessi sem valdhafar og hélt þeirri stöðu þar til Neró
lést árið 68. Útþensla Rómaveldis hélt áfram og ríkið stóð föstum fótum þrátt
fyrir að til valda kæmust keisarar sem voru álitnir spilltir (til dæmis Caligula
og e.t.v. einnig Neró). Eftir dauða Nerós var stuttur óvissutími í rómverskum
stjórnmálum og á einu ári komust fjórir keisarar til valda. Að lokum tók þó við
stjórn flavísku ættarinnar. Flavíska ættin fór með völdin í Róm til ársins 96 en
þá tók við tími „góðu keisaranna fimm“ sem varði til ársins 180. Á þessum tíma
var Rómaveldi stærst og efnahagsleg og menningarleg áhrif þess náðu hámarki.
Ríkinu var hvorki ógnað að utan né innan.

Árin 193 til 235 ríkti severíska ættin og nokkrir vanhæfir keisarar komust til
valda, þar á meðal Elagabalus. Herinn hafði æ meiri áhrif á val nýrra keisara og
það leiddi til hnignunarskeiðs sem oft er kallað 3. aldar kreppan. Kreppunni
lauk þegar Diocletianus komst til valda. Árið 293 skipti hann Rómaveldi í
austur- og vesturhluta og kom á fjórveldisstjórn þar sem tveir keisarar voru við
völd í hvorum hluta ríkisins. Þessir keisarar börðust oft um völdin sín á milli.
Árið 330 stofnaði Konstantínus mikli höfuðborg Austrómverska ríkisins í
Býzantíon en frá árinu 395 var ríkinu skipt fyrir fullt og allt í Vestrómverska
ríkið og Austrómverska ríkið (sem var síðar nefnt Býsansríkið).

Vestrómverska ríkið átti stöðugt í vök að verjast gegn innrásum barbara. Hæg
hnignum Rómaveldis hélt áfram öldum saman. Á endanum héldu barbararnir Rómarborg
í herkví en þeim hafði verið lofað land. Þeir ætluðu að koma í veg fyrir að fólk
kæmist til eða frá borginni þar til þeir fengju landið sem þeim var lofað. Eftir
að hafa verið sviknir nokkrum sinnum jókst þeim reiðin og þeir hertóku borgina.
Árið 410 fóru Vísigotar ránshendi um borgina og 4. september árið 476 neyddi
germanski herforinginn Odoacer síðasta vestrómverska keisarann, Rómúlus Ágústus,
í útlegð. Þar með lauk um 1200 ára langri sögu Rómaveldis í vestri.

Austrómverska ríkið hélt velli mun lengur en féll einnig vegna innrásarherja.
Arabískir þjóðflokkar náðu undir sig ríkustu landsvæðum ríkisins, þar á meðal
þeim sem Justinianus 1. hafði náð aftur. Rómarborg var sjálf undir yfirráðum
innrásarherja. Árið 1000 náði Austrómverska ríkið hátindi sínum: Basileios 2.
lagði Búlgaríu og Armeníu undir Austrómverska ríkið á ný og menning og verslun
voru í blóma. En útþenslan var stöðvuð árið 1071 í orrustunni um Manzikert. Í
kjölfarið fylgdi skeið mikillar hnignunar. Í nokkrar aldir ríktu óeirðir
innanlands og innrásir Tyrkja leiddu að lokum til hörmunga fjórðu
krossferðarinnar. Í kjölfar innrásarinnar í Konstantínópel árið 1204 tók ríkið
að leysast upp. Þegar borginni var náð á ný var ríkið lítið annað en grískt ríki
við strönd Eyjahafs. Mehmet 2. Súltán Tyrkja, vildi ráða niðurlögum
Austrómverska ríkisins og gerði það árið 1453 þegar Konstantínópel féll fyrir
her hans.

Lífið í Rómaveldi snerist um höfuðborgina, Róm. Þar var miðpunktur stjórnmála og
alls menningarlífs. Í borginni var mikill fjöldi minnisvarða og stórra
mannvirkja á borð við hringleikahúsið Colosseum, Pantheon og Títusarbogann. Þar
voru brunnar með fersku drykkjarvatni sem var leitt inn í borgina með
vatnsleiðslum sem gátu verið hundruð kílómetra langar. Þar voru leikhús, baðhús,
leikfimihús, bókasöfn, verslanir og markaðstorg. Í borginni var einnig
skólplagnakerfi. Íbúðarhús voru ýmis fjölbýlishús eða einbýlishús, jafnvel
risavaxnar hallir. Í höfuðborginni sjálfri voru hallir keisaranna á Palatínhæð
glæsilegri en aðrar hallir. Miðstéttin og almúginn bjó við krappari kjör í
miðborginni. Íbúðir voru litlar, stundum í blokkum.

Rómaborg var stærsta borg heimsveldisins en íbúar eru taldir hafa verið um ein
milljón (nokkurn veginn jafn stór og London snemma á 19. öld, sem þá var stærsta
borg heims). Borgin var hávaðasöm og Júlíus Caesar lagði eitt sinn til að umferð
hestvagna að næturlagi yrði bönnuð. Talið er að allt frá 20% til 40% íbúa
Rómaveldis hafi búið í borgum með fleiri en 10.000 íbúa víða um heimsveldið.
Flestar borgir höfðu torg, hof og önnur mannvirki eins og Róm en færri og smærri
í sniðum.

Stjórnkerfi Rómaveldis tók stakkaskiptum nokkrum sinnum í sögu heimsveldisins. Í
upphafi voru konungar æðstu stjórnendur borgarinnar en ekki er ljóst hvort þeir
höfðu alræðisvald eða hvort Öldungaráðið (Senatus Romanum) hafi einnig haft
völd, en formlega var öldungaráðið aðeins ráðgefandi fyrir konunginn.

Völd öldungaráðsins á lýðveldistímanum voru mikil þó svo að það hafi ekki haft
löggjafarvald, en samþykktir þess voru þó í raun yfirleitt ígildi laga og erfitt
var fyrir aðra embættismenn að ganga gegn vilja ráðsins. Ræðismaður (consul) var
æðsta embætti lýðveldisins og voru tveir ræðismenn kosnir á hverju ári.
Ræðismennirnir höfðu framkvæmdavald og vald til að stjórna herdeildum ef þess
þurfti. Önnur mikilvæg embætti voru m.a. Praetor (pretor), sem gegndi mörgum
sömu skyldum og ræðismaður en var þó lægra settur, og Questor (kvestor), sem
hafði umsjón með ríkissjóði Rómaveldis.

Þegar Ágústus keisari náði völdum í Rómaveldi leið lýðveldið undir lok, þó hann
hafi gætt þess að láta líta út fyrir að allar helstu stofnanir lýðveldisins
hefðu sömu völd og skyldur og áður. Í raun stjórnaði keisarinn öllu því sem hann
vildi stjórna en öldungaráðið var þó yfirleitt með í ráðum í flestum stórum
málum. Ræðismennirnir voru nú skipaðir af keisaranum og völd þeirra minnkuðu til
muna. Smám saman fór öldungaráðið að skipta minna og minna máli í stjórnun
heimsveldisins og eftir að Diocletianus gerði umfangsmiklar breytingar á
stjórnkerfi Rómaveldis, seint á 3. öld, má segja að keisarinn hafi haft
alræðisvald.

Latneskar bókmenntir voru frá upphafi undir miklum áhrifum frá grískum
bókmenntum. Meðal elstu bókmennta Rómverja eru þýðngar á grískum gamanleikjum.
Rómverjar þáðu einnig í arf frá Grikkjum ýmsa bragarhætti og bókmenntagreinar:
gamanleiki, harmleiki, sagnaritun, söguljóð, lýrískan kveðskap.

Rómversk heimspeki var ekki undir minni áhrifum frá grískri heimspeki.
Vinsælustu heimspekistefnurnar í Róm voru stóuspeki, epikúrismi og akademísk
heimspeki (eða platonismi).

Rómversk tónlist byggði einnig mjög á grískri tónlist og var mikilvæg á öllum
sviðum rómversks samfélags. Í rómverska hernum voru notuð blásturshljóðfæri til
að gefa ýmsar skipanir. Tónlist var leikin í hringleikahúsum milli bardaga, í
baðhúsum og víðar. Einnig var leikið á hljóðfæri við trúarlegar athafnir, svo
sem við fórnir.

Í höggmyndalist var í fyrstu lögð áhersla á að sýna unglega fegurð og klassísk
hlutföll en síðar varð til raunhyggja í höggmyndalist. Á 2. öld e.Kr. komst í
tísku að sýna hár- og skeggtísku og farið var að höggva dýpra í marmarann.

Skemmtanir af ýmis konar tagi voru mikilvægur þáttur í lífi Rómverja og þá
sérstaklega íburðarmiklir leikar sem urðu vinsælir á seinni hluta
lýðveldistímans. Þessir leikar voru þá skipulagðir og kostaðir af framámönnum í
samfélaginu og gátu skipt miklu varðandi frama þeirra í stjórnmálalífi ríkisins.
Á keisaratímanum voru leikarnir yfirleitt kostaðir af keisurunum.
Mikilfenglegastir voru leikarnir sem haldnir voru í Rómaborg sjálfri, en
skemmtanir af þessu tagi breiddust út um allt heimsveldið. Colosseum
hringleikahúsið er frægasta mannvirkið sem byggt var fyrir svona leika en minni
hringleikahús voru einnig byggð í fjölmörgum öðrum borgum. Bardagar
skylmingaþræla voru á meðal skemmtana sem fóru fram í hringleikahúsum, einnig
voru þar aftökur og sviðsetningar á frægum bardögum. Í Circus Maximus og
svipuðum leikvöllum fóru fram hestvagna-kappreiðar. Circus Maximus er talinn
hafa getað tekið um 150.000 manns í sæti og voru kappreiðarnar vinsælasta
keppnisíþróttin í Rómaveldi.

Rómversk baðhús voru einn helsti samkomustaður íbúa í Rómaveldi. Margir
Rómverjar lögðu það í vana sinn að stunda baðhúsin oft í viku og í langan tíma í
senn. Þetta varð til þess að baðhúsin urðu mikilvægur vettvangur fyrir
stjórnmála- og dægurmálaumræðu. Dæmigert baðhús hafði kalda laug (frigidarium),
volga laug (tepidarium) og heita laug (caldarium). Á lýðveldistímanum voru
baðhúsin yfirleitt smá í sniðum en á keisaratímanum voru byggð baðhús sem voru
gríðarstór mannvirki. Á meðal stærstu baðhúsanna voru Baðhús Caracalla og Baðhús
Diocletianusar. Þessi baðhús voru miðstöðvar ýmis konar afþreyingar; þar voru
æfingasalir, bókasöfn, matsalir og verslanir.

Rómverski herinn var ein mikilvægasta stofnun Rómaveldis, enda átti heimsveldið
í nánast stöðugum átökum, bæði við utanaðkomandi ógnir og innbyrðis. Hernum var
skipt niður í herdeildir (legio). Fullmönnuð herdeild hafði á að skipa um 5000
hermönnum en að auki fylgdu herdeildunum fjölmargir þjónustuliðar og þrælar. Á
tíma konungdæmsins og snemma á lýðveldistímanum voru aðeins fáar herdeildir en
eftir því sem ríkið stækkaði fjölgaði herdeildunum. Talið er að í lok
lýðveldistímans hafi þær verið um 50 en Ágústus keisari fækkaði þeim í 28.
Stækkun ríkisins kallaði líka á það að hermenn þurftu að sinna lengri herskyldu,
lengra frá heimahögum sínum og varð það til þess að farið var að borga mönnum
fyrir herþjónustu. Með endurbótum Gaiusar Maríusar má segja að rómverski herinn
hafi endanlega orðið að fastaher skipuðum atvinnuhermönnum. Endurbæturnar fólu
meðal annars í sér stöðuga þjálfun (líka á friðartímum), hærri laun og lengri
herþjónustu.

Upphaflega börðust Rómverjar með breiðfylkingarskipulagi að hætti Grikkja en á
miðjum lýðveldistímanum hófu þeir að skipta hersveitum sínum í smærri og
hreyfanlegri einingar (kallaðar manipulus eða hnefafylli). Maríus breytti
skipulagi herdeildanna töluvert, skipti þeim niður í smærri hersveitir (cohors)
með um 600 mönnum sem aftur var skipt niður í hundraðsdeildir (centuria).

Hefðbundinn búnaður rómversks hermanns var spjót (pilum), stuttsverð (gladius),
ferhyrndur skjöldur (scutum), brynja og hjálmur.



https://is.wikipedia.org/wiki/Listi_yfir_%C3%ADslenskar_kvikmyndir

Eftirfarandi er listi yfir íslenskar kvikmyndir. Taldar eru upp þær kvikmyndir
sem höfðu aðalframleiðslu á Íslandi og eru ekki styttri en 45 mínútur.

Þannig er Í skóm drekans ekki á þessum lista því hún er heimildamynd, hins vegar
er hún á listanum yfir íslenskar heimildamyndir. Einnig er Litla lirfan ljóta
ekki á listanum því hún er aðeins 28 mínútur og telst því stuttmynd, hana má
hins vegar finna á listanum yfir íslenskar stuttmyndir. Ýmsar aðrar myndir gætu
ef til vill talist íslenskar vegna tengsla þeirra við Ísland, til dæmis er
kvikmyndin Hadda Padda stundum kölluð fyrsta íslenska kvikmyndin, en hún er ekki
á þessum lista því hún er strangt til tekin framleidd í Danmörku þótt að hún
hafi verið tekin upp á Íslandi og margir Íslendingar unnið við hana, sú mynd er
á listanum yfir kvikmyndir tengdar Íslandi. Silný kafe er einnig á þeim lista
því hún var meðframleidd af Íslendingum og var leikstýrt af Íslendingi.



https://is.wikipedia.org/wiki/Haukur_Hei%C3%B0ar_Hauksson

Haukur Heiðar Hauksson er íslenskur atvinnumaður í knattspyrnu sem að spilar sem
varnarmaður fyrir sænska liðið AIK.

Haukur Heiðar hóf knattspyrnuferilinn sinn hjá uppeldisfélagi sínu KA þaðan hélt
hann svo til KR árið 2011.

Með KR varð Haukur Heiðar íslandsmeistari 2013 og bikarmeistari árin 2012 og
2014.

Haukur Heiðar spilaði sinn fyrsta meistaraflokksleik 24. febrúar 2008 í
Lengjubikarnum gegn Fram. Haukur Heiðar var þá 16 ára. Ári áður hafði Haukur
verið á reynslu hjá enska úrvalsdeildarfélaginu Blackburn Rovers en ekkert varð
úr samningi við þá. Haukur Heiðar vann sér fljótt sæti í byrjunarliðinu hjá KA
tímabilið 2008 sem hægri bakvörður. Hann spilaði alla 19 af 22 leikjum liðsins í
1. deildinni þar af 18 í byrjunarliðinu ásamt því að byrja báða leiki liðsins í
VISA-bikarnum. Á lokahófi KA að tímabili loknu var Haukur Heiðar valin
efnilegasti leikmaður liðsins.

Haukur var á sínum stað í hægri bakverðinum hjá KA á tímabilinu 2009. Haukur fór
vel af stað í 1. deildinni og var í liði umferða 1-11 hjá Fótbolti.net. Hann
skoraði sitt fyrsta mark fyrir liðið 7. ágúst 2009 í deildarleik gegn
Fjarðabyggð. Að tímabili loknu var Haukur Heiðar valin besti leikmaður
tímabilsins hjá KA auk þess að vera valin í lið ársins hjá Fótbolti.net. Í
nóvember sama ár skrifaði Haukur svo undir nýjan tveggja ára samning við KA.

KA liðinu gekk brösulega í deildinni tímabilið 2010 og endaði í 9. sæti. Haukur
Heiðar var þó á sínum stað í byrjunarliðinu og skoraði sitt annað deildarmark
fyrir félagið í heimaleik gegn Leiknir R. þann 28. ágúst 2010. Á lokahófi KA
2010 var Haukur Heiðar valin efnilegasti leikmaður liðsins öðru sinni.

Fyrir tímabilið 2011 var Haukur Heiðar gerður að fyrirliða KA. Haukur spilaði
glimrandi vel fyrir KA liðið, spilaði 28 af 31 leik liðsins og skoraði heil 5
mörk þar á meðal tvær tvennur í deildinni gegn Þrótti R. og Víkingi Ó. Haukur
var í lok tímabilsins valin leikmaður ársins hjá KA í annað sinn þrátt fyrir
ungan aldur. Hann var einnig í liði ársins í 1. deildinni hjá Fótbolti.net í
annað sinn. Strax að móti loknu var ljóst að Haukur Heiðar myndi yfirgefa KA og
var KR líklegasti áfangastaðurinn.

Haukur Heiðar gekk til liðs við KR 20. október 2011 á þriggja ára samningi og
var úthlutað treyju númer 3. Haukur byrjaði vel hjá nýja félaginu og spilaði
sinn fyrsta keppnisleik fyrir liðið gegn Fram 23. febrúar 2012 í Lengjubikarnum.
Hann varð svo Lengjubikarmeistari 2012 með liðinu þann 28. apríl eftir 1-0 sigur
á Fram. Haukur hafði byrjað alla leikina í keppninni í hægri bakverðinum. KR
sigraði FH í meistarakeppni KSÍ 2-0 þann 1. maí og var Haukur Heiðar í
byrjunarliðinu. Haukur Heiðar var inn og út úr liði KR megnið af sumrinu. Hann
skoraði sitt fyrsta mark fyrir félagið þegar að hann skoraði með skalla eftir
hornspyrnu gegn Selfoss 16. júní og spilaði sinn fyrsta evrópuleik 24. júlí í
seinni leiknum gegn finnska liðinu HJK Helsinki í undankeppninni fyrir
meistaradeildina sem að tapaðist 2-1. KR tryggði sér bikarmeistaratitilinn þann
18. ágúst með 2-1 sigri á Stjörnunni, Haukur var ónotaður varamaður í leiknum en
hafði spilað alla leikina fram að úrslitaleiknum. Haukur gekkst undir aðgerð á
hné í september 2012 og missti af síðustu fimm umferðum íslandsmótsins.

Vegna meiðsla missti Haukur Heiðar af byrjun tímabilsins 2013. Hann sneri til
baka í byrjunarliðið 30. maí í 3-1 bikarsigri á Grindavík. Restina af sumrinu
var Haukur Heiðar hægri bakvörður númer eitt hjá KR-ingum sem enduðu sumarið á
því að tryggja sér íslandsmeistaratitilinn í næst seinustu umferðinni þann 22.
september. Haukur spilaði 23 leiki í öllum keppnum keppnistímabilið 2013 og
skoraði 1 mark.

Haukur Heiðar var á sínum stað í hægri bakverðinum hjá KR tímabilið 2014. Hann
vann Meistarkeppni KSÍ í annað sinn með KR þann 27. apríl eftir 2-0 sigur á
Fram. Haukur fékk að líta sitt fyrsta rauða spjald í efstu deild þann 12. maí
þegar að KR lá gegn FH 1-0 í deildinni. Haukur hafði rifið niður Atla Guðnason
sem að var að sleppa í gegn og fékk að líta sitt annað gula spjald. Þrátt fyrir
góða spilamennsku Hauks þá gekk KR-ingum illa að verja íslandsmeistaratitilinn.
Liðinu gekk þó mun betur í Borgunarbikarnum, fór alla leið í úrslitaleikinn þar
sem að liðið sigraði lið Keflavíkur 2-1. Haukur byrjaði alla leiki liðsins í
keppninni. Haukur byrjaði báða leiki KR liðsins í undankeppni
meistaradeildarinnar gegn skoska stórliðinu Celtic. KR tapaði báðum leikjunum og
einvíginu samanlagt 5-0. Haukur Heiðar spilaði 38 af 39 leikjum liðsins á
tímabilinu og skoraði í þeim 1 mark. Hann var valin í úrvalslið Fótbolti.net að
móti loknu ásamt því að vera valin leikmaður ársins hjá KR ásamt Gary Martin.

Haukur Heiðar skrifaði undir fjögurra ára samning við sænska liðið AIK þann 24.
nóvember 2014. Haukur spilaði sinn fyrsta leik fyrir liðið þann 21. febrúar 2015
í sænska bikarnum. Hann varð fljótt fastamaður í byrjunarliðinu og spilaði 23
leiki af 30 í deildinni þar sem að liðið var í toppbaráttunni en missteig sig á
endanum og hafnaði í 3. sæti. Haukur spilaði sinn fyrsta evrópuleik fyrir AIK 2.
júlí í 2-2 jafntefli gegn finnska liðinu VPS Haukur spilaði 4 af 6 leikjum
liðsins í keppninni, en þeir duttu út í þriðju umferð undankeppninnar gegn
gríska liðinu Atromitos.

Þann 28. febrúar 2016 opnaði Haukur markareikning sinn hjá AIK þegar að hann
skoraði þriðja mark liðsins í 6-0 sigri gegn Tenhults í sænska bikarnum.

Haukur Heiðar var fyrst kallaður í U-19 ára landslið Íslands fyrir æfingamót í
Tékklandi í ágúst 2008. Þar spilaði hann sinn fyrsta leik þegar að hann var í
byrjunarliðinu í fyrsta leik gegn Tékklandi. Hann var einnig í hópnum sem að tók
þátt í undankeppninni fyrir EM U-19 2010. Haukur á í heildina 7 leiki fyrir U-19
ára lið Íslands.

Haukur Heiðar á að baki einn leik fyrir U-21 lið Íslands. Sá kom 5. júní 2012 í
undankeppninni fyrir EM U-21 2013.

Haukur var valin í landsliðshópinn fyrir vináttuleiki gegn Kanada í janúar 2015.
Hann spilaði sinn fyrsta leik fyrir A landsliðið þegar að hann var í
byrjunarliðinu í fyrri leiknum gegn Kanada þann 19. janúar.



https://is.wikipedia.org/wiki/Berl%C3%ADn

Berlín er höfuðborg Þýskalands og einnig stærsta borg þess með tæpar 3,44
milljónir íbúa (2014) en flestir hafa íbúarnir verið 4,4 milljónir (2011), fyrir
síðari heimsstyrjöld. Borgin er einnig sú næstfjölmennasta innan
Evrópusambandsins á eftir London ef miðað er við opinber borgarmörk. Berlín
stendur við árnar Spree og Havel í norðaustanverðu Þýskalandi og er umlukt
sambandslandinu Brandenborg, en borgin sjálf er sjálfstætt sambandsland.

Upphaf Berlínar má rekja til 13. aldar en þá eru til staðar tveir bæir gegnt
hvor öðrum við ána Spree. Þeir hétu Berlin og Cölln. Berlin er dregið af
slavneska orðinu berl, sem merkir mýri eða votlendi. Heitið hefur ekkert með
birni að gera eins og margir halda, þó að í dag sé björn í skjaldarmerki og fána
borgarinnar. Bærinn Cölln var nefnur eftir borginni Köln við Rín. 1307
sameinuðust bæirnir og mynduðu borgina Berlin-Cölln. Aðrir núverandi
borgarhlutar eru þó eldri. Til dæmis kemur Spandau fyrst við skjöl 1197 og
Köpenick 1209 en þetta voru sjálfstæðar borgir allt fram í byrjun 20. aldar.

1415 varð Friðrik I af Hohenzollern-ætt kjörfursti Brandenborgar (og þar með
Berlínar). Hohenzollern-ættin átti eftir að ríkja í Berlín sem hertogar,
kjörfurstar, konungar og keisarar allt til 1918. 30 ára stríðið á 17. öld hafði
geigvænlegar afleiðingar fyrir Berlín. Barist var utan borgar sem innan,
aðallega gegn keisaraliðinu. Þriðjungur allra bygginga skemmdust og íbúafjöldinn
minnkaði um helming. Eftir stríð náði borgin sér þó furðu hratt. Íbúum fjölgaði,
ekki síst er Friðrik Vilhjálmur (kallaður Der grosse Kurfürst), bauð frönskum
húgenottum hæli í borginni. Þá risu nokkur frönsk hverfi. Árið 1700 var
fimmtungur borgarbúa franskur. Einnig komu innflytjendur frá Bæheimi og
Póllandi.

Árið 1701 krýndi Friðrik III sig til konungs og kallaðist þá Friðrik I.
Prússland myndaðist sem konungsríki og varð Berlín þá höfuðborg. Sonur Friðriks
I, Friðrik Vilhjálmur, gerði Prússland að stórveldi. Íbúatalan jókst úr 55
þúsund í 100 þúsund í hans tíð. Hann fjölgaði hermönnum úr 5 þúsund í 26 þúsund.
Árið 1740 tók sonur hans við, Friðrik II. Hann hernam Slesíu í Póllandi, var
einn af sigurvegurunum í 7 ára stríðinu og fékk viðurnefnið Der Grosse (Hinn
mikli).

Eftir sigur Napoleons á Prússum í orrustunum við Jena og Auerstedt var leiðin
greið til Berlínar. Napoleon og herlið hans þrammaði í gegnum hið nýreista
Brandenborgarhlið og hertók borgina. Frakkar urðu hins vegar til þess að menning
borgarinnar tók stökk upp á við. Mynduð var borgarstjórn, Humboldt-háskólinn var
stofnaður, fyrsta dagblaðið hóf göngu sína.

Í iðnbyltingunni um miðja 19. öld óx Berlín hratt. 1838 var fyrsta járnbrautin
lögð frá Berlín og gekk hún til Potsdam. Íbúafjöldinn margfaldaðist. Árið 1819
voru íbúar rétt um 200 þúsund en náðu einni milljón 1877.

1871 var Vilhjálmur Prússakonungur krýndur til keisara í Versölum. Það með varð
Berlín að keisaraborg en það stóð aðeins í 37 ár. Við tap Þýskalands í
heimstyrjöldinni fyrri var keisaraveldið lagt niður. Við tók Weimar-lýðveldið.

Skömmu eftir að Weimar-lýðveldið var stofnað, voru borgarmörkin útvíkkuð
talsvert. Sjö nágrannaborgir voru sameinaðar Berlín, svo sem Köpenick og
Spandau. Íbúafjöldinn fór í 3,8 milljónir, talsvert meira en er í dag. Þrátt
fyrir háar stríðsskaðabætur sem Þýskaland þurfti að greiða eftir heimstyrjöldina
fyrri, var Berlín menningarleg heimsborg. Tími þessi kallast Die Goldenen
Zwanziger (Hinn gullni 3. áratugur) og einkenndist hann af mikilli
kvikmyndagerð, leikhússýningum, listaviðburðum og næturlíf. Næturlíf þessa tíma
eru gerð góð skil í kvikmyndinni Cabaret frá 1972. Einnig áttu vísindin mikla
uppsveiflu á þessum tíma í borginni þegar menn á borð við nóbelsverðlaunahafana
Einstein, Haber og Hahn stunduðu fræði sín í borginni.

Meðan menningarlífið stóð í blóma, urðu mikil tíðindi í stjórnmálum.
Þjóðarflokkur Hitlers (NSDAP) varð æ vinsælli. Hinn aldni ríkisforseti, Paul von
Hindenburg, sá sig tilneyddan til að veita Hitler kanslaraembættið í janúar
1933. Mánuð seinna brann ríkisþinghúsið (Reichstag) í Berlín. Hitler leysti þá
þingið upp og flokkur hans hrifsaði til sín völdin. Endalok Weimar-lýðveldisins
var staðreynd. Í hönd fór eitt grimmasta tímabil í sögu Þýskalands.

Strax við valdatöku Hitlers upplifðu gyðingar í borginni sínar fyrstu ofsóknir.
Hundruðir flúðu land, ekki síst vísindamenn (til dæmis Lise Meitner, Albert
Einstein). Þrátt fyrir þetta voru Ólympíuleikarnir haldnir í Berlín 1936.
Nóttina 9.–10. nóvember var kveikt í öllum bænahúsum gyðinga í borginni.
Þúsundir gyðinga voru handteknar og verslanir þeirra eyðilagðar. Af upphaflega
75 þúsund gyðingum í borginni, lifðu aðeins 1.200 þeirra þriðja ríkið af.

1939 hófst heimstyrjöldin síðari. Strax ári seinna varð Berlín fyrir fyrstu
loftárásum Breta. Skemmdir voru takmarkaðar í upphafi. En þegar Bandaríkjamenn
tóku þátt í loftárásunum urðu skemmdirnar gífurlegar. Hitler stjórnaði ríkinu að
mestu úr neðanjarðarbyrgi sínu (nálægt Potsdamer Platz) í skjóli fyrir öllum
árásum. Loftárásum linnti ekki fyrr en Rússar stóðu fyrir borgardyrunum í apríl
1945 en þá var verulega tekið að halla á stríðsgæfu Þjóðverja. Rússar hertóku
borgina eftir ákafa götubardaga. Hitler sjálfur framdi sjálfsmorð í
neðanjarðarbyrgi sínu 30. apríl. 2. maí gafst borgin upp. Berlín var þá rjúkandi
rúst. Um fimmtungur allra bygginga voru gjöreyðilagðar (600 þúsund íbúðir), þar
af helmingur í miðborginni.

Eftir lok stríðsins var Berlín skipt upp í fjóra hluta á milli hernámsveldanna.
Sovétmenn voru í austurhluta borgarinnar en Bretar, Frakkar og Bandaríkjamenn í
vesturhlutanum. Yfirmenn herjanna mynduðu sameiginlega borgarstjórn. En brátt
kom upp missætti milli herveldanna. Í júní 1948 fór svo að Sovétmenn lokuðu
öllum götum og lestarteinum sem lágu í kringum hernámssvæði bandamanna. Þar sem
vesturhluti Berlínar var sem eyja í sovéska hernámshlutanum í Þýskalandi, varð
hann með öllu einangraður. Matar- og eldsneytisskortur gerði vart við sig í
vesturhluta Berlínar. Því tóku Bandaríkjamenn á það ráð að fljúga með matvæli og
nauðsynjavörur til borgarinnar. Þessi aðgerð kallaðist Luftbrücke (Loftbrú).
Tempelhof-flugvöllur varð því að nokkurs konar lífæð borgarinnar. Þegar
Sovétmenn sáu að lokanir þeirra skiluðu ekki tilætluðun árangri, var umferðinni
hleypt á aftur. Kalda stríðið var í algleymingi.

1949 var Sambandsríki Þýskalands stofnað með höfuðborg í Bonn. Aðeins nokkrum
mánuðum seinna var Alþýðulýðveldi Þýskalands stofnað. Austur-Berlín varð
höfuðborg Austur-Þýskalands, en Vestur Berlín var aðeins eitt af sambandríkjum
Vestur-Þýskalands. 1961 hóf austurþýska stjórnin að reisa múr meðfram gjörvöllum
landamærum ríkjanna tveggja. Var þá einnig reistur múr umhverfis Vestur-Berlín.
Tilgangur múrsins var að varna því að fólk frá Austur-Þýskalandi kæmist til
vesturs en tugþúsundir manna yfirgáfu Austur-Þýskaland árin áður. Með tilkomu
Berlínarmúrsins var einangrun Vestur-Berlínar fullkomnuð. Aðeins tveimur árum
seinna kom John F. Kennedy, Bandaríkjaforseti, í heimsókn til Vestur-Þýskalands.
Í þeirri för kom hann einnig til Berlínar. Á stórum útifundi fyrir framan
ráðhúsið lét hann þessi sögufrægu orð falla: „Ich bin ein Berliner“ (Ég er
Berlínarbúi).

1989 fóru gríðarlegar mótmælaöldur fram í ýmsum austurþýskum borgum. Eftir að
Gorbachev, forseti Sovétríkjanna, hélt ræðu í Austur-Berlín um að flóttamönnum
frá Austur-Þýskalandi, sem flúðu land í gegnum Ungverjaland og Tékkóslóvakíu,
yrðu ekki stöðvaðir, fór mikill neisti um íbúa Berlínar, bæði í austri og
vestri. Fólk fór að safnast saman við Berlínarmúrinn. Sumir hömruðu í hann og
aðrir klifruðu upp á hann. Í nóvember var ákveðið að létta á ferðabanni og hluti
múrsins var opnaður. Samstundis streymdu þúsundir manna yfir til
Vestur-Berlínar. Næstu daga voru ýmsar landamærastöðvar opnaðar, bæði í Berlín
og annars staðar í Þýskalandi. Fall múrsins var staðreynd. Þó voru löndin bæði
ekki sameinuð fyrr en á næsta ári.

1991 var ákveðið að flytja þýska þingið aftur til Berlínar. Sá flutningur fór
fram allt til ársins 1999. Berlín var þar með aftur orðin að höfuðborg sameinaðs
Þýskalands.

Berlín var lengi vel skipt upp í 23 borgarhluta en árið 2001 voru margir þeirra
sameinaðir, þannig að nú eru þeir aðeins tólf talsins. Borgarhlutarnir eru
tiltölulega sjálfstæðir, það er þeir hafa sína eigin borgarstjórn, sinn eigin
borgarstjóra, sín eigin fjárhagsmál og svo framvegis. Listi borgarhlutana eftir
stærð:

Berlín er Ólympíuborg. Þar voru Sumarólympíuleikarnir haldnir árið 1936, meðan
þriðja ríkið var við lýði. Borgin sótti um leikana fyrir árið 2000 en þá varð
Sydney fyrir valinu.

Mörg íþróttafélög eru starfandi í Berlín. Þekktasta knattspyrnufélag borgarinnar
er Hertha Berlin en það hefur tvisvar orðið þýskur meistari, 1930 og 1931.
Heimavöllur liðsins er Ólympíuleikvangurinn sjálfur. Íslenski
knattspyrnumaðurinn Eyjólfur Sverrisson lék með félaginu 1996-2002. Næst Herthu
í vinsældum kemur 1. FC Union Berlin, sem er úr austurhluta Berlínar og leikur á
Stadion an der Alten Försterei. Veturinn 2012/2013 munu félögin leika í sömu
deild, þeirri næstefstu, þar sem að lið Herthu Berlínar féll úr efstu deild
vorið 2012. Ólympíuleikvangurinn er árlega notaður fyrir úrslitaleik þýsku
bikarkeppninnar í knattspyrnu. Á honum fór einnig fram úrslitaleikur í HM í
knattspyrnu árið 2006, en þá vann Ítalía Frakkland.

Helsta handboltaliðið er Füchse Berlín. Besti árangur liðsins er þriðja sætið í
þýsku deildinni (tvisvar). Tveir Íslendingar eru í liðinu: Dagur Sigurðsson
(þjálfari) og Alexander Petersson.

Allt frá 1974 hefur verið haldið Maraþonhlaup í borginni (Berlin-Marathon).
Núverandi heimsmet í greininni á Haile Gebrselassie, en hann setti það í
hlaupinu í Berlín 2008.

Flestar þekktar byggingar Berlínar eru í borgarhlutanum Mitte, enda var hann
miðborg Berlínar fyrir skiptingu, en einnig miðborg Austur-Berlínar fyrir
sameiningu. Þekktasta bygging borgarinnar er Brandenborgarhliðið. Það er
jafnframt orðið að þjóðartákni Þjóðverja eftir fall Berlínarmúrsins. Múrinn var
aðeins í nokkra metra fjarlægð frá hliðinu, sem stóð austan við múrinn, þannig
að það myndaði nokkurs konar botnlanga í miðborg Austur-Berlínar. Skammt norður
af hliðinu stendur hið fræga ríkisþinghús (Reichstag). Það var reist sem þinghús
á keisaratíma Prússlands og þar var Weimar-lýðveldið stofnað. Þegar bruninn í
húsinu átti sér stað 1933, notaði Hitler sér hann sem átyllu til að auka völd
sín og mynda þriðja ríkið. Þinghús þetta er næstvinsælasti ferðamannastaður
Þýskalands, á eftir dómkirkjunni í Köln. Við Friedrichstrasse stóð varðstöðin
Checkpoint Charlie. Hún var landamærastöð milli bandaríska og sovéska
hernámssvæðanna á tíma kalda stríðsins. Safnaeyjan Museumsinsel er eyja í ánni
Spree í miðborginni. Þar eru fjöldi safnhúsa, svo sem Pergamonsafnið
(Pergamonmuseum), Bodesafnið (Bodemuseum), Altes Museum og Alte Nationalgalerie.
Einnig er á eyjunni dómkirkjan í Berlín (Berliner Dom) og gamla þinghús
Austur-Þýskalands (Palast der Republik), sem var rifið 2008. Gendarmenmarkt er
stórt bílalaust torg rétt sunnan við breiðgötuna Unter den Linden. Það er af
mörgum talið fegursta torg borgarinnar. Þar eru franska dómkirkjan
(Französischer Dom), þýska dómkirkjan (Deutscher Dom) og tónlistarhúsið
Konzerthaus. Alexanderplatz er stórt og mikið umferðartorg í austurhluta
borgarinnar. Þar stendur sjónvarpsturninn en hann er hæsta bygging borgarinnar.
Þar nálægt er einnig rauða ráðhúsið (Rotes Rathaus), sem var ráðhús
Austur-Berlínar meðan borgin var skipt. Það þjónar enn sem aðalráðhús
borgarinnar. Aðra markverða staði og byggingar í Austur-Berlín má nefna
Nicolai-hverfið, bænahús gyðinga (Neue Synagoge), stríðsminnisvarðann Neue Wache
og leifar Berlínarmúrsins við aðaljárnbrautarstöðina.

Miðborg Vestur-Berlínar var í kringum torgið Breitscheidplatz og breiðgötuna
Kurfürstendamm. Við Breitscheidplatz er minningarkirkjan
Kaiser-Wilhelm-Gedächtniskirche sem eyðilagðist í loftárásum heimstyrjaldarinnar
síðari. Turn hennar hefur staðið síðan sem minnisvarði um hrylling stríðsins.
Gegnt kirkjunni er verslunarmiðstöðin Europacenter. Þar rétt hjá er dýragarður
Vestur-Berlínar, Zoologischer Garten, en hann er elsti dýragarður Þýskalands.
Aðrir merkir staðir í Vestur-Berlín eru Pfaueninsel í Zehlendorf, virkið
Zitadelle í Spandau, Charlottenburg-kastali, Ólympíuleikvangurinn í Berlín,
sigursúlan við breiðgötuna þar sem hin árlega gleðiganga (Love Parade) fer fram,
og brúin Oberbaumbrücke í Kreuzberg.



https://is.wikipedia.org/wiki/%C3%9Eorskastr%C3%AD%C3%B0in

Þorskastríðin nefndust politískar deilur milli ríkisstjórna Íslands og Bretlands
um fiskveiðiréttindi á Íslandsmiðum, sem leiddu til átaka á miðunum, en frá
árunum 1958 til 1976 voru háð þrjú þorskastríð.

Helst hvati deilunnar varð til þegar landgrunnslög voru gerð, og landhelgin var
færð út í 4 sjómílur 1948. Það vakti hörð viðbrögð hjá mörgum þjóðum að ekki var
lengur hægt að stunda togveiðar innan fjögurra mílna marka og var sett
löndunarbann á íslenskan fisk í Englandi. Mótmæli bárust einnig frá Belgíu,
Frakklandi og Hollandi. Þann 15. nóvember 1956 var svo gerður löndunarsamningur
milli Breta og Íslendinga og var þar með fiskveiðideilunni lokið í það skiptið.

Þann 24. maí 1958 tilkynnti Lúðvík Jósepsson, sjávarútvegsráðherra að landhelgin
kringum Ísland skyldi færð út í 12 sjómílur. Bretar mótmæltu þessari ákvörðun
mjög og sendu herskip á Íslandsmið. Þar á meðal freigátuna HMS Russel en
skipherra freigátunnar hafði sig mjög í frammi og sakaði meðal annars skipherra
varðskipsins Ægis um að hafa reynt að sigla freigátuna í kaf. Mótmæli vegna
yfirgangs Breta voru haldin í Reykjavík, en deilunni lauk með samningi milli
Íslendinga og Breta árið 1961. En þetta reyndist bara vera skammgóður vermir á
deilu þjóðanna.

Þann 15. febrúar 1972 ákvað ríkisstjórn Íslands að færa út landhelgina enn
frekar og í þetta skiptið út í 50 sjómílur. Ekki stóð á viðbrögðum Breta og voru
herskip og dráttarbátar send á Íslandsmið til verndar breskum togurum. Átökin
versnuðu stöðugt og reyndu bresku dráttarbátarnir einatt ásiglingar á íslensku
varðskipin en gekk það misjafnlega þar eð varðskipin voru ganghraðari og
liprari. Þann 5. september 1972 voru togvíraklippunum beitt í fyrsta skipti og
var það Ægir sem halaklippti breska síðutogarann Peter Scott. Eftir hörð átök
var samið um vopnahlé þann 13. nóvember árið 1973. En það stóð stutt. Eina
dauðsfallið sem varð í þorskastríðunum átti sér stað í þessari deilu þ. 29.
ágúst 1973 en þá lést vélstjóri á varðskipinu Ægi er hann fékk raflost við
viðgerðir eftir ásiglingu bresku freigátunnar Apollo.

Íslenska ríkisstjórnin ákvað á fundi sínum að landhelgin skyldi færð út enn
frekar og í þetta skipti í 200 sjómílur. Og þann 15. október 1975 tóku nýju
lögin gildi. Bretar mótmæltu að venju hástöfum og neituðu að samþykkja
útfærsluna og þann 16. nóvember 1975, aðeins sólarhring eftir að lögin tóku
gildi, varð breski togarinn Primella frá Hull fyrir togvíraklippunum. Deilurnar
voru nú komnar á háskalega braut og beittu Bretar bæði dráttarbátum og freigátum
til ásiglinga á íslensku varðskipin sem aftur á móti voru óþreytandi við að
klippa aftan úr bresku togurunum. Íslendingar tóku til þess ráðs að breyta
skuttogaranum Baldri EA 124 í varðskip og reyndist hann betri en enginn því
hvorki meira né minna en þrjár breskar freigátur þurftu, áður en yfir lauk, að
sigla til Bretlands til viðgerða eftir árekstur við Baldur. íslendingar slitu
stjórnmálatengslum við Bretland í febrúar 1976 og hótuðu því að ganga úr NATO.
Bretar og Íslendingar funduðu í Ósló þann 23. maí árið 1976 náðust loks
samningar og lauk þar með þorskastríðinu í júní sama ár.



https://is.wikipedia.org/wiki/Singap%C3%BAr

Singapúr (einfölduð kínverska: 新加坡共和国; pinyin: Xīnjiāpō Gònghéguó, malasíska:
Republik Singapura; tamílska: சிங்கப்பூர் குடியரசு) er borgríki á eyju við
suðurodda Malakkaskaga í Suðaustur-Asíu. Landið liggur sunnan við malasíska
héraðið Johor og norðan við Riau-eyjar í Indónesíu. Nafnið er dregið af
malasíska orðinu singa sem merkir „ljón“ og sanskrít pura sem merkir „borg“.
Singapúr gengur líka undir sínu gamla malasíska nafni Temasek. Landið er mjög
þéttbýlt og borgin nær yfir svo til allt landsvæði þess. Land Singapúr hefur
verið stækkað með landfyllingum í sjó.

Singapúr var ásamt suðurhluta Malakkaskaga hluti af Srivijaya á miðöldum og
síðan Chola-veldinu. Árið 1587 brenndu Portúgalir byggðina til að slíta á tengsl
Malakkaskaga við Soldánsdæmið Johor í suðri. Núverandi byggð í Singapúr var
stofnuð af breska landstjóranum í Bengkulu-borg á Súmötru, Stamford Raffles.
Breta vantaði höfn á sjóleiðinni til Kína. Eyjan heyrði þá aðeins að nafninu til
undir soldáninn í Johor. Raffles stofnaði þarna fríhöfn og brátt tók
íbúafjöldinn að vaxa mjög hratt. William Farquhar var gerður að landstjóra.
Raffles sneri aftur árið 1822 en nýlendan var orðin illa þokkaður staður. Hann
tók þá til hendinni, gerði nýtt skipulag (Jackson-skipulagið) og setti
stjórnarskrá sem bannaði fjárhættuspil og þrælahald. Borgin óx enn á 19. öld og
varð ein mikilvægasta hafnarborgin í heimshlutanum. Helstu viðskipti Singapúr
fólust í umskipun. Japanir lögðu Singapúr undir sig eftir orrustuna um Singapúr
1942 og sýndu þar með fram á að Bretar gætu ekki alltaf varið lönd sín í Asíu.
Eftir Síðari heimsstyrjöld fóru því íbúar Singapúr að krefjast sjálfstjórnar í
auknum mæli. Fyrstu þingkosningar í Singapúr voru haldnar 1948 og landið fékk
heimastjórn að hluta 1955. Margir töldu að Singapúr væri best borgið í sambandi
við önnur ríki á Malakkaskaga og Singapúr tók því þátt í stofnun Malasíu 1963.
Vaxandi þjóðernishyggja í Malasíu og ótti við að viðskiptaveldið Singapúr drægi
mátt úr Kúala Lúmpúr varð til þess að forsætisráðherra Malasíu, Tunku Abdul
Rahman, ákvað að reka Singapúr úr sambandsríkinu.

Singapúr er ein af mikilvægustu viðskiptaborgum heims, fjórða stærsta
fjármálamiðstöð heims og fimmta mest notaða höfnin. Landið er eitt af
Asíutígrunum fjórum ásamt Hong Kong, Suður-Kóreu og Tævan. Verg landsframleiðsla
á mann með kaupmáttarjöfnuði er sú þriðja mesta í heimi, en landið er líka
heimsmeistari í launaójöfnuði meðal þróaðra ríkja. Íbúar Singapúr eru um 5,5
milljónir, þar af 2 milljónir aðfluttra. 75% íbúa eru af kínverskum uppruna. Í
landinu er þingræði að breskri fyrirmynd en frá 1959 til 2011 var Aðgerðaflokkur
alþýðunnar við völd. Flokkurinn dró úr borgararéttindum og fjölmiðlafrelsi svo
Singapúr var gjarnan talið vera flokksræði í reynd. Þingkosningarnar 2011 voru
sögulegar þar sem flokkurinn lenti í minnihluta í fyrsta sinn.



https://is.wikipedia.org/wiki/Dav%C3%AD%C3%B0_Oddsson

Davíð Oddsson (fæddur 17. janúar 1948) er íslenskur lögfræðingur, ritstjóri
Morgunblaðsins og forsetaframbjóðandi. Davíð er einn sigursælasti og vinsælasti,
en um leið umdeildasti, stjórnmálamaður Íslandssögunnar. Hann var
forsætisráðherra Íslands frá árinu 1991 til ársins 2004 lengst allra, en var
einnig borgarstjóri í Reykjavík frá árinu 1982 til 1991, utanríkisráðherra frá
2004 til 2005 og formaður Sjálfstæðisflokksins frá árinu 1991 til 2005. Davíð
gegndi stöðu aðalbankastjóra Seðlabankans 2005 til 2009. Davíð hefur einnig
vakið athygli sem smásagnahöfundur, leikskáld og textahöfundur.

Hann er af mörgum talinn bera höfuðábyrgð á bankahruninu haustið 2008 þegar þrír
stærstu viðskiptabankar Íslands féllu þar sem hann hafði leitt ríkisstjórnirnar
sem einkavæddu bankana á árunum 1998-2003 og var bankastjóri Seðlabankans frá
2005 og til 2009. Ólafur Þ. Harðarson, prófessor í stjórnmálafræði við Háskóla
Íslands, hefur sagt að Davíð sé „mesti ógæfumaður Íslandssögunnar í pólitík,
Sturla Sighvatsson included …” Davíð bauð sig fram til forseta í kosningunum
2016 og fékk um 14% atkvæða og varð í 4. sæti í kjörinu.

Davíð Oddsson fæddist í Reykjavík en dvaldist fyrstu árin á heimili
móðurforeldra sinna á Selfossi. Foreldrar hans eru Oddur Ólafsson (f. 11. maí
1914, d. 4. janúar 1977) barnalæknir og Ingibjörg Kristín Lúðvíksdóttir (f. 28.
apríl 1922, d. 2. juni 2016) ritari. Faðir hans var af hinni kunnu Briemsætt og
voru þeir Oddur og Gunnar Thoroddsen fjórmenningar. Eftir að Davíð fluttist til
Reykjavíkur, ólst hann upp með móður sinni og móðurömmu. Hann íhugaði að fara í
leiklistarnám til Japans en varð ástfanginn af Ástríði, sem hann seinna giftist,
og lauk hann því stúdentsprófi frá Menntaskólanum í Reykjavík 1970. Þar var hann
inspector scholae (formaður nemendafélagsins) í sjötta bekk en hann hefur sagt
frá því að í skólanum töldu menn að hann hefði „blekkt þá til fylgis við [sig];
ég hefði klæðzt eins og vinstri maður, hárgreiðslan var eins og á vinstri manni
og svo talaði [hann] eins og vinstri maður“. Geir H. Haarde varð inspector
scholae næst á eftir honum. Davíð lék aðalhlutverkið 1969 í leikritinu Bubba
kóngi eftir A. Jarry í Herranótt Menntaskólans, en það var líka sýnt í
sjónvarpi. Leikur Davíðs vakti athygli Sveins Einarssonar sem réði hann sem
leikhúsritara Leikfélags Reykjavíkur árin 1970-2.

Davíð kvæntist 5. september 1970 Ástríði Thorarensen (f. 20. október 1951), og
eiga þau einn son, Þorstein Davíðsson (f. 12. nóvember 1971). Davíð hóf
lögfræðinám við Háskóla Íslands haustið 1970. Jafnframt sá hann í tvö sumur um
hinn vinsæla gamanþátt Matthildi í útvarpinu ásamt skólabræðrum sínum og vinum
Þórarni Eldjárn og Hrafni Gunnlaugssyni. Hann var einnig blaðamaður á
Morgunblaðinu með námi og sat í stjórnum Stúdentafélags Reykjavíkur, Sambands
ungra sjálfstæðismanna og Varðbergs, félags ungra áhugamanna um vestræna
samvinnu. Á námsárum sínum þýddi Davíð bókina Eistland - Smáþjóð undir oki
erlends valds eftir eistneska blaðamanninn Anders Küng. Davíð náði kjöri í
borgarstjórn Reykjavíkur 1974 og vann meðfram því sem útgáfustjóri Almenna
bókafélagsins 1975. Eftir að hann lauk lagaprófi 1976 gerðist hann
skrifstofustjóri Sjúkrasamlags Reykjavíkur og varð síðan framkvæmdastjóri þess
1978.

Davíð skipaði níunda sæti á framboðslista Sjálfstæðisflokksins í
borgarstjórnarkosningunum 1974 og náði kjöri. Í kosningabaráttu sinni beitti
Davíð þeirri nýbreytni að halda opinn fund við verslunarmiðstöðina Glæsibæ.
Sjálfstæðisflokkurinn tapaði meirihluta sínum í borgarstjórn Reykjavíkur í
kosningunum 1978 og, eftir að Birgir Ísleifur Gunnarsson, fyrrverandi
borgarstjóri, hætti afskiptum af borgarmálum og settist á þing, varð Davíð
leiðtogi borgarstjórnarflokks sjálfstæðismanna. Hann sigraði Albert Guðmundsson
naumlega í harðri baráttu í prófkjöri um efsta sætið á lista
Sjálfstæðisflokksins í borgarstjórnarkosningunum 1982. Undir forystu Davíðs vann
Sjálfstæðisflokkurinn aftur meirihluta í borgarstjórn. Eitt fyrsta verk Davíðs
sem borgarstjóri var að fækka borgarfulltrúum úr 21 í 15, en flokkarnir þrír,
sem mynduðu meirihluta í borgarstjórn 1978-1982, Alþýðubandalag, Alþýðuflokkur
og Framsóknarflokkur, höfðu fjölgað þeim.

Davíð hafði árin 1972-76 verið einn af útgefendum tímaritsins Eimreiðarinnar
ásamt Þorsteini Pálssyni, Magnúsi Gunnarssyni, Geir H. Haarde, Kjartani
Gunnarssyni, Brynjólfi Bjarnasyni, Jóni Steinari Gunnlaugssyni, Hannesi
Hólmsteini Gissurarsyni og fleirum. Vildi „Eimreiðarhópurinn“ sveigja stefnu
Sjálfstæðisflokksins í átt til frjálshyggju og sótti hugmyndir til
hagfræðinganna Ólafs Björnssonar og Jónasar Haralz hér á landi og Miltons
Friedman og Friedrichs A. von Hayek erlendis. Skömmu eftir að Davíð varð
borgarstjóri, hafði hann forgöngu um það, að Bæjarútgerð Reykjavíkur var
sameinuð einkafyrirtækinu Ísbirninum, en síðan var hið nýja fyrirtæki, sem bar
nafnið Grandi selt. Var Brynjólfur Bjarnason forstjóri Granda. Má segja, að með
þessu hafi „einkavæðing“ íslensks atvinnulífs hafist. Bæjarútgerðin hafði verið
rekin með tapi mörg ár á undan.

Davíð veitti afnot af Höfða, móttökuhúsi borgarstjórnar Reykjavíkur, þegar þeir
Ronald Reagan, forseti Bandaríkjanna, og Mikhail Gorbatsjof, leiðtogi
Ráðstjórnarríkjanna, hittust á sögulegum fundi sumarið 1986. Davíð beitti sér
einnig fyrir því, að Reykjavíkurborg eignaðist verulegt land í Grafarvogi, og
myndaðist þar mikil byggð, en árin á undan hafði verið lítið framboð á lóðum.
Hann lét gera við Viðeyjarstofu, sem ríkið hafði gefið Reykjavík á tvö hundruð
ára afmæli borgarinnar 1986. Hann hóf einnig framkvæmdir við ráðhús við Tjörnina
og veitingahúsið Perluna í Öskjuhlíð þrátt fyrir harða gagnrýni. Hann veitti
einnig Leikfélagi Reykjavíkur ríflegan stuðning við smíði Borgarleikhússins í
nýja miðbænum við Kringluna. Sjálfstæðisflokkurinn bætti við sig fylgi í
kosningunum 1986 og 1990.

Davíð Oddsson hafði verið kjörinn varaformaður Sjálfstæðisflokksins á landsfundi
1989. Skömmu fyrir landsfundinn 1991 tilkynnti Davíð, að hann gæfi kost á sér
til formanns, en Þorsteinn Pálsson hafði gegnt þeirri stöðu frá 1983. Var
formannskjörið tvísýnt, en Davíð hlaut nauman sigur. Undir forystu Davíðs bætti
Sjálfstæðisflokkurinn við sig miklu fylgi í þingkosningunum 1991 frá því, sem
verið hafði fjórum árum áður.

Eftir kosningarnar 1991 myndaði Davíð á stuttum tíma ríkisstjórn
Sjálfstæðisflokks og Alþýðuflokks, sem hefur verið kölluð „Viðeyjarstjórnin“.
Varð Jón Baldvin Hannibalsson, formaður Alþýðuflokksins, utanríkisráðherra.
Stjórnin kvaðst berjast við mikinn „fortíðarvanda“, sem fælist í hallarekstri á
ríkissjóði, tómum sjóðum vegna misheppnaðra fjárfestinga í fiskeldi og
loðdýrarækt og hættu á verðbólgu. Með aðhaldi í fjármálum og peningamálum tókst
að halda verðbólgu í skefjum, en það auðveldaði stjórninni leikinn, að aðilar
vinnumarkaðarins höfðu gert svonefnda „þjóðarsátt“ árið 1990 um hóflegar
launahækkanir. Einnig voru ýmsir opinberir sjóðir lagðir niður, svo sem
Framkvæmdasjóður, Hlutafjársjóður og Atvinnutryggingarsjóður og strangar reglur
settar um Byggðasjóð. Eitt fyrsta verk stjórnarinnar að ráði þeirra Davíðs og
Jóns Baldvins var að viðurkenna á ný sjálfstæði Eystrasaltsríkjanna þriggja,
Eistlands, Lettlands og Litháens, eftir hrun Sovétríkjanna, og varð Ísland fyrst
ríkja til þess að gera.

Halla í rekstri ríkisins var á nokkrum árum snúið í afgang, sem síðan var
notaður til að lækka skuldir. Aðstöðugjald var fellt niður og tekjuskattur
fyrirtækja lækkaður úr 50% í 30% í því skyni að skapa atvinnulífinu betri
skilyrði, en vegna minnkandi afla á Íslandsmiðum og óhagstæðrar verðlagsþróunar
á alþjóðavettvangi var nokkurt atvinnuleysi fyrstu ár hinnar nýju stjórnar.
Atvinnulífið opnaðist einnig verulega, þegar Ísland gerðist aðili að Evrópska
efnahagssvæðinu (EES) árið 1994. Í sjávarútvegi var kvótakerfið svonefnda —
kerfi varanlegra og framseljanlegra aflakvóta — fest í sessi með margvíslegri
löggjöf. Nokkur ágreiningur var þó milli stjórnarflokkanna, því að
Alþýðuflokkurinn vildi taka upp auðlindagjald eða sölu veiðileyfa, en Davíð
taldi, að það myndi raska rekstri útgerðarfyrirtækja um of. Jafnframt hóf
ríkisstjórnin sölu ríkisfyrirtækja eða „einkavæðingu“. Alþýðuflokkurinn vildi þó
ekki samþykkja sölu viðskiptabankanna tveggja í ríkiseigu.

Alþýðuflokkurinn hafði klofnað 1994, þegar Jóhanna Sigurðardóttir gekk úr honum
og stofnaði Þjóðvaka. Ríkisstjórnin hélt þó meiri hluta sínum í kosningunum
1995, en aðeins með einu atkvæði. Davíð myndaði því ríkisstjórn
Sjálfstæðisflokks og Framsóknarflokks, og varð Halldór Ásgrímsson, formaður
Framsóknarflokksins, utanríkisráðherra. Davíð sagði á blaðamannafundi sumarið
1995, að kreppu síðustu ára væri lokið og góðæri tekið við. Við tók mikill
vöxtur í atvinnulífinu næstu ár. Einnig voru tveir ríkisbankar seldir,
Búnaðarbankinn og Landsbankinn, og mörg önnur opinber fyrirtæki. Sala bankanna
sætti nokkurri gagnrýni, aðallega vegna þess að kaupendur Búnaðarbankans voru
taldir tengjast Framsóknarflokknum, en ríkisendurskoðandi komst að þeirri
niðurstöðu í sérstakri skýrslu, að ekkert hefði verið athugavert við hana. Davíð
Oddsson gaf út smásagnasafnið Nokkrir góðir dagar án Guðnýjar 1997, en þegar
hann varð fimmtugur 1998, kom út mikið afmælisrit eftir fjölda manns, helgað
honum. Sjálfstæðisflokkurinn bætti við sig fylgi í þingkosningunum 1999, þótt
hann hefði haft stjórnarforystu í átta ár. Davíð gaf út annað smásagnasafn 2002,
Stolið frá höfundi stafrófsins.

Samskipti Davíðs og ýmissa framámanna úr viðskiptalífinu hafa oft verið stirð.
Þar má nefna Jón Ólafsson, sem oft er kenndur við Skífuna, og Jón Ásgeir
Jóhannesson og aðra stjórnendur Baugs, en Jónarnir hafa báðir sakað
Sjálfstæðisflokkinn um óeðlileg afskipti af fyrirtækjum sínum. Davíð hefur á
móti látið í ljós áhyggjur af fákeppni á matvörumarkaði, þar sem Baugur hefur
stóra hlutdeild, og einnig vegna eignarhalds sama fyrirtækis í stærsta
fjölmiðlafyrirtæki landsins (sem nú heitir Dagsbrún hf.). Í kosningunum vorið
2003 tapaði Sjálfstæðisflokkurinn talsverðu fylgi. Þrátt fyrir það hélt
ríkisstjórnin þingmeirihluta sínum, og sömdu stjórnarflokkarnir um að halda
samstarfi sínu áfram, og tæki Halldór Ásgrímsson við stöðu forsætisráðherra
eftir eitt og hálft ár. Var ákveðið að ráðast í frekari skattalækkanir.
Tekjuskattur fyrirtækja var lækkaður í 18%, eignarskattur var felldur niður og
erfðaskattur stórlega lækkaður. Tekjuskattur einstaklinga var einnig lækkaður.

Davíð beitti sér vorið 2004 fyrir frumvarpi, sem setti hömlur við eignarhaldi
stórfyrirtækja á fjölmiðlum og samþjöppun eignarhalds. Fjölmiðlafrumvarpið
svonefnda var mjög umdeilt, enda blasti við að það myndi aðallega bitna á
Norðurljósum hf. (nú Dagsbrún hf.), fjölmiðlafyrirtæki sem var að stórum hluta í
eigu Baugsfeðga. Frumvarpið var samþykkt eftir talsverðar breytingar sumarið
2004. En forseti Íslands, Ólafur Ragnar Grímsson, synjaði frumvarpinu
staðfestingar og var það í fyrsta skipti í sögu lýðveldisins að forseti synjaði
frumvarpi frá Alþingi staðfestingar. Davíð gagnrýndi þá ákvörðun bæði vegna
persónulegra tengsla forsetans við Baug og einnig vegna þess að
stjórnarskrárákvæðið sem hann beitti væri í raun óvirkt þar sem lög hafa aldrei
verið sett um hvernig framkvæma eigi þá þjóðaratkvæðagreiðslu sem mælt er fyrir
um í því. Eftir nokkurt þóf samþykkti Alþingi að taka frumvarpið aftur, og varð
því ekki úr þjóðaratkvæðagreiðslu um frumvarpið. Skömmu eftir þessar málalyktir
greindist Davíð með krabbamein í nýrum og hálsi, en hann náði bata og tók við
stöðu utanríkisráðherra haustið 2004.

Í utanríkismálum hefur var Davíð eindreginn stuðningsmaður vestræns
varnarsamstarfs og bandamaður Bandaríkjanna, en ekki hlynntur aðild Íslands að
Evrópusambandinu. Hann gegndi stöðu utanríkisráðherra þó aðeins í eitt ár, því
að haustið 2005 tilkynnti hann, að hann myndi ekki gefa kost á sér til formanns
í Sjálfstæðisflokknum á landsfundi, sem þá var framundan, og hætta um leið
afskiptum af stjórnmálum. Kvaðst hann vilja rýma fyrir yngri mönnum. Geir H.
Haarde, sem verið hafði varaformaður, var kjörinn formaður Sjálfstæðisflokksins
og tók við stöðu utanríkisráðherra, en Davíð var skipaður aðalbankastjóri
Seðlabanka Íslands af Halldóri Ásgrímssyni sem þá var orðinn forsætisráðherra í
stað Davíðs.

Í september árið 2005 tilkynnti Davíð að hann hygðist hætta í stjórnmálum og
taka við stöðu seðlabankastjóra sem Halldór Ásgrímsson, þáverandi
forsætisráðherra, skipaði hann í. Hann sagði af sér embætti ráðherra 27.
september og tók við stöðu seðlabankastjóra 25. október sama ár. Sem
seðlabankastjóri hefur hann oft verið talsmaður óvinsælla ákvarðana Seðlabanka
Íslands um hækkanir á stýrivöxtum vegna verðbólguþrýstings á íslenskt
efnahagslíf árin 2005 og 2006. Einnig hefur hann gagnrýnt ríkisstjórnina fyrir
skort á aðhaldi við þær aðstæður sem efnahagslífið bjó við.

Davíð var afar áberandi þegar efnahagskreppa reið yfir Ísland um haustið 2008.
Hann kom sem seðlabankastjóri að umdeildum samningum við stjórnendur Glitnis um
kaup ríkisins á 75% hlut í bankanum, sem ríkisstjórn Íslands samþykkti, eftir að
bankinn leitaði til seðlabankans um lán til þrautavara.

Þann 7. október 2008 kom Davíð fram í viðtali í Kastljósi RÚV. Þar kom fram að
hann teldi íslensku krónuna eiga góða möguleika á að rétta úr kútnum í þeim
ólgusjó sem hún væri í um þær mundir. Hann talaði um þá sem hann kallaði
„óreiðumenn“ sem íslenska ríkið gæti ekki borgað skuldir fyrir. Davíð sagði það
gott að eiga góða vini í Rússlandi og sá enga meinbugi á því að taka risalán hjá
Rússum til að styrkja gjaldeyrisforðann. Hann hélt því skýrt fram að íslenska
þjóðin myndi ekki borga erlendu skuldir bankanna. Hann taldi mögulegt að skilja
að innlendar og erlendar skuldir íslensku bankanna og greiða aðeins 5 til 15 %
af erlendu kröfunum, svipað og Bandaríkjamenn hefðu gert þegar bandaríski
bankininn Washington Mutual fór í þrot.

Tímaritið Times nefndi Davíð á lista yfir 25 einstaklinga á alþjóðavettvangi sem
bera mesta ábyrgð á efnahagshruninu.

Í skoðanakönnunum, á meðan Davíð Oddsson gegndi forystuhlutverki í stjórnmálum,
1991-2005, var hann oft talinn með vinsælustu stjórnmálamönnunum, en einnig oft
með þeim óvinsælustu á sama tíma. Hann naut óskoraðs trausts flokkssystkina
sinna og var á landsfundum jafnan kjörinn formaður Sjálfstæðisflokksins með nær
öllum greiddum atkvæðum. Í stjórnartíð hans gerbreyttist atvinnulífið, varð
miklu frjálsara og opnara en áður, þótt auðvitað séu til ýmsar skýringar á því
aðrar en frumkvæði Davíðs eins, til dæmis svipuð þróun víða um heim og aðild
Íslands að Evrópska efnahagssvæðinu.

Af stuðningsmönnum sínum hefur hann verið hann kallaður hugrakkur, röggsamur og
skörulegur, skjótur til ákvarðana og hiklaus að segja álit sitt, hvort sem öðrum
líkaði betur eða verr. Gagnrýnendur segja hann hinsvegar vera ráðríkan,
reiðigjarnan og langrækinn, og hefði það komið fram í deilum hans við Jón
Ólafsson og Baugsfeðga. Hallgrímur Helgason rithöfundur birti 21. janúar 2003
grein um „bláu höndina“ í Morgunblaðinu, þar sem hann lét að því liggja, að
Davíð ætti einhvern þátt, hugsanlega óbeinan, í lögreglurannsókn á Baugi, sem
hafði hafist nokkrum mánuðum áður. Algeng gagnrýni á hann er að á valdatíma hans
hafi tekjuskipting orðið ójafnari, ekki væri skeytt um lítilmagnann og allt mælt
á vogarskálum arðsemi.

Í áramótaávarpi 2002 tilkynnti Davíð að ríkisstjórnin hefði hug á að kaupa
Gljúfrastein af ekkju Halldórs Laxness og opna þar safn til „að heiðra minningu
skáldsins“, eins og það var orðað. Varð svo og ríkissjóður greiddi talsverða
fjárhæð fyrir húsið og listaverk, sem þar voru innanstokks. (Látið var liggja að
því að ekkja Halldórs „gæfi“ aðra innanstokksmuni og húsgögn til væntanlegs
safns.) Sumarið 2003 hófust umfangsmiklar endurbætur og viðgerð á húsinu, sem
lauk haustið 2004 og safnið var síðan opnað með pompi og prakt.

Ingibjörg Sólrún Gísladóttir, forsætisráðherraefni Samfylkingarinnar í
þingkosningunum 2003, hélt 9. febrúar 2003 ræðu í Borgarnesi, þar sem hún
varpaði fram þeirri spurningu, hvort lögreglurannsóknin á Baugi og skattrannsókn
á Jóni Ólafssyni tengdist því, sem hún taldi fjandskap Davíðs í garð einstakra
athafnamanna. Stuðningsmenn Davíðs, til dæmis Björn Bjarnason dómsmálaráðherra,
sem heldur úti vefsíðu um stjórnmál, hafa vísað þessu harðlega á bug og halda
fram að áhyggjur Davíðs af atvinnulífinu hafi verið almenns eðlis. Þær hafi
verið um það, að tryggja verði frjálsa samkeppni og dreifingu hagvaldsins.

Í kjölfar meðferðar gegn krabbameini á Landspítala 2004 tilkynnti Davíð að hann
hefði hug á að nota fé sem fékkst við sölu Símans til að byggja nýtt
hátæknisjúkrahús. Varð það fljótlega samþykkt af ríkisstjórninni og eitt af
síðustu verkum Davíðs sem forsætisráðherra var að tilkynna byggingu nýja
hátæknispítalans. Í framhaldi var rykið dustað af 30 ára gömlum hugmyndum um
færslu Hringbrautar til suðurs, sem hófust árið eftir.



https://is.wikipedia.org/wiki/%C3%8Dsrael

Ísraelsríki (hebreska: מדינת ישראל, Medinat Yisra'el; arabíska: دولة اسرائيل,
Daulat Isra'il) er land í miðausturlöndum fyrir botni Miðjarðarhafs, stofnað
1948. Landið er lýðveldi með þingbundinni stjórn og er yfirlýst gyðingaríki.
Flestir íbúanna eru gyðingar en stór minnihlutahópur íslamskra, kristinna og
drúsa araba býr einnig í landinu. Zíonismi naut vaxandi fylgis eftir helförina,
sem leiddi til stofnunar Ísraelsríkis, en talsverð ólga hefur verið á svæðinu og
í nágrannaríkjum allar götur síðan. Deilt um stöðu hernumdu svæðanna sem eru
Gólanhæðir, Vesturbakkinn og Gazaströndin. Á þeim tveimur síðastnefndu hefur
Heimastjórn Palestínumanna nokkur völd formlega séð þó að ísraelsk stjórnvöld
ráði þar mestu í rauninni.

Heitið „Ísrael“ á rætur sínar að rekja til hebresku biblíunnar, Tanakh (Gamla
testamenntið í raun), þar sem Jakob er nefndur Ísrael af dularfullum andstæðingi
sínum í glímukeppni (sbr. Jakobsglíman úr fyrstu bók Móse 32:22–32: „Eigi skalt
þú lengur Jakob heita, heldur Ísrael, því að þú hefir glímt við Guð og menn og
fengið sigur.“[1]). Ísrael þýðir „sá sem hefur glímt við Guð“. Þjóðin sem getin
var af Jakob var síðan kölluð „börn Ísraels“ eða „Ísraelsmenn“. Fólkið er
almennt kallað Gyðingar eftir son Jakobs sem hét Júda („Yehudah“ á hebresku en
gyðingur er „Yehudim“ á hebresku).

Ísraelska flaggið er tengt hefðum Gyðinga. Hvíti bakgrunnurinn táknar
hreinleika. Bláu línurnar eftir jöðrum flaggsins uppi og niðri samsvara útliti
bænasjala Gyðinga sem eru hvít með bláum röndum. Í miðjunni er svo stjarna
Davíðs.



https://is.wikipedia.org/wiki/Ungverjaland

Lýðveldið Ungverjaland (ungverska: Magyarország, Magyar Köztársaság) er landlukt
ríki í Mið-Evrópu, rétt austan Alpafjalla. Það er rúmlega 93 þús km2 að stærð og
voru vesturlandamærin að Austurríki jafnframt hluti járntjaldsins. Landið var
fyrsta austurevrópska ríkið til að ganga í NATO í mars 1999. 1. maí 2004 fékk
það inngöngu í Evrópusambandið. Íbúar eru 10 milljónir. Höfuðborgin er Búdapest.

Ungverjaland á landamæri að sjö öðrum ríkjum. Fyrir norðan er Slóvakía, fyrir
norðaustan er Úkraína, fyrir austan er Rúmenía, fyrir sunnan er Serbía, Króatía
og Slóvenía, og fyrir vestan er Austurríki. Landið er afar láglent og er lægsti
punkurinn aðeins í 78 metra hæð, þrátt fyrir mikla fjarlægð til sjávar. Dóná
skiptir landinu í tvo hluta, en fljótið rennur frá norðri til suðurs um miðbik
landsins. Nær allur austurhluti landsins samanstendur af ungversku sléttunni
(pússtunni). Vestan við Dóná er hæðótt landslag, en þar eru nokkur fjalllendi.
Hæsti tindur landsins, Kékes, nær þó aðeins 1.014 metra hæð. Vestast er
Vínarsléttan sem teygir sig yfir landamærin til Austurríkis. Vestarlega í
landinu er Balatonvatn, en það er stærsta stöðuvatn Mið-Evrópu.

Ungverjaland heitir Magyarország á ungversku. Heitið er dregið af einum af sjö
ættbálkum úgríta, magyara, sem komu upphaflega frá Mið-Asíu. Magyarar sameinuðu
ættbálkana á 10. öld og upp frá þeim tíma var heitið notað yfir landið. Á öðrum
tungumálum er heitið hins vegar komið úr slavnesku. Slavar kölluðu íbúana
onogur, sem merkir tíu ættir. Úr því myndaðist orðið Ungverjar. Ítalir segja
Ungheria, en Danir og Þjóðverjar Ungarn. Á latínu bættist auka –h– við orðið,
svo úr varð Hungarus. Þannig heitir landið enn Hungary á ensku og Hongrie á
frönsku.

Ungverjar eru 10 milljónir talsins og hefur þeim fækkað hratt síðustu áratugi.
1995 voru íbúarnir um 10,3 milljónir. Mannfjöldaspár gera ráð fyrir að Ungverjum
haldi áfram að fækka, og um miðja öldina verði þeir 9 milljónir sé litið til
núverandi þróunar. Þéttleiki landsins, sé miðað við 10 milljónir íbúa, er 107,5
íbúar á km2.

Stærsti hluti íbúanna eru Ungverjar (magyarar), eða 92,3%. Stærsti
minnihlutahópurinn er Rómafólkið (1,7%), öðru nafni sígaunar. Auk þess búa um
2,4 milljónir Ungverjar í nágrannalöndunum, aðallega í Rúmeníu austan við
landið.

Í manntali 2001 kom í ljós að tæplega 55% þjóðarinnar kenndu sig við kaþólsku
kirkjuna. Sú trú er í miklum meirihluta um allt miðbik og vesturhluta landsins.
Um 16% játuðu Kalvínstrú og eru þeir austast í landinu og á nokkrum stöðum
vestast. Fyrir heimstyrjöldina síðari bjuggu um 800 þús gyðingar í
Ungverjalandi. Í dag eru þeir ekki nema tæplega 13 þús. Aðrir trúarhópar eru
talsvert færri. Um fjórðungur landsmanna játuðu hins vegar enga trú, eða slepptu
því að nefna trúfélag. Í landinu er engin þjóðkirkja.

Þjóðfáni Ungverjalands samanstendur af þremur láréttum röndum: Rautt efst, hvítt
fyrir miðju og grænt neðst. Rauði liturinn táknar blóðið sem úthellt var fyrir
sjálfstæði landsins. Hvíti liturinn táknar hreinleika landsins. Græni liturinn
stendur fyrir byltinguna á 19. öld. Litirnir sem slíkir eru hins vegar miklu
eldri og ná aftur til upphafs þjóðmyndunar Ungverja. Þríliti fáninn var fyrst
notaður af Matthíasi II konungi árið 1608, en hann laut þá Habsborgarkeisara.
Hins vegar voru einnig aðrir fánar notaðir, sérstaklega meðan Ungverjaland var
hluti af keisararíki Austurríkis. Þó héldust litirnir. Þegar keisararíkið
leystist upp 1918 varð þrílita fáninn að ríkistákni. Þó var fáninn talsvert
lengri en hann er í dag. 1940 var skjaldarmerki landsins sett í miðju fánans.
Það merki var skipt út fyrir sósíalískt merki (hamar, ax, rauð stjarna) allt til
1957 er merkið hvarf úr fánanum. 1. október það ár var núverandi fáni (án tákns)
tekinn í notkun. Þess má geta að þjóðfáni Tajikistans er nákvæmlega eins, nema
hvað hann er með gulu tákni fyrir miðju, rendurnar eru misbreiðar og fáninn er
ívið lengri. Saga fánanna er auk þess gjörólík.

Skjaldarmerki Ungverjalands er gert úr tvískiptum skildi með kórónu efst. Til
hægri er patríarkarkrossinn sem stendur á þrítindi. Tindarnir merkja fjöllin
Tatra, Fatra og Matra. Tvö þau fyrrnefndu eru staðsett í Slóvakíu í dag.
Krossinn var léður Stefáni konungi af páfa árið 1000. Fyrir miðju er gullkóróna,
en hún bættist við skjaldarmerkið á 17. öld. Til vinstri eru 8 rauðar og hvítar
rendur. Uppruni þeirra er óljós, en voru komnar fram á 13. öld. Sumir vilja
meina að hvítu rendurnar tákni hin fjögur höfuðfljót landsins: Dóná, Tisza,
Drava og Sava. Efst er svo Stefánskórónan, en hún er konungskóróna
Ungverjalands. Skjaldarmerki þetta hefur tekið talsverðum breytingum í gegnum
tíðina. Núverandi merki var tekið upp 1990 eftir snarpar umræður á þinginu.

Í Ungverjalandi er þingbundin stjórn. Þingið samanstendur aðeins af einni deild,
þar sem eru 386 sæti. Almennar kosningar eru á fjögurra ára fresti. Þær síðustu
fóru fram 2010. Þingið velur hins vegar forseta landsins (til fimm ára),
forsætisráðherrann, stjórnlagaráðið, forseta hæstaréttar og ríkissaksóknara.
Forsætisráðherrann er valdamesti maður landsins. Síðan 2010 gegnir Viktor Orbán
þessu embætti. Ungverjaland gekk í NATO 1999 og var meðal fyrstu fyrrverandi
kommúnistaríkja sem það gerði. Síðan 2004 er landið einnig í Evrópusambandinu.
Ungverska stjórnin er skyldug til að sinna hagsmunum Ungverja í
nágrannaríkjunum, en þeir eru um 2,5 milljónir, aðallega í Rúmeníu og Slóvakíu.
Þetta hefur orsakað nokkra spennu milli landanna, sérstaklega eftir að ungverska
þingið ákvað 2010 að veita öllum Ungverjum í nágrannalöndunum ungverskan
ríkisborgarrétt. Slóvakar hafa í kjölfarið hótað að reka alla þá sem það þiggja
úr opinberum embættum í landinu, en 10% þjóðarinnar í Slóvakíu eru Ungverjar.

Ungverjaland er með her uppá ca. 30 þús manns. Flestir eru í landhernum (rúm 23
þús), en um 7000 eru í flughernum. Konur eru 17% allra hermanna. Enginn sjóher
er til staðar, enda liggur Ungverjaland ekki að sjó. Aðaltilgangur hersins er að
tryggja varnir landsins á stríðstímum. Auk þess starfar herinn náið með herjum
NATO, sem reyndar hefur gagnrýnt ungverska herinn fyrir að vera of veikan til að
sinna eigin vörnum ef stríð brytist út. Fjórum sinnum hafa Ungverjar sent herlið
í friðargæslu til annarra landa. Til Bosníu 158 manns, til Afganistans 205 manns
og til Kosóvó 484 manns. Auk þess sendu Ungverjar herlið til Íraks, en kölluðu
það til baka árið 2005.

Þrátt fyrir að vera í Evrópusambandinu er Ungverjaland með eigin mynt. Hún
kallast Forint og Filler (100 Filler = 1 Forint). Forint heitir eftir Florenus,
myntinni sem borgríkið Flórens á Ítalíu gaf út fyrr á öldum. Myntin var tekin
upp 1325 af Karli Róberti af Anjou í Ungverjalandi og þótti ein sterkasti
gjaldmiðill Mið-Evrópu fram til 17. aldar. Þegar landið var hluti af
keisararíkinu Austurríki var þó áfram notast við Forint fram til 1892, en þá tók
við ungverska krónan. Sökum óðaverðbólgu í kreppunni miklu var krónan tekin úr
umferð og Penkö tekin upp. Þá náði óðaverðbólgan þvílíkum hæðum að
gjaldmiðillinn varð verðlaus. Árið 1946 var Forint aftur tekin í notkun, sem
styrktist mjög á tímum kommúnismans. Hann er enn gjaldmiðill landsins í dag.
Ráðgert er að taka upp evruna, en það verður ekki gert fyrr en í fyrsta lagi
2020, ef Ungverjaland uppfyllir þau efnahagslegu skilyrði sem því hefur verið
sett.

Ungverjar eiga uppruna sinn á sléttunni vestast í Síberíu, rétt austan
Úralfjalla. Þeir kölluðust þá úgríar. Á öldunum f.Kr. flutti sig hluti þessa
fólks til vesturs, þar sem hann komst í snertingu við aðra mannflokka, s.s.
skýþa. Á þessum tíma samanstóðu Ungverjar enn af sjö eða átta ættbálkum. Þeir
sameinuðust við norðanvert Svartahaf á öldunum e.Kr. Seint á 9. öld, nánar
tiltekið 895-896, fluttu Ungverjar sig enn vestar og settust að á sléttunni
miklu sem í dag kallast Ungverska sléttan. Áður hafði sléttan tilheyrt
Rómaveldi, síðan germönum og loks húnum. Eftir að húnar voru sigraðir myndaðist
nokkurt tómarými á sléttunni, þrátt fyrir að ýmsir slavar settust þar að. Það
var því ekki mikið tiltökumál fyrir Ungverja að setjast að á sléttunni og
svæðunum þar í kring. Landnámið gekk hratt fyrir sig, en Ungverjar settust að á
landsvæði sem í dag ná langt inn í Rúmeníu, Slóvakíu, Slóveníu og Króatíu. Ekki
var um frekara landnám til vesturs að ræða, því í Austurríki var germanskt
landnám í fullum gangi. Þar bjuggu bæjarar og frankar.

Strax og Ungverjar voru búnir að koma sér vel fyrir á sléttunni, hófu þeir að
herja á nágrannahéruð með ránsferðum. Reiðflokkar þeirra voru mjög léttir og
hreyfanlegir, og þannig gátu þeir sigrað vel skipulagða og þróaða heri. Á fyrstu
þremur áratugum 10. aldar fóru Ungverjar í árangursríkar langferðir, stundum
alla leið til þýska ríkisins, Mið-Ítalíu, Frakklands og jafnvel Balkanskaga.
Þannig var mikið af vestrænum vörum fluttar til ungversku sléttunnar. Engum
tókst að hrinda árásum Ungverja, enda voru þeir fljótir í förum. Mikill ótti við
þá greip um sig víða í Evrópu. Árið 933 gerðust Ungverjar svo djarfir að heimta
skatt af þýska keisaranum, Hinrik I. Í maí á því ári barðist keisari við
Ungverja í orrustunni við Riade, sunnarlega í Saxlandi. Þar sigraði Hinrik og
hrakti Ungverja úr þýska ríkinu. Þrátt fyrir ósigurinn héldu Ungverjar áfram
ránsferðum sínum. 955 fór fram stórorrustan á Lechvöllum (Lechfeld) í
Bæjaralandi milli Ungverja og Ottó I. keisara. Þar sigraði Ottó keisari Ungverja
fyrir fullt og allt. Eftir þetta drógu Ungverjar sig að öllu leyti til baka til
sléttunnar og fóru aðeins í eina ránsferð enn. Hún var farin gegn Austrómverska
ríkinu (Býsans), en þar biðu Ungverjar enn ósigur.

Stórfurstinn Géza og sonur hans Vajk (Stefán) umbyltu landinu og buðu trúboðum
að kristna landið. Árið 1001 varð Ungverjaland að konungsríki, er Stefán I
konungur hlaut formlega viðurkenningu af páfa. Hann gerði kristni að ríkistrú og
lét reisa kirkjur. Fyrir vikið var hann gerður að dýrðlingi kaþólsku kirkjunnar
þegar árið 1089. Með völdum hjónaböndum var friðinum haldið við nágrannaþjóðir.
Þannig sameinaðist Króatía Ungverjalandi 1102. Á miðri 13. öld ruddust mongólar
vestur til Evrópu. 1241 tóku Ungverjar á móti þeim í orrustunni við Muhi, en
biðu mikinn ósigur. Í kjölfarið nánast eyddu mongólar ríkinu. Um helmingur
landsmanna var drepinn. Mongólar hurfu hins vegar fljótt aftur til síns heima.
Béla IV. konungur tók þá til bragðs að bjóða þýskumælandi fólki að setjast að í
Ungverjalandi, aðallega í nútíma Rúmeníu og Slóvakíu.

Á 14. öld höfðu osmanir (Tyrkir) náð fótfestu í Suðaustur-Evrópu og sóttu
vestur. 1396 fóru Ungverjar, ásamt frönskum riddaraher, í fyrsta sinn til
orrustu við þá við Nikopol (Búlgaríu), en biðu mikinn ósigur. Osmanir náðu þó
ekki að nýta sér sigurinn að ráði. Aftur var barist við Warna í Búlgaríu 1444. Á
þessum tíma var Wladislaw III í senn konungur Ungverjalands og Póllands. Í
orrustunni, sem Osmanir gjörsigruðu, féll Wladislaw. Í kjölfarið hertóku osmanir
hvert landsvæði á fætur öðru (Mikligarður féll 1453). Ungverjar hættu afskiptum
af stríðinu gegn þeim og upplifðu jafnvel lítil blómaskeið meðan Matthías
Corvinus var konungur 1458-1490. Á 16. öld komust osmanir til Ungverjalands.
1526 dró til stórorrustu við Mohács í suðurhluta landsins. Þar gjörsigraði
Súleiman mikli Ungverja og féll þar Lúðvík II konungur (sonur Annu af Foix).
Ósigurinn var svo mikill að í ungversku máli varð Mohács að tákngervingi hins
versta. Í kjölfarið fóru osmanir ránsferðir um rúmlega helming Ungverjalands
áður en þeir héldu gegn Vínarborg (1529). Eftir fráfall Lúðvíks konungs var
barist um konungdóminn, en erkihertoginn frá Austurríki, Ferdinand, gerði
tilkall til konungdómsins. Þegar osmanir réðust aftur inn í Ungverjaland 1541,
var meginhluti landsins svo gott sem á valdi Austurríkis. Aðeins Transylvanía
(Rúmenía) var á valdi Ungverja. Osmanir lögðu Búda í eyði og hertóku aðrar
helstu borgir landsins. Við það varð meginhluti Ungverjalands að héraði í
osmanaríkinu næstu 140 árin. Ungverjum fækkaði mikið á þessum tíma, en talið er
að þeim fækkaði úr 3,5-4 milljónir niður í 2,5. Osmanir fóru ekki gegn Vín á
nýjan leik fyrr en 1683. Við tapið þar gerðu Habsborgarar harða hríð að osmönum
í Ungverjalandi og hröktu þá úr landi á fjórum árum. Osmanir áttu aldrei
afturkvæmt til Ungverjalands.

Eftir að Habsborgarar hröktu osmani burt, var hinn níu ára gamli erkihertogi
Austurríkis, Jósef, kjörinn til konungs í Ungverjalandi og var krúnan arfgeng.
Krýningin fór fram 9. desember 1687 í Bratislava (sem þá var í Ungverjalandi).
Löndin voru þó ekki sameinuð, heldur var hér ávallt um tvö ríki undir sama
einvaldi að ræða. Ungverjar voru ekki sáttir við þennan ráðahag, en fengu ekki
að gert. Uppreisnin mikla 1703-1711 gegn yfirráðum Habsborgara breytti þar engu
um. Þegar María Teresía sat við völd í Vín, hófst mikið landnám þýskumælandi
manna í Ungverjalandi. Nær alla 18. öldina naut landið friðar, einnig á tímum
Napoleonsstríðanna. En eftir Vínarfundinn hófst mikil þjóðarvakning meðal
Ungverja. 1825 varð ungverska aftur að ríkismáli, en Habsborgarar höfðu notast
við latínu. 1848 hófst uppreisn á ný gegn Habsborgurum undir forystu Lajos
Kossuth. Hún fékk mikinn hljómgrunn víða um land. 14. apríl 1849 safnaðist
ungverskt þing í fyrsta sinn saman í reformeruðu kirkjunni í borginni Debrecen,
en þar lýsti Kossuth yfir endalokum yfirráða Habsborgar og jafnframt sjálfstæði
Ungverjalands. Herir frá Austurríki fengu aðstoð Rússa við að berjast við
uppreisnarmenn og náðu ekki að brjóta þá á bak aftur fyrr en í ágúst á sama ári
eftir blóðuga bardaga. Leiðtogar uppreisnarmanna, ásamt ungverska
forsætisráðherranum, voru teknir af lífi. Á hinn bóginn reyndist ómögulegt fyrir
Austurríki að stjórna Ungverjalandi með óbreyttum hætti. 1867 settist Frans
Jósef I keisari niður með leiðtogum Ungverja, þar sem hið nýja fjölþjóðaríki var
stofnað. Ungverska þingið var endurreist, ungverska þjóðin aðskilin hinum
þýskumælandi íbúum Austurríkis. Ungverjaland varð að konungsríki á ný, en
konungur og drottning voru alla tíð keisari og keisaraynja Austurríkis. Þau voru
krýnd í Búda (þ.e. Búdapest). Króatía var sameinað Ungverjalandi á ný. Króatar
voru mjög ósáttir við þennan ráðahag, en fengu ekki að gert. Ungverjar sjálfir
voru mjög ánægðir með nýja ríkið og hélst konungssambandið við Austurríki allt
til loka heimstyrjaldarinnar fyrri 1918.

Við stríðslok 1918 breyttist ríkjaskipan talsvert á Balkanskaga. Samfara
Tríanon-samningnum 1920 var Júgóslavía stofnað sem ríki. Við það missti
Ungverjaland Króatíu, Slóvakíu og Vojvodina-hérað. Auk þess missti Ungverjaland
Transylvaníu og Banat til Rúmeníu. Loks var vestasti hluti landsins sameinaður
Austurríki (Burgenland). Alls missti Ungverjaland tvo þriðju hluta lands síns
til nágrannalandanna (minnkaði úr 279 þús km2 í 186 þús km2). Við það mynduðust
núverandi landamæri landsins. Flestar náttúruauðlindir töpuðust við tilfærslu
landamæranna, þar sem þau voru í töpuðu héruðunum. Fyrir þátt sinn í
stríðsrekstri heimstyrjaldarinnar varð landið þar að auki að greiða
stríðsskaðabætur í 33 ár. Landið var formlega enn konungsríki, en var stjórnað
af forsætisráðherra, Miklós Horthy. Með tímanum hallaðist landið að Þýskalandi,
en milliríkjasamningar voru gerðir 1934, skömmu eftir valdatöku Hitlers. Strax
1937 hófust herferðir gegn gyðingum í landinu. Ungverjaland studdu Þjóðverja í
innrás þeirra á Balkanskaga og tók þátt í stríðinu gegn Sovétríkjunum frá 1941.
Í viðskiptum fór um 73% alls útflutnings Ungverjalands til Þýskalands. Fyrir
vikið var Ungverjaland stækkað er það hlaut vænar sneiðar af Rúmeníu,
Tékkóslóvakíu og Júgóslavíu, allt með fulltingi Þjóðverja. En brátt sá Horthy að
sér, þar sem herferðin til Rússlands gekk ekki sem skyldi. 1943 hafði hann
samband við bandamenn í því skyni að láta af stuðningi við Hitler. 19. mars 1944
réðust Þjóðverjar því inn í Ungverjaland og hertóku landið. Horthy var steypt af
stóli og Döme Sztójay tók við embætti forsætisráðherra. Hann var þó eingöngu
leiksoppur Þjóðverja. Nasistar, undir stjórn Adolfs Eichmann, hófu að flytja
gyðinga úr landi í stórum stíl. Á aðeins tveimur mánuðum voru tæplega 440 þús
gyðingar í Ungverjalandi fluttir í útrýmingarbúðir, þrátt fyrir kröftug mótmæli
nýju leppstjórnarinnar. Það var á þessum tíma sem sænski diplómatinn Raoul
Wallenberg tókst að bjarga þúsundum gyðinga, m.a. með því að veita þeim sænsk
bráðabirgðavegabréf. Wallenberg hvarf í október 1944 og var trúlega handtekinn
af Sovétmönnum. Sama mánuð var stjórninni í Búdapest steypt og við tók
fasistastjórn Ferenc Szálasi. Aðeins nokkrum dögum seinna var rússneski herinn
kominn inn fyrir landamærin. Búdapest varð fyrir miklum loftárásum bandamanna,
sérstaklega á tímabilinu desember 1944 til febrúars 1945. Í kjölfarið sat rauði
herinn um höfuðborgina og tók umsátrið alls 102 daga uns borgin féll í þeirra
hendur eftir mikla bardaga. Síðustu bardagar í Ungverjalandi fóru fram 4. apríl
1945, en þá var landið algerlega í höndum Sovétmanna. Landið var í rúst, en
miklar eyðileggingar á vélum, búfénaði og öðru nær eyðilögðu atvinnulíf
landsins. 600 þús Ungverjar létust í stríðinu, að viðbættum 440 þús gyðingum.

Samfara Parísarsamkomulaginu 1947 misstu Ungverjar öll þau landsvæði sem þeir
hlutu á stríðsárunum. Sovétmenn handtóku hundruð þúsundir Ungverja og fluttu þá
í vinnubúðir til Sovétríkjanna, þar sem álitið er að 200 þús þeirra létust.
Eftir stríð gerðu bandamenn ráð fyrir lýðveldisstofnun í Ungverjalandi. Í
kosningum síðla árs 1945 hlutu kommúnistar afar litla fylgd, sömuleiðis í
kosningum 1947 (22%). En 1949 voru allir stjórnmálaflokkar bannaðir, utan
kommúnistaflokksins, og var þá mynduð ný stjórn í anda Stalíns. Forsætisráðherra
varð Mátyás Rákosi. Á árunum þar á eftir fékk hin alræmda öryggislögregla
ríkisins það hlutverk að hreinsa landið af óæskilegum mótherjum. Eftir lát
Stalíns tók Imre Nagy, forsætisráðherra, upp frjálslynda stefnu. Fyrir vikið var
hann handtekinn 1955 og allt komst í sama horf aftur. 23. október 1956 hófst
allsherjaruppreisn borgara í Búdapest, sem dreifðist til annarra borga.
Stjórninni var steypt og varð Imre Nagy forsætisráðherra á ný. Hann dró landið
úr Varsjárbandalaginu, stofnaði fjölflokkastjórn, leysti öryggislögregluna upp
og lýsti yfir hlutleysi Ungverjalands. 1. nóvember réðist sovéski herinn inn í
landið og í nokkra daga á eftir stóðu yfir miklir bardagar hér og þar um landið,
sérstaklega í Búdapest. 22. nóvember höfðu Sovétmenn náð landinu á sitt vald.
Nagy var handtekinn og hengdur eftir stutt réttarhöld. Í kjölfarið flúðu rúmlega
200 þús Ungverjar land, aðallega til Austurríkis. Um 100 þús sovéskir hermenn
urðu eftir í landinu til að koma í veg fyrir aðra uppreisn. Nýr forsætisráðherra
varð János Kádár, en hann ríkti til 1988. Undir hans stjórn upplifði landið
nokkurn efnahagsuppgang, en tímabil þetta kallast oft Gúllaskommúnismi. Árið
1988 voru blikur á lofti. Þýða myndaðist meðal ráðamanna þegar stjórnarandstaða
var opinberlega leyfð. Í lok ársins tók Miklós Németh við sem forsætisráðherra.
2. maí 1989 hóf landið að rífa landamæri sín að Austurríki, sökum kostnaðarsams
viðhalds að eigin sögn. Opnun eins varðhlið 19. ágúst var fyrsta opnun
járntjaldsins í Evrópu. 23. október sama ár var nýtt lýðveldi stofnað í
Ungverjalandi. Fyrstu lýðræðislegu kosningarnar fóru fram 25. mars 1990 og var í
kjölfarið mynduð stjórn þriggja flokka. Forsætisráðherra varð József Antall.
Landið gekk úr Varsjárbandalaginu 26. júní. Áður en árið var liðið yfirgáfu
síðustu sovésku hermennirnir landið. 12. mars 1999 gekk Ungverjaland formlega í
NATO og 1. maí 2004 fékk landið inngöngu í Evrópusambandið.

Ungverjaland er skipt niður í 19 sýslur, kallaðar megye á ungversku. Margar
þeirra eru ævagamlar, enda myndaðar árið 1000 þegar Ungverjaland varð að
konungsríki. Auk sýslnanna eru 24 sjálfstæðar borgir í landinu. Þær tilheyra
viðkomandi sýslu, en íbúar kjósa sér borgarráð og taka ekki þátt í
sýslukosningum. Árið 1999 var landinu auk þess skipt niður í sjö héruð samkvæmt
tilskipun Evrópusambandsins. Í hverju héraði eru 2-3 sýslur.

Ungverjaland er frekar láglent land og samanstendur aðallega af sléttum. Aðeins
í vestri og norðri eru einhver fjöll að kalla má. Þau eru þó ekki há og eru í
flestum tilvikum þakin skógi. Í norðri eru hæstu fjöll landsins. Þar eru
fjallgarðarnir Matra og Bükk sem slaga í 1000m. Hæsta fjall landsins er Kékes í
Matrafjöllum, 1014m hátt. Þrátt fyrir litla hæð er skíðabraut í fjallinu sem er
opin á veturna.

Auk ofangreindra fljóta er Sió-skurðurinn lengsta manngerða vatnaleiðin, en hann
var grafinn að mestu eftir litlum árfarvegi. Skurðurinn gengur úr
norðausturhluta Balatonvatns til Dónár.

Þrjú stærri vötn eru í Ungverjalandi. Stærst þeirra er Balatonvatn í vestanverðu
landinu, en það er jafnframt stærsta stöðuvatn Mið-Evrópu með 594 km2.
Norðvestast er Neusiedler See (Fertö á ungversku). Aðeins syðsti hluti vatnsins
er í Ungverjalandi, bróðurparturinn er í Austurríki. Ungverski hlutinn er
mikilvægt náttúrufriðsvæði og er á heimsminjaskrá UNESCO. Í austurhluta landsins
er Tiszavatn, en það myndaðist við stíflugerð í fljótinu Tisza 1973. Vatnið er
127 km2 að stærð og þarmeð langstærsta lón landsins.

Þekktustu listamenn Ungverjalands eru án efa tónlistarmenn. Meðal helstu má
nefna Franz Liszt, Imre Kálmán, Franz Lehár, Ernő Dohnányi, Zoltán Kodály og
Béla Bartók, en sá síðastnefndi var mikill safnari ungverskrar
þjóðlagatónlistar. Glanstími ungverskra bókmennta er 19. öldin, en þá rituðu
þjóðskáldin Mihály Vörösmarty, János Arany og Sándor Petőfi helstu stórverk
Ungverja. Ferenc Molnár er helsta leikritaskáld og rithöfundur landsins á 20.
öld. Miklós Barabás er helsti málari Ungverja, en hann var uppi á 19. öld.
Margir þessara listamanna bjuggu erlendis, t.d. í Austurríki eða Bandaríkjunum.

Af þekktum ungverskum vísindamönnum má nefna Albert Szent-Györgyi
(Nóbelsverðlaun í læknisfræði 1937), sem uppgötvaði C-vítamín og bjó til fyrstu
gervivítamínin. Kálmán Tihanyi fann upp hitamyndavélina og plasmasjónvarpið. Leó
Szilárd smíðaði fyrsta kjarnorkuverið og fann upp rafeindasmásjána. László Bíró
fann upp Bírópennann. Edward Teller smíðaði fyrstu kjarnorkusprengjurnar (ásamt
Robert Oppenheimer) og er faðir vetnissprengjunnar. Ernö Rubik fann upp
Rúbík-kubbinn.

Ungversk matargerð einkennist mikið af bændasamfélagi Ungversku sléttunnar áður
fyrr. Þekktasti rétturinn er án efa gúllasið (gulyas á ungversku), en það er
heiti á sérstökum súpum með ýmsu kjöti. Í þær er oft sett paprika og því eru
súpurnar gjarnan sterkar. Gúllasið er til í ýmsu formi og var á 19. öld
undirstöðufæða fyrir ungverska herinn (kallaðist gúllaskanóna). Ungverjaland er
einnig þekkt fyrir hinar ýmsu pylsutegundir, en pylsurnar eru einkenni fyrir
vissar borgir og landshluta. Víða um landið eru góð vínræktarsvæði, þótt
ungversk vín séu minna þekkt en önnur evrópsk vín. Þeirra helst er Tokaj-vínið
sem framleitt er norðaustast í landinu og að einhverju leyti af Ungverjum í
Slóvakíu. Tokaj-vínin voru á borðum í konungshúsum víða í Evrópu á 19. öld.

Þjóðaríþrótt Ungverja er knattspyrna. Landsliðið hefur þrisvar sigrað
knattspyrnukeppnina á sumarólympíuleikunum (1952, 1964 og 1968). Það hefur níu
sinnum keppt í úrslitakeppni HM og tvisvar komist í úrslitaleikinn. 1938 tapaði
liðið fyrir Ítalíu og 1954 fyrir Þjóðverjum. Gullaldarár ungverskrar knattspyrnu
náði frá fjórða áratug 20. aldar til sjöunda áratugarins. Helsti
knattspyrnumaður Ungverja var Ferenc Puskás sem lék eingöngu með Honvéd í
Búdapest og Real Madrid. Árangursríkasta félagsliðið er Ferencváros Búdapest sem
28 sinnum hefur orðið ungverskur meistari. Liðið komst einu sinni í úrslit í
Evrópukeppni bikarhafa (1975), en tapaði þá fyrir Dynamo Kiew. Handbolti er
einnig mikið leikinn í Ungverjalandi. Lið eins og KC Veszprém og SC Szeged eru
þekkt í Evrópu. Tvær þekktar kappakstursbrautir eru í landinu. Á Hungaroring er
keppt í Formúlu 1, en á Pannoniaring á mótorhjólum. Íshokkí er vaxandi íþrótt í
Ungverjalandi. Árið 2009 tryggði landsliðið sér þátttökurétt í HM í fyrsta sinn
í 70 ár.



https://is.wikipedia.org/wiki/Japan

Japan (Nippon/Nihon 日本 (táknin merkja sól og rætur/uppruna), þýðir bókstaflega
„Uppruni sólarinnar“), er landamæralaust land í Austur-Asíu, staðsett austur af
Kóreuskaga og vestarlega í Kyrrahafinu. Nafnið er oft þýtt „Land rísandi sólar“
og er sú þýðing ættuð úr kínversku. Áður en Japan hafði nokkur samskipti við
Kína, var landið kallað Yamato (大和). Wa (倭) var nafnið sem Kínverjar notuðu
snemma þegar þeir töluðu um Japan. Japan er eyjaklasi, og stærstu eyjarnar eru
frá suðri til norðurs, Kyūshū (九州), Shikoku (四国), Honshū (本州, stærsta eyjan), og
Hokkaidō (北海道).

Japan heitir á japönsku Nippon eða Nihon, bæði heitin eru skrifuð eins á
japönsku ritmáli. Japanska nafnið Nippon er fyrir formlega notkun, s.s. á
gjaldmiðli, frímerkjum og alþjóðlegum íþróttamótum. Nihon er hversdagslegt heiti
Japans sem Japanar nota. Sem dæmi, Japanar kalla sig Nihonjin og tungumál sitt
Nihongo: sem bókstaflega þýðir „japanskt fólk“ og „japönsk tunga“. Í Japan nú
til dags, hefur nafnið Nippon meiri þjóðernissinnaða merkingu, notað meira af
eldra fólki, meðan að Nihon er notað dagsdaglega af mestum hluta þjóðarinnar.

Heiti Japans á evrópskum tungumálum (þar með talið íslensku) barst með
verslunarleiðum til vesturs. Nafn Japans kom fyrst fyrir í skjölum frá Marco
Polo sem Cipangu úr mandarín. Hins vegar er Japan á kantónsku Jatbun, og þaðan
er vestræna heitið líklegast komið. Á malajísku varð kantónska heitið Japang og
hafa portúgalskir kaupmenn rekist á það í Malakka á 16. öld. Talið er að
portúgalskir kaupmenn hafi borið nafnið til Evrópu. Það var fyrst skráð á ensku
sem Giapan.

Fornleifarannsóknir benda til þess að búseta manna í Japan hafi hafist fyrir
500.000 árum, á fyrri hluta fornsteinaldar. Á ísöldum síðustu milljón ára hefur
Japan tengst meginlandi Asíu (við Sakhalin í norðri og líklegast Kyūshū í
suðri), sem hefur auðveldað búferlaflutninga manna, dýra og plantna til japanska
eyjaklasans, frá því svæði sem er nú Kína og Tævan.

Við lok síðustu ísaldar og með heitara loftslagi tók Jomon-tímabilið (縄文時代) við
u.þ.b. 14.500 f.Kr. Leirker frá Jomon tímabilinu í Japan eru meðal þeirra elstu
í heiminum. Þegar tók að líða á Jamon tímabilið tóku að myndast smáþorp víða í
Japan.

Samkvæmt klassískri goðafræði Japans var Japan sett á laggirnar á 7. öld fyrir
Krist af Jimmu keisara, sem samkvæmt goðafræðinni á ættir sínar að rekja til
guða.

Um 300 fyrir Krist tók við Yayoi-tímabilið (弥生時代) sem markaði endalok Jomon
tímabilsins. Tímabilið einkenndist af áhrifum frá asíska meginlandinu, til dæmis
barst til Japans þekking á hrísgrjónarækt og þekking á bronsgerð. Jafnframt voru
miklir búferlaflutningar frá mörgum hlutum Asíu til Japans á því tímabili.

Almennt er samt talið víst að einhver tímann um 300 e.Kr. hafi Yamatoættin
sameinað eyjarnar Honshū, Shikoku, Kyūshū og hugsanlega einhvern hluta
Kóreuskaga og að það hafi verið upphafið að sameiningu Japans. Á 5. og 6. öld
tóku Japanar upp kínverska ritkerfið og búddisma, fyrst gegnum Kóreuskaga en
síðar beint frá Kína. Keisararnir voru aðeins að nafninu til stjórnendur, en
gegndu í raun aðeins trúarlegu hlutverki. Raunverulegt vald var í höndum hirðar
aðalsmanna sem höfðu arfgeng lénsréttindi.

Árið 794 tók við Fujiwara fjölskyldan og Kammu keisari, hann reisti nýja
höfuðborg (áður var Nara höfuðborgin), Heian-kyo (heitir nú Kyoto). Fujiwara
fjölskyldan efldi veldi sitt með einokun og gifti meðlimi ættarinnar inn í
keisarafjöldskylduna til að halda áfram völdum. Það gerðist iðulega að keisarinn
sagði af sér og útnefndi yngri mann, ættingja Fujiwara, keisara. Fyrrverandi
keisari gekk svo í klaustur og stjórnaði á bakvið tjöldin.

Slíkur háttur var á lengi vel, en upp úr 900 fóru margir aðalsmenn, sem ekki
höfðu mikil völd innan hirðarinnar, að hætta að sætta sig við hætti Fujiwara
fjölskyldunar og settust að í héruðum þar sem þeir tóku sér völd og eignuðu sér
landsvæði. Til að verja eigin landsvæði mynduðu þeir bændaheri, sem seinna
kölluðust samúræjar. Þetta varð tilefni margra bardaga og hafði mikil áhrif á
keisaraveldið. Loks árið 1185, sigruðu bræðurnir Yoshitsune og Yoritomo úr
Minamoto fjölskylduni Taira fjölskylduna (sem þá var orðin voldugasta fjölskylda
Japans) eftir langar erjur, og komu á sjogúnstjórn (herríkisstjórn, 幕府).
Yoshitsune varð fyrsti einráði sjogúninn. Sjogúnstjórnin bar heitið Kamakura
Sjogúnstjórnin (鎌倉幕府). Yoshitsune gerði ýmislegt til að bæta hag samúræja sinna
og átti mikinn þátt í að skapa menninguna í kringum þá. Erfingjar Yoshitsune
voru samt síðar meir aðeins einráðir opinberlega, en Hoju fjölskyldan stjórnaði
í raun öllu á bakvið tjöldin.

Þetta stjórnskipulag hélst lengi vel eða allt til ársins 1854 þegar
Bandaríkjamenn voru farnir að beita Japan þrýstingi til að opna hafnir sínar
fyrir erlendum kaupmönnum en Japan hafði þá verið einangrað síðan snemma á 17.
öld.

Á Meijitímabilinu (1868 til 1912) voru lénsréttindi afnumin og japanska ríkið
tók á sig mynd kapítalískra ríkja í Evrópu.

Í Japan er stjórnarskrárbundin konungsstjórn með tveggja deilda þingi, sem
kallast Kokkai (国会). Japan hefur konunglega fjölskyldu, þar sem keisarinn er
hæst settur en samkvæmt núverandi stjórnarskrá hefur hann engin raunveruleg völd
heldur þjónar hann eingöngu formlegu hlutverki þjóðhöfðingja. Framkvæmdavaldið,
sem heyrir undir Kokkai, er í höndum ríkisstjórnar sem samanstendur af
forsætisráðherra og öðrum ráðherrum, sem verða að vera almennir borgarar.
Forsætisráðherrann er meðlimur í Kokkai. Forsætisráðherra hefur vald til að ráða
og reka ráðherra en ráðherrarnir þurfa flestir að vera meðlimir í Kokkai.
Núverandi forsætisráðherra er Shinzo Abe, frá 26. desember 2012.

Japan er skipt upp í 47 héruð sem hér er raðað frá norðri til suðurs (sama röð
er notuð í ISO 3166-2):

Japan er stórt eyríki sem teygir sig eftir hluta af Kyrrahafsströnd Asíu.
Stærstu eyjarnar heita Hokkaidō, Honshū (stærst og fjölmennust), Shikoku, og
Kyūshū. Ryūkyū eyjaklasinn teygir sig yfir 1000 km til suðvesturs frá Kyūshū
alla leið til Tævan. Að auki eru um 3000 smærri eyjar sem tilheyra Japan. 73%
landsins telst sem fjalllendi, fjallgarðar liggja eftir eyjunum endilöngum,
venjulega frá norðri til suðurs. Hæsta fjallið er Fuji fjall sem er 3776 metra
hátt og er virkt eldfjall. Hið takmarkaða flatlendi er mjög þéttbýlt, Tókíó og
nágrannaborgir mynda þannig langstærsta samfellda þéttbýlissvæði á jörðinni með
yfir 33 milljónir íbúa.

Japan er staðsett á hinum svonefnda eldhring sem umlykur Kyrrahaf og er mjög
virkt jarðskjálfta og eldfjalla svæði. Stórir jarðskjálftar geta riðið yfir hvar
sem er í Japan og má reikna með nokkrum slíkum á hverri öld. Á 20. öldinni urðu
verstu skjálftarnir annars vegar árið 1923 í nágrenni Tókíó sem kostaði 140.000
mannslíf og svo aftur 1995 við Kobe þar sem yfir 6000 manns létust. Jarðhiti er
nokkur í Japan og víða má finna heitar uppsprettur og í kringum þær sumar hafa
verið byggð böð og heilsuhæli, ekki ósvipað Bláa lóninu á Íslandi.



https://is.wikipedia.org/wiki/Hestur

Hestur (fræðiheiti: Equus caballus) er tegund stórra spendýra af hófdýraættbálki
og eitt af sjö eftirlifandi tegundum af Equus-ættkvíslinni.

Hestar hafa skipt miklu máli í mótun samgangna og vinnutækja í heiminum. Talið
er að hestur nútímans hafi verið fyrst notaður til að auðvelda manninum vinnu
sína um 2000 f. Kr. Í dag er hesturinn meira notaður sem húsdýr og
tómstundagaman en í þriðja heiminum er hann enn mikið notaður við ýmis störf,
sérstaklega í landbúnaði.

Lífaldur hests fer eftir kyni (tegund), umhverfi og erfðum. Í dag lifa hestar
gjarnan til 25 til 30 ára aldurs en hestar í villtum stóðum lifa gjarnan styttra
enda kljást þeir þar við náttúrulegt val. Elsti hesturinn er talinn hafa verið
„Old Billy“ sem lifði til 62 ára aldurs.

Hrossakynjum er skipt í tvo flokka eftir stærð; smáhesta (e.: pony) og hesta.
Hæðin er mæld á herðakambi og smáhestar kallast þeir hestar sem ná ekki 147 cm
hæð. Skiptingin er þó ekki algild og er t.d. umdeilt hvort Íslenski hesturinn sé
hestur eða smáhestur. Þannig þarf einnig að fylgja byggingu og getu hesta til að
ákvarða í hvorn flokkinn þeir falla í.

Minnsta viðurkennda hrossategundin í heiminum er Falabella en stærsta er Skírir
(e. Shire). Stærsti einstaklingurinn var Sampson, síðar Mammoth, af Skíriskyni,
sem náði 2.20 m hæð. Minnsti einstaklingurinn var Thumbelina (íslÞumalína) sem
þjáist af vaxtarstöðnun. Hún er 43 cm há á herðakamb.

Hesturinn er hóp- og flóttadýr og hefur alla tíð verið veiddur af rándýrum. Eðli
hans er því að flýja frá öllum hættum og þeir halda sig saman í hóp sem kallast
stóð. Ef engin er undankomuleiðin snúa hestar sér til árásar eða varnar. Hross
halda sig saman í hóp og eru nokkuð föst á það að fylgja stóðinu eða leiðtoganum
en hestar hafa mikla hvöt til að velja sér leiðtoga. Þetta getur maðurinn nýtt
sér við tamningar og þjálfun hestsins. Hestar hafa samskipti hver við annan með
líkamstjáningu og hneggi.

Stóðið samanstendur af stóðhesti og stóðmerum auk afkvæma. Oft eru yngri
graðhestar með í hópnum sem slást um tign í goggunarröðinni. Oftast er það elsta
merin sem stjórnar hópnum í leit að fæðu og skjóli. Hún þekkist af því að hún
lætur flest hrossin éta á undan sér, ef lítið er um mat, en nýtur samt fyllstu
virðingar allra hrossanna í stóðinu. Hún fer fyrir hópnum og velur bestu og
öruggustu leiðina milli beitarsvæða.

Folöld fæðast venjulega á vorin eftir 336 daga langa meðgöngu og kallast það að
merin kasti. Folöldin kallast merfolald og hestfolald eftir kynjum. Fleirburar
eru sjaldgæfir, en þó koma tvíburar fyrir. Merar eru þeim eiginleikum gæddar að
geta gengið lengur með folaldið ef hart er í ári og gengið þá allt að 365 daga
meðgöngu. Þetta er algengt á kaldari svæðum á Jörðinni, svo sem á Íslandi, vegna
þess hve vorhret eru algeng.

Elstu vísbendingar um að hesturinn hafi komið frá Mið-Asíu eru frá því um 4.000
f. Kr. en talið er að hófdýr hafi þróast fyrir um 10 milljón árum síðan, eftir
að risaeðlurnar dóu út. Þau voru helstu spendýrin fram á míósen-tímabilið þegar
klaufdýr þróuðust til að nýta grasfæðu betur en þau höfðu áður gert.

Hesturinn þróaðist frá því að vera með 5 tær (klaufir) niður í 4, 3 og loks eina
tá á míósen. Hestar með fleiri tær lifðu í deiglendara landi og sukku því ekki í
blautann jarðveginn. Einnig breyttist fæða hestsins og hætti hann að vera
laufæta í skógum og kjarri og fór að éta gras á sléttum meginlandanna. Fæðan
varð trénismeiri og því þróaðist meltingarkerfið svo það gæti tekið við grófara
æti. Á pleistósen stækkaði hesturinn til muna og missti 2. og 4. tána ásamt því
að hann leitaði frekar út á gresjurnar í fæðuleit. Hliðartærnar minnkuðu hjá
Hipparion og eina sem eftir lifir af þeim eru griffilbeinin sem nútímahestar
nota ekki, en eru þó til staðar.

Hestar eru hafðir til margs konar nota, hvort sem það er sem tómstundagaman, til
vinnu eða afurða. Hestar voru helstu vopn herja fyrir iðnbyltinguna og eru
einnig notaðir til sjúkraþjálfunar og í ýmsum meðferðum.

Hestar eru notaðir til útreiða og sem félagar manna og annarra dýra, s.s.
nautgripa og asna. Útreiðar í náttúrunni eru stundaðar um allan heim, hvort sem
það er útúrdúr fyrir keppnishesta eða fyrir hinn almenna reiðmann.

Keppt er í ýmsum flokkum og gerðum keppna. Helstu keppnirnar eru hindrunarstökk,
fimi og veðhlaup. Bandarískar búgreinakeppnir á borð við „tunnuhlaup“ og
„fánareið“ eru vinsælar vestanhafs og hin besta skemmtun fyrir áhorfendur. Á
íslenska hestinum er keppt í gangtegundum, A- og B-flokki og tölti auk
skeið-spretta. Þolreið er einnig vinsæl.

Margar atvinnugreinar vinna við eða nota hesta við vinnu sína. Ef frátaldir eru
tamningamenn, þjálfarar og dýralæknar nota margar lögregludeildir hesta við
störf sín. Bændur og skógarhöggsmenn um allan heim hafa notað hesta til dráttar
og gera enn. Í þróunarríkjum eru hestar enn mikið notaðir þó að dregið hafi úr
notkun þeirra í atvinnulífi iðnríkjanna.

Afurðir hrossa eru kjöt, kaplamjólk, skinn og húðir. Kaplamjólk og blóð hrossa
er notað við matargerð í Mongólíu. Blóð úr fylfullum hryssum og fylsugum (þeir
hryssur sem hafa folald á spena) er notað í frjósemislyf innan búfjárræktar.
Hrosshár, þ.e. taglhár, eru notuð í fiðluboga og boga á öðrum álíka hljóðfærum.
Hyrni hófanna er notað til gerðar á hóflími, til að laga sprungur og holur í
hófum lifandi hrossa. Skinn og húðir eru nýttar í klæði og efni.



https://is.wikipedia.org/wiki/Gr%C3%A6nland

Grænland (grænlenska: Kalaallit Nunaat; danska: Grønland) er stærsta eyja
jarðar, 2,2 milljónir km2, sem ekki telst heimsálfa útaf fyrir sig. Grænland er
staðsett milli Norður-Íshafsins og Atlantshafsins, austan við Kanadíska
eyjaklasann. Landfræðilega tilheyrir Grænland Norður-Amerísku heimsálfunni en
menningar- og stjórnarfarslega Evrópu, nánar tiltekið Íslandi, Noregi og
Danmörku. Höfuðborgin er Nuuk, á dönsku Godthåb. Grænland er sjálfsstjórnarsvæði
innan dönsku ríkisheildarinnar. Um 81 prósent landsins er þakið jökli. Nánast
allir Grænlendingar búa í byggðum við firði á suðvesturhluta eyjunnar þar sem er
talsvert mildara veðurlag en annars staðar. Grænland hlaut heimastjórn frá Dönum
árið 1979 og í nóvember árið 2008 var kosið í þjóðaratkvæðagreiðslu að landið
fengi aukna sjálfstjórn.

Margir Grænlendinga hafa bæði inuíta og norræna forfeður og tala grænlensku
(Kalaallisut) sem móðurmál. Um 50 þúsund manns tala grænlensku en það eru fleiri
en mælendur allra annarra eskimó-aleutískra mála samanlagt. Um 20% íbúa
Grænlands eru af dönskum uppruna og hafa dönsku að móðurmáli. Bæði þessi mál eru
opinberar tungur, hin formlega gerð grænlensku sem er kennd í skólum og notuð
sem ritmál er aðallega mótuð úr vestur-grænlenskum mállýskum.

Grænland var ein af norsku krúnunýlendunum allt fram til 1814 þegar það varð
formlega dönsk nýlenda, þó svo að Noregur og Danmörk hafi verið sameiginlegt
konungdæmi um aldir, allt frá 1536. Þann 5. júní 1953 varð Grænland hluti af
Danmörku sem danskt amt. Eftir þjóðaratkvæðagreiðslu 1978 fékk Grænland
heimastjórn sem tók gildi 1. maí 1979. Þjóðhöfðingi Grænlands er Margrét II,
Danadrottning. Þann 25. nóvember 2008 fór fram þjóðaratkvæðagreiðsla á Grænlandi
um aukna sjálfstjórn landsins. 76% voru fylgjandi því. Þann 21. júní 2009 lýstu
Grænlendingar yfir fullum sjálfsákvörðunarrétti í málum er tengjast réttarfari,
stefnumótun og náttúruauðlindum. Þá voru Grænlendingar viðurkenndir sem aðskilin
þjóð samkvæmt alþjóðalögum. Danska ríkið heldur eftir stjórn utanríkis- og
varnarmála.

Að flatarmáli telst Grænland vera 2.099.988 km², og af því er 1.799.992 km²
(85,7%) þakið jökli. Fjarlægðin frá nyrsta odda, Kap Morris Jesup, að þeim
syðsta, Hvarfi, eru 2.650 km. Strandlínan telst vera 39.330 km, og er það nánast
sama vegalengd og ummál jarðar við miðbaug.

Hæsta fjall á Grænlandi er Gunnbjarnarfjall (um 3700 m) á austurströndinni, mitt
á milli Ammassalik og Scoresbysunds.

Milli Blossville Kyst sunnan við Scoresbysund og Rits við Aðalvík vestast á
Hornströndum eru einungis um 290 km.

Allar byggðir eru við strandlengjuna og flestar þeirra á suðvesturströndinni. Á
Grænlandi eru fjögur sveitarfélög: Kujalleq, Qaasuitsup, Qeqqata og Sermersooq.
Helstu þéttbýlissvæði á Vestur-Grænlandi eru Aasiaat, Ilulissat, Kangaatsiaq,
Qasigiannguit, Qeqertarsuaq, Upernavik, Uummannaq, Maniitsoq, Nuuk, Paamiut,
Sisimiut, Ivittuut, Nanortalik, Narsaq, Qaqortoq; á austurströndinni Ammassalik,
Ittoqqortoormiit og einungis eitt á Norður-Grænlandi Qaanaaq.
Norðaustur-Grænland, hluti Norður-Grænlands og stór hluti Austur-Grænlands er
utan sveitarfélaga og er þar stæsti þjóðgarður í heimi, um það bil 972.000 km²
að flatarmáli. Enginn jökull er á allra nyrsta hluta Grænlands Peary Land,
loftslagið er oft of þurrt til þess að snjór geti myndast. Áætlað er að ef allur
Grænlandsjökull bráðnaði mundi yfirborð úthafa hækka um meira en 7 metra.

Á árabilinu milli 1989 og 1993 boruðu vísindamenn ofan í Grænlandsjökul þar sem
hann er hvað þykkastur og náðu þeir upp 3,2 km löngum borkjarna. Skoðun laga og
efnagreining á kjarnanum hefur kollvarpað mörgum kenningum um veðurfar og
veðurþróun. Það hefur nefnilega komið í ljós að sú veðursaga sem hægt er að lesa
úr kjarnanum nær um það bil 100.000 ár aftur í tímann og sýnir að loftslags- og
hitabreytingar hafa verið mun meiri og gerst miklu snöggar en áður var talið.

Heimskautaloftslag einkennir lífríki Grænlands að fáeinum svæðum undanteknum,
t.d. Narsarsuaq, syðst á landinu. Við suðvesturströndina er aðeins hlýrra vegna
þess að þangað nær angi af Golfstraumnum. Hitastig inni á jökli er allt frá
–70 °C á vetrum og upp að frostmarki á sumrin.

Átta tegundir spendýra lifa á landi þó að ísbirnir séu oftar á ís á hafi úti en
á landi. Hreindýr eru algeng á Vestur-Grænlandi, sauðnaut og hreysikettir
(Mustela erminea) eru algengir á norðausturhluta Grænlands. Heimskautarefir, sem
eru í tveimur litaafbrigðum hvítir eða bláir, eru algengir um alla
strandlengjuna. Úlfar lifa hér og þar á norður og norðausturhluta Grænlands,
allt suður að 70°. Pólhérar eru algengir víða um landið. Kragalæmingjar
(Dicrostonyx torquatus) eru einu nagdýrin sem eru upprunaleg.

Fimm tegundir sela lifa í hafinu við Grænland. Þær eru hringanóri, landselur,
vöðuselur, blöðruselur og kampselur. Þar að auki rostungar (Odobenus rosmarus)
sem eru náskyldir selum.

Fimmtán tegundir hvala lifa við Grænland, þar á meðal langreyður, steypireyður,
búrhvalur, hrefna, hnísa, náhvalur og hnúfubakur.

Um 230 tegundir fugla hafa sést á Grænlandi og eru þar af um 60 tegundir
varpfugla. Nefna má hrafn, rjúpu, snæuglu, lunda, fálka, æðarfugl, haftyrðil og
álku.

Á þúsundum ára námu fámennir hópar land á Grænlandi að norðan. Komu þeir frá
Asíu yfir hafísinn og einnig frá Alaska og norðurhluta Kanada. Á tímaskeiðinu
2400 f.Kr. fram að 2000 f.Kr. bjó þar svonefnd Independence I-menning (nefnt
eftir Independencefirði). Flest allir fundir tengdir þessu skeiði hafa verið
gerðir lengst í norðri á Peary Land. Einkum virðist sauðnautaveiði hafa verið
mikilvæg. Independence II-menningin var uppi frá 8. öld f.Kr. til 1. aldar f.Kr.

Á öldunum 1400 f.Kr. fram til 500 f.Kr. fluttu nýir hópar frá Kanada til
Grænlands. Þetta menningarskeið er nefnt Saqqaq-menningin og íbúarnir tóku sér
búsetu allt frá Upernavik í norðri til núverandi Nuuk í suðri. Þetta fólk bjó
til steinlampa, boga og skutla. Það virðist einnig hafa haft með sér hunda. Enn
er víða að finna fornleifar frá þessu menningarskeiði.

Um 500 f.Kr. fluttist svo nefnt Dorset-fólk, þetta skeið einnig er nefnt
Tunit-menning, inn frá norðri að nýju inn á sama svæði og hér að ofan er
umtalað. Af fornminjafundum frá þessum menningarheimi má nefna stóra steina sem
virðast hafa verið notaðir sem vörður til að vísa veg, fígúrur tálgaðar i stein
og nálar gerðar úr rostungstönnum.

Íbúar Grænlands voru 56.375 árið 2005 og langflestir Inuítar upprunnir þaðan sem
í dag er Kanada. Síðustu hópflutningarnir áttu sér stað um miðja 19. öld. Í
bænum Nuuk á Vestur-Grænlandi búa allmargir sem eru af evrópskum ættum.

Grænland er mjög strjálbýlt, en þar býr einn maður að meðaltali á hverja 0,14
ferkílómetra af íslausu landi. 91% íbúanna búa á Vestur-Grænlandi, 1,6% á
Norður-Grænlandi og 6,3% á Austur-Grænlandi. Um 20% íbúanna eru fæddir utan
Grænlands. 98% íbúanna eru Lútherstrúar og tilheyra dönsku þjóðkirkjunni.

Á Grænlandi bera margir þýsk ættarnöfn svo sem Fleischer, Kleist og Kreutzmann.
Þau eru komin frá þýskum trúboðum sem störfuðu þar lengi og tóku sér ýmist
innfæddar konur eða ættleiddu innfædd börn.



https://is.wikipedia.org/wiki/%C3%9E%C3%B3r_(norr%C3%A6n_go%C3%B0afr%C3%A6%C3%B0i)

Þór sem einnig er kallaður Ása-Þór eða Öku-Þór (hann heitir á þýsku Thor/Donar,
Þórr á norrænu og Þunor á fornensku) er þrumuguð í norrænni goðafræði. Hann er
sterkastur allra ása og sagður verndari ása og manna. Honum er oft lýst sem
sterklegum og rauðskeggjuðum með stingandi augnaráð. Þór er mest dýrkaður allra
Ása að fornu og nýju.

Þór býr í höll sem heitir Bilskirnir í ríki sínu sem kallast Þrúðvangur. Í
Bilskirni voru um 640 herbergi (fimm hundruð gólfa og fjórir tigir) og var
stærst allra húsa sem menn kunnu skil á.

Hann er sonur Óðins og Jarðar, verndari mannanna og Miðgarðs. Kona hans er Sif
og börn þeirra eru Þrúður og Móði en einnig á Þór soninn Magna með jötunmeynni
Járnsöxu. Einnig átti Sif son sem var stjúpsonur Þórs. Hann hét Ullur. Í
Snorra-Eddu segir: „Ullur heitir einn, sonur Sifjar, stúpsonur Þórs. Hann er
bogmaður svo góður og skíðfær svo að enginn má við hann keppast. Hann er fagur
álitum og hefur hermanns atgervi. Á hann er og gott að heita í einvígi.“

Þór á nokkra dýrgripi sem einkenna hann. Fyrst má nefna vagn sem hann ferðast á
en hann er dreginn af tveimur höfrum sem heita Tanngrisnir og Tanngnjóstur. Á
ferðum sínum át Þór oft hafra sína til kvöldverðar, safnaði svo beinum þeirra
saman eftir matinn og vígði þá til lífs á ný með hamri sínum. Vagninum ók hann
um himininn og það fylgja honum bæði þrumur og eldingar.

Aðrir dýrgripir í eigu Þórs eru megingjörð, járnglófar og stafurinn Gríðarvölur
sem hann fékk hjá gýginni Gríði. Merkasti gripurinn er þó hamarinn Mjölnir sem
er máttugasta vopn hans í baráttunni við jötna og jafnframt tákn Þórs. Mjölnir
eða Þórshamarinn er nú eitt helsta tákn heiðinna manna.

Þórsdagur var nefndur eftir ásnum og helst það nafn á flestum germönskum málum
(til dæmis hósdagur á færeysku) en Jón Ögmundsson biskup afnam hin heiðnu
daganöfn á Íslandi.

Fimmtudagur er kenndur við Þór í flestum germönskum tungumálum, svo sem þýsku
(Donnerstag), ensku (Thursday) dönsku og norsku (torsdag).

Þór var einkum dýrkaður í vesturhluta Noregs og á Íslandi. Hann var mjög vinsælt
goð og við kristnitökuna á Íslandi var hann sá ás sem erfiðast var að útrýma.
Margs konar athafnir voru tengdar honum. Til dæmis var hamar lagður í kjöltu
brúðar við brúðkaup, honum haldið yfir höfði nýfædds barns og mynd af hamri
klöppuð á landamerkjasteina eða ristur á grafsteina. Norrænir menn báru oft
hamarsmen úr silfri um hálsinn.

Í Ragnarökum mun Þór berjast við erkióvin sinn Miðgarðsorm og munu þeir drepa
hvor annan.



https://is.wikipedia.org/wiki/%C3%8Dslensk_sveitarf%C3%A9l%C3%B6g_eftir_mannfj%C3%B6lda

Þetta er listi yfir íslensk sveitarfélög í röð eftir mannfjölda ásamt
upplýsingum um breytingu frá fyrra ári bæði hvað varðar fjölda einstaklinga og
hlutfallslega. Hæstu og lægstu gildin í hvorum flokki eru merkt með dekkri lit.
Þar sem sveitarfélög hafa sameinast á árinu miðast eldri tölu við samanlagðan
íbúafjölda í þeim sveitarfélögum sem sameinuðust. Sjá einnig íslensk
sveitarfélög eftir flatarmáli.

Hafa ber í huga að stóriðjuframkvæmdir á Austurlandi hafa mikil tímabundin áhrif
á tölurnar fyrir Fljótsdalshérað, Fljótsdalshrepp og Fjarðabyggð þar sem mikill
fjöldi erlendra verkamanna er með skráð lögheimili á meðan framkvæmdunum
stendur. Erlendir ríkisborgarar voru 31,5% íbúa Fjarðabyggðar, 32,5% íbúa
Fljótsdalshéraðs og 83,2% íbúa Fljótsdalshrepps þann 1. desember 2006. Á
landsvísu var hlutfallið þá 5,99%. Þetta tók síðan að ganga til baka þegar
mestum hluta framkvæmdanna lauk árið 2007, sem skýrir mikla lækkun þá.



https://is.wikipedia.org/wiki/J%C3%B6r%C3%B0in

Jörðin er þriðja reikistjarnan frá sólu, sú stærsta af innri reikistjörnum og sú
fimmta stærsta af þeim öllum. Jörðin, sem talin er hafa myndast fyrir um 4,55
milljörðum ára, er sá eini hnöttur sem vitað er til að líf þrífist á. Tunglið er
eini fylgihnöttur jarðar og hefur fylgt henni í að minnsta kosti 4,5 milljarða
ára.

Ef jörðin er skoðuð utan úr geimnum lítur hún út ekki ósvipað og djúpblá
marmarakúla með hvítri slikju sem þekur hana hér og þar. Blái liturinn kemur til
vegna úthafanna, en sá hvíti vegna skýja, sem að öllu jöfnu þekja talsverðan
hluta hennar. Jörðin er talsvert björt, og af innri reikistjörnunum er það
einvörðungu Venus sem endurkastar stærri hluta af því ljósi sem á hana fellur.

Síðan jörðin myndaðist hefur hún þróast stöðugt, og standa nú eftir litlar sem
engar leifar af upphaflegri ásýnd hennar. Ysta lag jarðarinnar, jarðskorpan,
samanstendur af nokkrum jarðflekum sem fljóta ofan á möttlinum. Þessir flekar
eru á hreyfingu hver gagnvart öðrum og breytir þessi hreyfing ásýnd jarðarinnar
smátt og smátt. Aflið sem knýr þetta ferli kemur úr iðrum jarðar, en bráðinn
möttull hennar er á stöðugri hreyfingu. Möttullinn hvílir á kjarna jarðar, sem
er að meginhluta til úr járni, og er uppspretta segulsviðs jarðarinnar.

Úthöf jarðarinnar þekja um 70% af yfirborði hennar, en hin 30% yfirborðsins
samanstanda af eyjum og stærri landmössum. Umhverfis jörðina liggur þunnt lag
lofttegunda, svokallaður lofthjúpur, sem samanstendur að mestu leyti af
köfnunarefni og súrefni. Lofthjúpurinn verndar jörðina fyrir áhrifum geislunar,
temprar hitastig hennar, og dýr og plöntur nýta ýmis efni úr lofthjúpnum.

Jarðhræringar eru ekki eini áhrifavaldurinn á ásýnd jarðarinnar, ýmsir kraftar
utan úr geimnum verka á jörðina. Tunglið veldur með snúningi sínum
sjávarföllunum og hefur með því hægt á snúningshraða jarðarinnar síðan það
myndaðist. Jörðin verður einnig fyrir stöðugum ágangi loftsteina. Þá hefur sólin
að sjálfsögðu mjög mikil áhrif, en hún hitar yfirborð reikistjörnunnar og knýr
að auki veðrakerfið.

Saga jarðarinnar hefur verið ítarlega rannsökuð og er þekkt með nokkurri vissu.
Talið er að jörðin hafi myndast í árdaga sólkerfisins fyrir um 4,55 milljörðum
ára, á svipuðum tíma og sólin og hinar reikistjörnurnar. Tunglið myndaðist
skömmu síðar, fyrir um 4,5 milljörðum ára. Þegar jörðin myndaðist fyrst var
yfirborð hennar bráðið, en þegar hún kólnaði storknaði yfirborðið. Ýmsar
lofttegundir sem losnuðu frá jörðinni, meðal annars í eldgosum, voru upphafið að
lofthjúp jarðarinnar. Höfin mynduðust við það að vatnsgufa úr andrúmsloftinu
þéttist smám saman og ís sem barst til jarðarinnar með halastjörnum bráðnaði .
Við þessar ólguríku aðstæður er talið að líf á jörðinni hafi kviknað. Fyrsta
sameindin sem var fær um að afrita sjálfa sig er talin hafa orðið til fyrir um
fjórum milljörðum ára, og síðasti sameiginlegi forfaðir allra núlifandi lífvera
er talinn hafa lifað um hálfum milljarði ára síðar.

Þegar lífverur þróuðu með sér getu til ljóstillífunar gátu þær í fyrsta skipti
nýtt orku sólarinnar á beinan hátt, og byrjuðu þá að losa súrefni úr koldíoxíði
(ildisbyltingin). Súrefnið hafði mikil áhrif á lofthjúpinn. Hluti þess breyttist
í óson og myndaði ósonlagið, sem ver lífverur jarðarinnar fyrir skaðlegum
útfjólubláum geislum sólarinnar. Þegar ágangur útfjólublárra geisla minnkaði
gafst lífverum tækifæri á að stækka, og hópar af einfruma lífverum runnu saman í
fyrstu fjölfrumungana. Smám saman breiddust þessar lífverur út um alla jörðina.

Eftir því sem ármilljónirnar liðu urðu til heimsálfur og liðu undir lok.
Yfirborð jarðarinnar var á stöðugri hreyfingu, og jarðflekana, sem heimsálfurnar
eru á, hefur rekið til og frá, og stundum hafa þeir búið til nokkurs konar
risaheimsálfu. Fyrir um 750 milljónum ára byrjaði fyrsta risaheimsálfan,
Rodinia, að brotna í sundur. Fyrir um 600 milljónum ára runnu heimsálfurnar
aftur saman og myndyðu Pannotiu, sem brotnaði upp 150 milljónum ára síðar.
Síðasta risaheimsálfan var Pangaea, sem brotnaði upp fyrir um 180 milljónum ára.

Í jarðsögunni hafa orðið margar ísaldir, og hefur verið leitt að því líkum að sú
sem stóð yfir fyrir milli 750 og 580 milljónum ára síðan hafi jafnvel verið svo
köld að úthöf jarðarinnar hafi frosið. En óháð því hvort þessi ísöld hafi verið
svo afgerandi er vitað að þegar henni lauk fyrir um 535 milljónum ára, spratt
upp ótrúlegur fjöldi fjölfruma lífvera, á tímabili sem nefnist kambríatímabilið.

Síðan á kambríatímabilinu hefur það gerst fimm sinnum að stór hluti tegunda
hefur skyndilega dáið út. Síðast gerðist það fyrir 65 milljónum ára, þegar
risaeðlurnar dóu út, sennilega af völdum stórs loftsteins sem rakst á jörðina.
Lítil spendýr lifðu hins vegar af þær hamfarir sem þá gengu yfir. Á síðustu 65
milljónum ára hafa þróast fjölmargar tegundir spendýra og fyrir nokkrum miljónum
ára er talið að afrískur api hafi öðlast þann hæfileika að geta staðið á tveimur
fótum. Þeir apar sem gátu staðið á tveimur fótum höfðu þar með tvo útlimi lausa
sem þeir gátu notað til ýmissa hluta, meðal annars til að fara að nota verkfæri.
Í kjölfarið þróaðist akuryrkja, sem gerði mönnunum, afkomendum apanna, kleift að
fjölga sér mikið. Mennirnir settust smám saman að alls staðar á jörðinni, nema á
Suðurskautslandinu, og hafa gjörbreytt allri ásýnd hennar, umhverfi og
loftslagi.

Jörðin er nánast kúlulaga, en vegna snúnings hennar er hún örlítið aflöguð, og í
laginu eins bolti sem einhver hefur sest á. Meðalþvermál jarðarinnar er um það
bil 12.742,6 km (~ 40.000 km / π). Jörðin sjálf samanstendur af jarðskorpunni,
möttli og kjarna, en fyrir ofan yfirborð jarðarinnar liggur lofthjúpurinn.

Lofthjúpur jarðar samanstendur aðallega af köfnunarefni (78%) og súrefni (21%),
en afgangurinn (1%) samanstendur af öðrum lofttegundum, svo sem koldíoxíði og
vatnsgufu. Miðað við stærð jarðarinnar er hann örþunnur, og er oft miðað við
80-400 km, þótt hjúpurinn hafi í raun engin föst endimörk, heldur þynnist hann
smám saman. Lofthjúpurinn styður við líf á jörðinni með því að draga úr
útfjólublárri geislun frá sólinni, tempra hitastig jarðar, stuðla að flutningi
vatnsgufu af rakari stöðum á þurrari. Auk þess eru ýmsar lofttegundir í
lofthjúpnum lífsnauðsynlegar fyrir dýr, plöntur og aðrar lífverur. Lofthjúpurinn
er einn af aðaláhrifavöldunum á veður og loftslag jarðar.

Undir lofthjúpnum liggur jarðkúlan sjálf, og er jarðskorpan efsta lag hennar.
Jarðskorpan er á bilinu 5-70 km þykk, og er hún þynnst í úthöfunum en þykkust
undir heimsálfunum. Jarðskorpan skiptist í allnokkra fleka. Flekarnir fljóta
ofan á möttlinum og eru á hreyfingu hver gagnvart öðrum. Á flekamótum myndast
núningur og spenna í jarðskorpunni, sem veldur jarðskjálftum. Þar sem flekana
rekur í sundur verður gliðnun og eru þar tíðari eldgos en annars staðar.

Í miðju jarðar er kjarninn. Kjarninn samanstendur af föstum innri kjarna, sem er
tæplega 2500 km í þvermál, og fljótandi ytri kjarna, en kjarninn allur er um
7000 km í þvermál. Meginuppistaða innri kjarnans er talinn vera járn, auk
einhvers nikkels, en ytri kjarninn er talinn samanstanda af bæði járni og
nikkeli, og ögn af léttari frumefnum. Talið er að segulsvið jarðarinnar sé
myndað í kjarnanum, sennilega af völdum iðustrauma í ytri kjarnanum.

Þær fræðigreinar sem fjalla um jörðina sérstaklega, myndun hennar, gerð og eðli,
nefnast jarðfræði, jarðefnafræði og jarðeðlisfræði.

Jörðin er á stöðugum snúningi um möndul sinn, og liggur möndullinn á línu sem
liggur gegnum norðurpól og suðurpól jarðarinnar. Hver snúningur miðað við
fastastjörnur tekur tæplega einn sólarhring, eða 23 klukkustundir, 56 mínútur og
4,091 sekúndur, en sólarhringur miðast við einn snúning samanborið við sól og er
nákvæmlega 24 klst.

Samhliða möndulsnúningnum gengur jörðin umhverfis sólina, eftir sporöskjulaga
sporbaug. Auk þess hefur jörðin einn fylgihnött, tunglið, sem gengur í kringum
jörðina um það bil einu sinni á hverjum mánuði. Sólin, jörðin og tunglið eru öll
hluti af sólkerfinu, sem samanstendur af sólinni og öllum þeim hnöttum og
hnullungum sem eru föst í þyngdarsviði hennar. Aðrir fylgihnettir sólarinnar eru
meðal annars Merkúríus, Venus, Mars, Júpíter, Satúrnus, Úranus, Neptúnus og
Plútó, og hafa flestir þeirra einnig eigin fylgihnetti, eða tungl.

Sú fræðigrein sem fjallar um sólina, aðrar fastastjörnur, reikistjörnur þeirra
og hugsanlega fylgihnetti reikistjarnanna nefnist stjörnufræði.



https://is.wikipedia.org/wiki/H%C3%B6fu%C3%B0borgarsv%C3%A6%C3%B0i%C3%B0

Höfuðborgarsvæðið er sá hluti Íslands sem samanstendur af Reykjavíkurborg og
næsta nágrenni hennar. Algengasta afmörkun svæðisins er sú að það nái yfir
Reykjavík og 7 nágrannasveitarfélög hennar. Svæðið nær frá botni Hvalfjarðar í
norðri og suður fyrir Straumsvík sunnan Hafnarfjarðar, jarðfræðilega er það
hluti Reykjanesskaga. Svæðið er afar þéttbýlt á íslenskan mælikvarða og óx mjög
hratt á síðari hluta 20. aldar, nú búa þar yfir 60% Íslendinga.

Svæðinu er skipt niður í þrjú kjördæmi vegna alþingiskosninga: Reykjavík
skiptist í norður og suðurkjördæmi en hin sveitarfélögin á svæðinu tilheyra
Suðvesturkjördæmi (kraganum). Það land sem sveitarfélögin ná yfir var hluti af
Gullbringu- og Kjósarsýslu. Til forna var þetta land hluti Kjalarnesþings.

Hvað dómsvald í héraði snertir þá tilheyra Reykjavík, Seltjarnarnes, Mosfellsbær
og Kjósarhreppur umdæmi héraðsdóms Reykjavíkur en Garðabær, Hafnarfjörður og
Kópavogur umdæmi héraðsdóms Reykjaness.



https://is.wikipedia.org/wiki/Google

Google Inc. er bandarískt tölvufyrirtæki. Markmið þess er að veita almenningi
yfirsýn yfir allar upplýsingar í heiminum. Til þess þróaði fyrirtækið og rekur
nú leitarvélina Google en auk hennar rekur fyrirtækið ýmsar aðrar sérhæfðari
leitarþjónustur. Sjálft fyrirtækið var stofnað í bílskúr árið 1998 af Larry Page
og Sergey Brin en núverandi stjórnarformaður Google er Eric E. Schmidt og
starfsmenn þess orðnir um 54.000 [2012]. Í nóvember árið 2006 keypti Google
YouTube fyrir 1,65 milljarða hlutabréfaeign í Google. Í september árið 2008 kom
út Google Chrome sem að er vafri frá Google sem byggir á WebKit-umbrotsvélinni.

Ævintýrið í kringum Google hófst árið 1996 þegar doktorsnemarnir Larry Page og
Sergey Brin við Stanford háskóla fengu hugmynd að nýrri tækni fyrir leitarvélar
á internetinu. Hugmyndin byggðist á því að láta leitarvélina skoða tengsl milli
vefsíðna og raða niðurstöðum leitarinnar út frá þessum tengslum. Þetta var ólíkt
þáverandi leitarvélum sem allar byggðu niðurstöður sínar á hvar og hversu oft
leitarorðið kom fyrir á vefsíðunni. Fyrstir með þessa hugmynd voru þeir reyndar
ekki því þegar á þessum tíma var til lítil leitarvél nefnd RankDex sem byggði á
þessari tækni en lítið varð úr henni og sigldi útfærsla þeirra Page og Brin á
hugmyndinni fljótt fram úr. Einnig leituðu þeir nýrra leiða á vélbúnaðarsviðinu
en í stað þess að keyra vélina á nýjum dýrum vefþjónum þróuðu þeir tækni til að
samnýta margar eldri og ódýrari tölvur. Þeir þræddu ruslahauga og úr varð ódýr
klasi vefþjóna sem hýsti nýju byltingarkenndu leitarvélina þeirra. Nafnið
"Google" er reyndar bara stafsetningarvilla á töluorðinu googol, sem er 1 með
100 núllum á eftir, og höfuðstöðvarnar Googleplex er orðaleikur með aðra enn
stærri tölu, googolplex - 1 með googol núllum á eftir. Fyrst láu herlegheitin á
léninu google.stanford.edu en þann 15. september 1997 keyptu félagarnir lénið
google.com.

Upp úr þessu fóru þeir einnig að leita að fjárfestum og gekk misvel. Mörg stór
nöfn höfnuðu þeim en aðrir lögðu fé að veði. Einn stofnenda Sun-Microsystems,
Andy Bechtolsheim lagði til dæmis $100.000 fyrirtækið og í kjölfarið fóru að
koma fleiri framlög. Í heildina náðu þeir að safna einni milljón dollara og þann
27. september 1998 var svo fyrirtækið Google Inc. stofnað. Það hafði þá aðsetur
í bílskúr í Kaliforníu og var leitarvélin Google farin að svara um 10.000
fyrirspurnum daglega.

Í mars 1999 fluttist fyrirtækið með sína átta starfsmenn í hina frægu byggingu
við 165 University Avenue í bænum Palo Alto í Kísildal. Þá voru daglegar
fyrirspurnir komnar upp í 500.000. Hluti af þessum notendum kom frá AltaVista
sem þá var ein mest notaða leitarvél þess tíma. Ástæðan var þó markaðsfræðileg
skyssa AltaVista fremur en velheppnuð markaðssetning Google en þeir AltaVista
menn tóku upp á því að breyta einföldu leitarvélinni sinni í heila vefgátt.
Meira fé fór einnig að streyma inn í fyrirtækið. Nú voru þetta ekki lengur lítil
fjárframlög frá einstaklingum heldur fjárfestu rótgróin fjárfestingarfyrirtæki
eins og Kleiner Perkins Caufield & Byers og Sequoia Capital í Google fyrir
samtals 25 milljónir bandaríkjadala. Þar að auki fóru fyrirtækjalausnir Google
að seljast þegar leið á árið og venjulegi notendahópurinn var farinn að leggja
fram þrjár milljónir fyrirspurna á dag. Öllum þessum umsvifum fylgdi nýtt
starfsfólk og því þurfti stærra húsnæði. Brugðið var á það ráð að flytja í
byggingaklasa í Mountain View í Kaliforníu en þar eru núverandi höfustöðvar
Google og kallast Googleplex. Þann 21. september 1999 hvarf svo Beta merkingin
af Google leitarvélinni.

Sögnin að gúggla þýðir að nota leitarvél Google til að hafa upp á upplýsingum á
veraldarvefnum. Til dæmis „Þór gúgglaði uppskriftum“. Að gúggla er tiltölulega
nýlegt nýyrði í íslensku, en það á uppruna sinn í vinsældum og yfirráðum Google
sem leitarvélar. Orðið varð að sögn fyrst í ensku en núna er það algengt í
mörgum öðrum tungumálum. Fyrirtækið Google er samt sem áður á móti notkun
orðsins þar eð eigendur þess óttast að vörumerki þess muni þynnast út við
ofnotkun.



https://is.wikipedia.org/wiki/Brasil%C3%ADa

Brasilía (portúgalska: Brasil), opinberlega Sambandslýðveldið Brasilía
(portúgalska: República Federativa do Brasil) er stærsta og fjölmennasta land
Suður-Ameríku og hið fimmta stærsta í heiminum bæði að flatarmáli og
fólksfjölda. Landið er 8.514.877 km² að flatamáli og teygir sig frá ströndum
Atlantshafsins að rótum Andesfjalla og innan landamæra þess er megnið af
Amasónregnskóginum, stærsta regnskógi heims, en einnig víðáttumikil
landbúnaðarsvæði. Strandlína Brasilíu er 7367 km löng.

Frumbyggjar hafa búið á svæðinu sem nú er Brasilía í meira en 11.000 ár. Árið
1500 gerði Pedro Alvares Cabral tilkall til landsins þegar hann kom þangað með
flota sínum. Fyrsta fasta búseta Portúgala var um 1532 og nýlendustefna hófst
þegar Dom Joao konungur Portúgals skipti landinu í 15 sjálfstæð nýlendusvæði.
Þessi skipting skapaði óskipulag og deilur og því lét konungurinn láta svæðin
lúta miðstýrðu valdi. Fyrstu tvær aldir á nýlendutímanum einkenndust af átökum
og stríðum milli frumbyggja og Portúgala. Um miðja 16. öld var sykur orðinn
mikilvægasta útflutningsvara Brasilíu og þrælar frá Vestur-Afríku mikilvæg
innflutningsvara en þeir unnu á sykurplantekrum.

Árið 1808 flutti João VI konungur Portúgals til Brasilíu tímabundið vegna
Napóleonstyrjaldanna. Í byrjun 19. aldar varð spenna á milli brasilískra
Portúgala og stjórnvalda í Portúgal sem varð til þess að árið 1822 lýsti
Brasilía yfir sjálfstæði og síðar var stofnað keisaradæmi með Dom Pedro sem
keisara. Portúgal viðurkenndi sjálfstæði Brasilíu árið 1825.

Árið 1888 var þrælahald afnumið í landinu. Ári síðar var Dom Pedro II komið frá
völdum og lýðveldi stofnað. Í lok 19. aldar átti Brasilía í stríðum við
nágrannaríki sín, Argentínu, Úrúgvæ og Paragvæ um áhrif og landsvæði. Stríðið
við Paragvæ (1864-1870) er það mannskæðasta í sögu Suður-Ameríku.

Í fyrri heimstyrjöld var Brasilía hlutlaust ríki þar til þýskir kafbátar sökktu
skipum þeirra á Atlantshafi árið 1917 en þá lýsti Brasilía yfir stríði við
Miðveldin. Hlutverk Brasilíu var aðallega eftirlitshlutverk á Atlantshafi.

Árið 1930 náði Getúlio Vargas völdum með aðstoð hersins. Stöðug átök og
tilraunir til að taka aftur völdin frá Vargas leiddu til þess að Vargas varð
einræðisherra og Estado novo tímabilið hófst þar sem stjórnvöld voru annáluð
fyrir ofbeldi og kúgun.

Í seinni heimstyrjöld var Brasilía fyrst um sinn hlutlaust ríki þar til ársins
1942 þegar landið gekk til liðs við bandamenn eftir að hafa slitið diplómatísk
tengsl við Öxulveldin.

Luís Inácio Lula da Silva var forseti frá 2002 til 2010 þegar fyrsta konan,
Dilma Rousseff, varð forseti.

Rannsókn á peningaþvætti og spillingu í kringum ríkisrekna olíufyrirtækið
Petrobras hefur tekið sinn toll í Brasilísku ríkisstjórninni. Lula da silva var
yfirheyrður vegna málsins og tugir stjórnmálamanna hafa verið bendlaðir við
málið.

Árið 2016 var Dilmu Rousseff vikið úr embætti af öldungadeild þingsins. Samþykkt
var að hún sæti ákæru til embættismissis fyrir spillingu. Var hún sökuð um að
hafa fegrað efnahagstölur landsins fyrir kosningar. Michel Temer varaforseti tók
við embætti forseta.

Árið 2014 var haldin Heimsmeistarakeppnin í knattspyrnu í Brasilíu og árið 2016
verða Ólympíuleikarnir í Río de Janeiro.

Um 85% Brasilíumanna búa í þéttbýli. Stærsta borg landsins er São Paulo og næst
kemur Ríó de Janeiró.

Lífríki Brasilíu er gríðarlega fjölbreytt og það er það ríki sem hefur flestar
tegundir lífvera (bæði úr dýra- og plönturíkinu) innan sinna landamæra.
Vísindamenn telja að um 9,5% allra tegunda á jörðinni finnist í landinu (T.d.
9,3% þekktra spendýra og 16% þekktra fugla). Af stórum spendýrum má nefna jagúar
og fjallaljón, tapíra, mauraætur, letidýr, pekkaríusvín, beltisdýr, fjölmargar
tegundir hjartardýra og margar tegundir prímata. Tegundaauðgi froskdýra er
einstæð og líklega er Brasilía líka það land heims þar sem flestar tegundir
skordýra og áttfætlna lifa. Erfitt er að áætla þann fjölda skordýrategunda sem
þar er að finna, en sumir fræðimenn telja að þær séu yfir 70 þúsund.

Ein af hverjum fjórum tegundum plantna sem fundist hafa á jörðinni í Brasilíu.
Þessari fjölbreytni má þakka regnskógum Amason, miklum ám og votlendissvæðum.
Einnig eru strandskógar við ströndina og grassléttur í austurhluta landsins.

Amasonfljótið í Suður-Ameríku er annað lengsta vatnsfall í heimi á eftir ánni
Níl. Það er vatnsmesta fljót í heimi og vatnasvið þess er það stærsta í heimi, í
kringum 7 milljónir km2. Um 20% alls ferskvatns sem berst í heimshöfin með
vatnsföllum kemur með Amasonfljótinu.

Kjarni brasilískrar menningar er kominn úr portúgalskri menningu vegna sterkra
tengsla Brasilíu við móðurríkið á nýlendutímanum. Portúgalar breiddu út tungu
sína, portúgölsku, byggingarlist sína og kaþólska trú. En menning Brasilíu varð
einnig fyrir sterkum áhrifum frá aðfluttu fólki frá öðrum Evrópuríkjum og Afríku
auk þess sem eftir leifir af menningu innfæddra frumbyggja. Meðal annarra má
nefna nýbúa frá Ítalíu, Þýskalandi, Japan og arabalöndum, sem fluttust í stórum
stíl til Suður- og Suðuaustur-Brasilíu. Áhrifa frá brasilískum frumbyggjum gætir
á bæði tungu og matarhefðir Brasilíu. Þar gætir einnig áhrifa frá afrískum
innflytjendum, sem einnig höfðu áhrif á brasilíska tónlist, dans og trúarbrögð.

Brasilísk list hefur frá því á 16. öld þróast í ólíkar áttir, meðal annars
Barokk, sem var ríkjandi stíll í landinu fram á 19. öldina, rómantík,
nútímalist, expressjónisma, kúbisma, súrrealisma og abstrakt list.

Innan brasilískrar tónlistar eru ýmis afbrigði og mörg þeirra eru einkennandi
fyrir tiltekna landshluta. Áhrifa gætir frá afrískri og evrópskri tónlist en
einnig frá frumbyggjum Brasilíu. Meðal tónlistargreina má nefna samba, MPB,
choro, Sertanejo, brega, forró, frevo, maracatu, bossa nova og Axé-tónlist.

Meðal þekktra tónlistarmanna má nefna Francisco Manuel da Silva, Antônio Carlos
Gomes, Elias Álvares Lobo, Brasílio Itiberê da Cunha, Luciano Gallet, Alexandre
Levy, Alberto Nepomuceno, Oscar Lorenzo Fernández, Henrique Oswald, Francisco
Mignone, Heitor Villa-Lobos, Camargo Guarnieri, Pixinguinha, Hermeto Pascoal,
Antônio Carlos Jobim, Edson Zampronha, João Gilberto, Nara Leão, Elis Regina,
Caetano Veloso, Maria Bethânia, Chico Buarque, Jorge Ben Jor, Pato Fu, Marisa
Monte, Pitty og Amon Tobin.

Saga brasilískra bókmennta nær aftur til 16. aldar, til skrifa fyrstu
portúgölsku landkönnuðanna. Þeirra á meðal var Pêro Vaz de Caminha. Skrif þeirra
voru uppfull af lýsingum á dýraríki og gróðurfari landsins og á háttum innfæddra
frumbyggja, sem vöktu mikla furðu meðal evrópskra lesenda og innflytjenda. Í
Brasilíu urðu til mikilvægar bókmenntir innan rómantíkurinnar og
skáldsagnahöfundar á borð við Joaquim Manuel de Macedo og José de Alencar
skrifuðu bækur um ástir og sorgir. Alencar gerði einnig á löngum ferli sínum
frumbyggja Brasilíu að söguhetjum í skáldsögunum O Guarany, Iracema, Ubirajara.

Brasilískur matur er afar fjölbreytilegur og mikill munur eftir landshlutum.
Feijoada er talinn þjóðarréttur en einnig má minnast á vatapá, moqueca, polenta
og acarajé, sem eru allt hefðbundnir brasilískir réttir.

Þjóðardrykkir Brasilíu er kaffi og cachaça, sem er áfengur drykkur gerður úr
sykurreyr og er megin uppistaðan í þjóðarkokteilnum, caipirinha.

Margvíslegt sælgæti er til í Brasilíu, svo sem brigadeiro, sem eru
súkkulaðifrauðkúlur; cocada og beijinho sem er hvort tveggja kókoshnetusælgæti;
og sælgæti, sem kallast „romeu e julieta“ (Rómeó og Júlía) og er gert úr osti
með guavasultu, sem kallast goiabada. Úr hnetum er gert paçoca, rapadura og
pé-de-moleque. Meðal ávaxta, sem vaxa í Brasilíu, má nefna açaí, cupuaçu, mangó,
papaja, kókóbaunir, kasjúhnetur, guava, appelsínur, ástaraldin og ananas. Úr
ávöxtum eru gerðir ýmsir blandaðir ávaxtasafar.

Söguágrip var unnið úr ensku Wikipedia: Fyrirmynd greinarinnar var „Brazil“ á
ensku útgáfu Wikipedia. Sótt 12. maí 2016.



https://is.wikipedia.org/wiki/%C3%9E%C3%BDska

Þýska (deutsch; framburður (uppl.)) er tungumál, sem talað er og ritað aðallega
í Þýskalandi, Austurríki og Sviss. Þýska tilheyrir germönskum málum, eins og
danska, norska, sænska, íslenska, færeyska, enska og hollenska. Germönsk mál
flokkast síðan til indó-evrópskrar málaættar og eru fjarskyld málum eins og til
dæmis sanskrít.

Þýska er nokkuð lík íslensku hvað varðar málfræði, m.a. varðandi beygingar á
fallorðum. Nafnorðin sjálf hafa oftast sömu beygingarmynd í eintölu,
ákvæðisorðin sem stýra fallinu breytast hins vegar. Undantekningar frá þessu eru
eignarfallsmyndir karlkyns og hvorugkyns nafnorða, veik og óreglulega beygð
nafnorð auk karlkynsorða af erlendum uppruna. Nafnorðin hljóðvarpast sum hver í
fleirtölu og eða bæta við sig endingu. Ólíkt flestum málum skyldri þýsku eru öll
nafnorð og ávarpsfornöfn rituð með stórum staf og þérun er algeng. Í þýska
stafrófinu er líka bókstafurinn ß („das Eszett“) sem ekki er að finna í öðrum
germönskum málum. Setningarfræði í þýsku er ólík þeirri íslensku að því leyti að
aðalsagnir sem fylgja hjálparsögnum koma aftast í setningar. Eins standa öll
sagnorð í aukasetningum aftast.



https://is.wikipedia.org/wiki/Sameinu%C3%B0u_%C3%BEj%C3%B3%C3%B0irnar

Sameinuðu þjóðirnar eru alþjóðasamtök stofnuð 1945 sem nú hafa 193 aðildarríki.
Öll almennt viðurkennd sjálfstæð ríki í heiminum, að Vatíkaninu undanskildu, eru
nú meðlimir. Vatíkanið á eina varanlega áheyrnarfulltrúann og getur sóst eftir
fullri aðild ef það kýs svo. Höfuðstöðvar samtakanna eru í New York-borg, þar
sem aðildarríkin koma saman á reglulegum fundum til að taka ákvarðanir um margs
konar mál sem samtökin koma að.

Sameinuðu þjóðirnar skiptast í sex stofnanir: allsherjarþingið, öryggisráðið,
efnahags- og félagsmálaráðið, gæsluverndarráðið, aðalskrifstofuna og
alþjóðadómstólinn. Að auki eru fjölmargar undirstofnanir, til dæmis UNICEF og
WHO. Valdamesti og mest áberandi embættismaður Sameinuðu þjóðanna er
aðalritarinn.

Sameinuðu þjóðirnar voru stofnaðar eftir lok síðari heimsstyrjaldar af
sigurvegurum stríðsins í þeirri von að samtökin myndu koma í veg fyrir frekari
stríð í framtíðinni vegna sameiginlegra öryggishagsmuna aðildarríkja. Núverandi
uppbygging samtakanna ber vott um þær aðstæður sem uppi voru þegar þau voru
stofnuð; sérstaklega sér þeirra stað í Öryggisráðinu, þar sem fimm ríki hafa
fast sæti og neitunarvald. Þau eru: Alþýðulýðveldið Kína (leysti af hólmi
Lýðveldið Kína), Bandaríkin, Bretland, Frakkland og Rússland (leysti af hólmi
Sovétríkin).

Alþingi Íslendinga samþykkti 25. júlí 1946 að sótt yrði um aðild Íslands að
Sameinuðu þjóðunum, þann 9. nóvember 1946 voru aðildarumsóknir Íslands,
Svíþjóðar og Afganistans samþykktar. 19. nóvember 1946 var Ísland boðið velkomið
og Thor Thors varð fyrsti Fastafulltrúi Íslands hjá Sameinuðu þjóðunum.



https://is.wikipedia.org/wiki/Heimspeki

Heimspeki er glíman við grundvallarspurningar um veruleikann, tilvist og stöðu
mannsins í alheiminum. Þeir sem fást við heimspeki kallast heimspekingar og
reyna þeir meðal annars að skýra inntak og tengsl hugtaka og fyrirbæra á borð
við sannleika, merkingu og tilvísun, skilning, þekkingu, skoðun, vísindi,
skýringu, lögmál, tegund, samsemd, eðli, eiginleika, orsök, rök, vensl, nauðsyn,
möguleika, lög, rétt, rangt, gott, illt, hamingju, dygð, skyldu, athöfn, atburð,
réttlæti, réttindi, frelsi, vináttu, ást, fegurð, list og svona mætti lengi
áfram telja. En heimspekin er ekki hvaða glíma sem er við þessar spurningar sem
á okkur leita, heldur er hún fyrst og fremst tilraun til að fást við þessar
spurningar af einurð og heilindum. Hún er ekki einber opinberun einhverrar
skoðunar, heldur er hún ætíð rökstudd, jafnvel þótt stundum séu rökin ósögð og
undanskilin og þau verði að lesa á milli línanna.

Við þetta má bæta að heimspeki er ekki bara samansafn spurninga sem raunvísindin
eiga eftir að svara, því túlkun á niðurstöðum vísindanna getur beinlínis oltið á
heimspekilegri afstöðu sem liggur tilraunum og túlkun þeirra til grundvallar.
Þess vegna geta vísindin einfaldlega ekki svarað öllum spurningum heimspekinnar
án þess að gefa sér svörin. Á hinn bóginn mætti segja að heimspekin sé sjálf
ákveðin grein eða ákveðinn þáttur vísindanna eða framhald þeirra; hún hefur
sjálf eitthvað fram að færa til heildarmyndar okkar af sjálfum okkur og
heiminum, lífinu og tilverunni.

Upphaflega náði hugtakið heimspeki yfir mun víðara svið viðfangsefna en það
gerir í dag. Til dæmis veltu forverar Sókratesar fyrir sér spurningum um uppruna
og myndun alheimsins, eðli efnisheimsins og uppruna tegundanna. Þessar
vangaveltur urðu að endingu að grunni náttúruvísindanna, sem nefndust áður
„náttúruheimspeki“ eða „náttúruspeki“.

Með tilkomu háskólanna tók heimspekin á sig mynd fræðigreinar en frá og með 20.
öld hefur hún einkum þrifist innan veggja háskólanna.

Óformlega getur orðið „heimspeki“ vísað til almennrar heimsmyndar eða
tiltekinnar siðferðissannfæringar eða skoðunar.

Orðið „heimspeki“ kann að vera tökuþýðing úr þýsku enda svipar því til orðsins
„Weltweisheit“ hvað samsetningu varðar. Það orð er ekki lengur í almennri notkun
í þýsku. Áður fyrr þekktist einnig orðið „ástarspekt“ en það var þýðing á gríska
orðinu φιλοσοφία (fílo-sofía). Af forngríska orðinu er komið enska orðið
„philosophy“, líkt og skyld orð í öðrum málum. Orðið merkir „ást á visku“. Í
nútímasamhengi er það notað til að vísa til orðræðna um hvað er til, hvað
þekking er (og hvort hún er möguleg) og hvernig maður ætti að lifa lífinu.

Það hefur reynst afar erfitt að finna skilgreiningu á heimspeki vegna þess hve
margvíslegar hugmyndir hafa verið kallaðar heimspeki. Eigi að síður má reyna að
lýsa einkennum hennar að einhverju marki. Penguin Dictionary of Philosophy
skilgreinir heimspeki sem rannsókn á „almennustu og mestu grundvallarhugtökum og
-lögmálum sem eru fólgin í hugsun, athöfnum og raunveruleikanum“. Oxford
Dictionary of Philosophy tekur í sama streng. Oxford Companion to Philosophy
lýsir heimspeki meðal annars sem kerfisbundinni og gagnrýninni rökhugsun um eðli
heimsins almennt, um réttmæti skoðana manns og breytni manns í lífinu.

Flestir heimspekingar eru sammála um að aðferð heimspekinnar felst í rökrænni
orðræðu, enda þótt sumir heimspekingar hafi dregið í efa að maðurinn sé fær um
rökhugsun, eins og henni er venjulega lýst.

The Penguin Encyclopedia segir að heimspeki sé frábrugðin vísindunum að því
leyti að spurningum heimspekinnar sé ekki hægt að svara með tilraunum og
athugunum og frábrugðin trúarbrögðum að því leyti að heimspekin leyfi ekki
blinda trú eða opinberun. Um þetta má þó deila. Til dæmis segir í Oxford
Dictionary of Philosophy: „Andi greinarinnar á síðari hluta 20. aldar ... kýs
fremur að sjá heimspekilegar vangaveltur sem framhald af bestu venjum allra
sviða vitsmunalegrar athugunar.“

Markmið heimspekinnar, samkvæmt Penguin Dictionary of Philosophy, er „hlutlaus
öflun þekkingar hennar sjálfrar vegna“.

Það er ekkert almennt samkomulag um hverjar séu megingreinar heimspekinnar. Í
bókinni The Story of Philosophy telur Will Durant rökfræði, þekkingarfræði,
siðfræði, fagurfræði og frumspeki sem megingreinar hennar en þessi svið
heimspekinnar skarast á marga vegu og margar heimspekilegar hugmyndir falla ekki
ljúflega í neinn þessara flokka.

Sögu vestrænnar heimspeki er venjulega skipt í þrjú megintímabil:
fornaldarheimspeki, miðaldaheimspeki og nýaldarheimspeki. Sumir heimspekingar
hafa haldið því fram að nýtt tímabil sé hafið, „póstmóderníska“ tímabilið.
Austræn heimspeki var lengst af óháð vestrænni heimspeki.

Forngrískri heimspeki er venjulega skipt í þrjú tímabil: forvera Sókratesar,
klassíska heimspeki og helleníska heimspeki. Einnig er oft talað um rómverska
heimspeki sem sérstakt tímabil þótt rómversk heimspeki sé í raun vart annað en
áframhald hellenískrar heimspeki innan Rómaveldis. Þá er tíminn frá 3. öld
stundum nefndur síðfornöld og heimspeki þess tíma heimspeki síðfornaldar.

Tímabil forvera Sókratesar einkenndist af frumspekilegum vangaveltum og
tilraunum til þess að finna „uppsprettuna“, það sem lægi veruleikanum til
grundvallar. Meðal mikilvægra heimspekingar þessa tímabils eru Þales,
Anaxímandros, Anaxímenes, Pýþagóras, Herakleitos, Xenófanes, Parmenídes, Zenon
frá Eleu, Melissos, Empedókles, Anaxagóras, Levkippos og Demókrítos.

Á grundvelli greiningar á sögninni „að vera“ leiddi Parmenídes rök að því að
ekki væri til neinn mismunur og þar með væru hreyfing og breyting einungis
tálsýn. Fornmenn sjálfir álitu rök Parmenídesar sýna að tilraunir fyrstu
heimspekinganna (Þalesar, Anaxímandrosar, Anaxímenesar) til þess að finna
einhverja eina uppsprettu sem útskýrði margbreytileika heimsins væru
dauðadæmdar. Í kjölfarið komu fram fjölhyggjukenningar sem áttu að koma til móts
við Parmenídes að einhverju leyti. Uppspretturnar voru nú taldar fleiri en ein
(frumefnin fjögur (eða „ræturnar“ fjórar) hjá Empedóklesi, og ótalmörg
„samkynja“ efni hjá Anaxagórasi) og samspil þeirra átti að útskýra
margbreytileika heimsins og möguleikann á hreyfingu og breytingu en sjálfar voru
uppspretturnar taldar „parmenídískar“ verundir í einhverjum skilningi,
varanlegar og óbreytanlegar.

Mestar heimildir eru frá klassíska tímabilinu en mikilvægustu heimspekingar
tímabilsins voru Sókrates, Platon og Aristóteles. Þeir síðastnefndu eru meðal
áhrifamestu heimspekinga sögunnar og eru þeir hugsuðir sem hvað mest hafa mótað
heimspekina og viðfangsefni hennar.

Sagt er að Sókrates hafi fyrstur fengist við siðfræði en þó virðist Demókrítos
(sem var samtímamaður Sókratesar) einnig hafa gert það. Í ritum Platons er
persónan Sókrates svo látinn halda fram ýmsu öðru en því sem talið er að hinn
sögulegi Sókrates hafi haldið fram og veldur það erfiðleikum að segja með vissu
hvaða skoðanir hinn raunverulegi Sókrates hafði. Einkum virðist mega eigna honum
tvennt. Annars vegar að enginn sé vísvitandi illur; hins vegar að dygð sé
þekking.

Platon var lærisveinn Sókratesar. Hann fékkst við nánast öll svið heimspekinnar
en frægust kenninga hans er sennilega frummyndakenningin. Platon taldi að
efnisheimurinn væri hverful og léleg eftirlíking af fullkomnum heimi
óhlutbundinna frummynda. Raunveruleg þekking hlyti að vera þekking á
frummyndunum.

Aristóteles var nemandi Platons. Hann fékkst við svo að segja öll svið
heimspekinnar og er heimspeki hans afar kerfisbundin. Aristóteles fékkst einnig
við vísindi og stundaði meðal annars rannsóknir í líffræði, líffærafræði,
dýrafræði, veðurfræði, stjörnufræði, sálfræði, hagfræði og stjórnmálafræði. Hann
fann upp rökfræði sem fræðigrein. Siðfræði Aristótelesar hefur verið endurlífguð
á 20. öld og haldið á lofti meðal annars af G.E.M. Anscombe, Philippu Foot,
Alasdair MacIntyre og Rosalind Hursthouse.

Hellenísk heimspeki er strangt tekið einungis heimspeki helleníska tímans, þ.e.
frá dauða Alexanders mikla árið 323 f.o.t. (í heimspeki er miðað við dauða
Aristótelesar árið síðar) til ársins 31 f.o.t., en orðið er stundum einnig notað
um rómverska heimspeki og heimspeki síðfornaldar enda urðu ekki skörp skil í
sögu heimspekinnar með endalokum helleníska tímans. Meðal mikilvægustu hugsuða
og skóla þessa tímabils eru Zenon frá Kítíon, Krýsippos, Arkesilás, Karneades,
Epikúros, Pyrrhon, Panætíos, Póseidóníos, Epiktetos, Seneca, Markús Árelíus og
Sextos Empeirikos. Nýplatonistinn Plótínos er venjulega talinn til síðfornaldar.

Á hellenískum tíma blómstruðu einkum þrír skólar: epikúrismi, stóuspeki og
efahyggja.

Epikúrisminn var heimspeki Epikúrosar en Epikúros var undir miklum áhrifum frá
Demókrítosi. Epikúros hélt fram rammri efnishyggju og varði eindahyggjuna
(atómismann) sem Levkippos og Demókrítos höfðu fyrstir sett fram. Hann hélt því
einnig fram að ánægjan væri hin æðstu gæði en Epikúros taldi að andleg ánægja
væri æðri líkamlegri ánægju og að í öllu skyldi gæta hófs.

Upphafsmaður stóuspekinnar var Zenon frá Kítíon en Krýsippos var annar
mikilvægur málsvari hennar. Stóumenn voru efnishyggjumenn en þó ekki eins
afdráttalausir og epikúringar. Þeir kenndu að lífinu skyldi lifað í samræmi við
náttúruna og örlögin. Stóumenn voru að vissu leyti algyðistrúar og töldu að
heimurinn allur væri guðlegur, hann væri gegnsýrður af skynseminni, logos, en
það hugtak fengu þeir frá Herakleitosi. Þeir kenndu að dygðin væru einu gæðin og
að löstur væri eina bölið, allt annað væri hlutlaust og hvorki bætti við eða
drægi úr hamingju manns. Þetta viðhorf mildaðist er fram liðu stundir, meðal
annars hjá Panætíosi og Póseidóníosi sem blönduðu stóuspekinni áhrif frá
Platoni. Stóuspekin var gríðarlega vinsæl í Rómaveldi og hafði mikil áhrif á
menn eins og Cíceró og Seneca og Markús Árelíus voru stóískir heimspekingar. Á
nýöld hafði stóuspekin talsverð áhrif á Baruch Spinoza.

Heimspekingurinn Ænesidemos, sem lítið er vitað um annað en að hann var
akademískur heimspekingur á 1. öld f.o.t., sagði skilið við akademíuna (sem
hafði orðið að efahyggjuskóla á 3. öld f.o.t. en var farin að mildast í
efahyggjunni á hans tíma) og sameinaði áhrif frá eldri akademískum heimspekingum
(Arkesilási og Karneadesi) við heimspeki Pyrrhons, sem hann sagði að væri
raunverulegur efahyggjumaður. Þessi efahyggja heitir pyrrhonismi í höfuðið á
Pyrrhoni og er varðveitt í ritum Sextosar Empeirikosar. Þar koma saman efahyggja
Arkesilásar og Karneadesar og hugmynd Pyrrhons um sálarró. Þessi heimspeki hafði
sáralítil áhrif í fornöld en gríðarleg áhrif á nýöld, meðal annars á Michel de
Montaigne sem síðan hafði áhrif á René Descartes.

Á 3. öld fékk heimspeki Platons öflugan nýjan málsvara í Plótínosi. Þessi
heimspeki er nú nefnd nýplatonismi. Nýplatonisminn hafði gífurleg áhrif á
kristnina og kristna hugsuði.

Með falli Vestrómverska ríkisins hófust miðaldir og dögun kristinnar heimspeki,
íslamskrar heimspeki og gyðinglegrar heimspeki.

Á miðöldum varð til kristin skólaspeki, með höfundum á borð við Ágústínus
kirkjuföður, Boethius, heilagan Anselm frá Kantaraborg, Robert Grosseteste,
Albertus Magnus, Roger Bacon, Bonaventure, Thomas Aquinas, John Duns Scotus,
William af Ockham, Nikulás af Cusa og Francisco Suárez. Heimspekingarnir í
kristnu skólaspekihefðinni og heimspekingar innan annarra meginstrauma vestrænna
trúarbragða, svo sem gyðinglegu heimspekingarnir Saadia Gaon og Maimonides, og
íslömsku heimspekingarnir Avicenna, Al-Ghazali og Averroes áttu margvísleg
samskipti. Þessar trúarhefðir fengust við spurningar um tengsl mannsins við guð.

„Austræn heimspeki“ vísar til þeirra heimspekihefða sem áttu uppruna sinn á
Indlandi, í Persíu, Miðausturlöndum og Kína.

Uppruni hindúískrar heimspeki má rekja til veddískra pælinga (um 1500 f.o.t.) um
alheiminn og Rta - alheimsskipulag. Meðal annarra megintexta sem snerta á
heimspekilegum efnum eru Upanishads og Bhagavad Gita, frá því um 1000 f.o.t. til
500 f.o.t. Um svipað leyti þróuðust shramana skólarnir, þeirra á meðal jainismi
og búddismi.

Í Persíu komu kenningar Saraþústra fram um 900 f.o.t., en þær voru grundvöllur
írönsku greinar indo-írönsku heimspekihefðarinnar.

Í Kína komu Tao Te Ching Lao-Tse og rit Konfúsíusar fram um 600 f.o.t., um
svipað leyti og forverar Sókratesar hófu að rita um heimspeki í Grikklandi.

Á endurreisnartímanum bárust grísk handrit í auknum mæli úr austri vestur til
Ítalíu. Handritunum fjölgaði með falli Konstantínópel og Austrómverska ríkisins
árið 1453. Í kjölfarið jókst þekking á grískri heimspeki til muna í
Vestur-Evrópu. Mikilvægustu höfundarnir voru Platon og Aristóteles og ýmsar
heimildir um stóuspeki og epikúrisma en ekki síst rit Sextosar Empeirikosar.
Grísk efahyggja hafði þónokkur áhrif á ýmsa hugsuði, meðal annars Michel de
Montaigne (1533 – 1592) og Francisco Sanches (1551 – 1623).

Miðaldaheimspeki hafði einkum snúist um rök frá kennivaldi og greiningu á fornum
textum með aðstoð aristótelískrar rökfræði. Á endurreisnartímanum komu fram
fjölmargar nýjar hugmyndir sem dróu í efa kennivaldið. Roger Bacon (1214 –
1294?) var meðal fyrstu höfundanna sem hvöttu til þess að kennivaldið yrði reynt
með tilraunum og á grundvelli skynseminnar. Niccolò Machiavelli (1469 – 1527)
ögraði hefðbundnum hugmyndum um siðferði. Francis Bacon (1561 – 1626) skrifaði
til stuðnings vísindalegum aðferðum í heimspekilegum athugunum.

René Descartes (1596 – 1650), sem oft er nefndur faðir nútímaheimspeki, lagði
til að heimspekin byrjaði með róttækri efahyggju um möguleikann á öruggri
þekkingu. Árið 1641, í Hugleiðingum um frumspeki, notfærði hann sér þessa
aðferðafræðilegu efahyggju með það að markmiði að freista þess að finna traustan
grundvöll þekkingar. Hann valdi sem grundvöll heimspeki sinnar hina frægu
fullyrðingu cogito ergo sum („ég hugsa, þess vegna er ég“). Síðan reyndi hann að
endurbyggja kerfisbundna þekkingu á þessari meintu óvéfengjanlegu staðreynd.
Nálgun hans varð þekkt sem rökhyggja og hafði áhrif á heimspekinga eins og
Baruch Spinoza, Gottfried Leibniz og Christian Wolff sem voru einnig
rökhyggjumenn.

John Locke (1632 – 1704) brást við vinsældum rökhyggjunnar í bók sinni An Essay
Concerning Human Understanding, sem kom út árið 1689. Þar setti hann fram
einhvers konar náttúruhyggju á grundvelli vísindalögmála. Rit Davids Hume, A
Treatise of Human Nature, (1739 – 1740) sameinaði náttúruhyggju anda
efahyggjunnar og þessi tvö stef saman sameinuðu þá hefð innan heimspekinnar sem
varð þekkt undir nafninu raunhyggja. Aðrir merkir raunhyggjumenn voru Thomas
Hobbes og George Berkeley.

Til einföldunar er stundum sagt að deilan milli rökhyggju- og raunhyggjumanna
hafi öðru fremur snúist um spurninguna hvort fólk hefði einhverjar svonefndar
„áskapaðar hugmyndir“ eða ekki. Raunhyggjumenn svöruðu þeirri spurningun
neitandi en rökhyggjumenn játandi. Spurningin hefur vaknað á ný í öðrum búningi
í kjölfar kenninga bandaríska málvísindamannsins Noams Chomsky.

Á 17. og 18. öld fór trúarleg heimspeki ekki með stórt hlutverk í togstreitu
veraldlegrar heimspeki, enda þótt fræg tilraun Berkeleys til að hrekja kenningar
Isaacs Newton sé undantekning. Meðal áhrifamikilla trúarlegra hugsuða þessa tíma
voru Blaise Pascal, Joseph Butler og Jonathan Edwards. Meðal annarra mikilvægra
höfunda, sem passa ekki í þessi mót, voru Jean-Jacques Rousseau og Edmund Burke.
Þessir einstaklingar eru forboði um þá aðgreiningu og sérhæfingu á ólíkum sviðum
heimspekinnar sem átti sér stað á tuttugustu öld.

Hobbes og Locke settu báðir fram kenningar um samfélagssáttmála. Slíkar
hugmyndir komu fyrst fram hjá Platoni sem færði rök fyrir slíkri kenningu í
samræðunni Kríton en gagnrýndi hana síðar í Ríkinu. Epikúros hafði einnig haldið
fram kenningu um samfélagssáttmála en eigi að síður voru kenningar um
samfélagssáttmála ekki mjög áhrifamiklar fyrr en Hobbes gaf út rit sitt
Leviathan árið 1651 en æ síðan hafa kenningar um samfélagssáttmála notið
töluverðra vinsælda. Hobbes taldi að ríkisvald yrði til með þeim hætti að fólk í
ríki náttúrunnar gæfi eftir hluta af náttúrulegum réttindum sínum til þess að
njóta aukinnar verndar. Locke taldi, ólíkt Hobbes, að samfélagssáttmálinn gilti
einungis um tiltekna tegund ríkisvalds og að þegnarnir gætu komið sér saman um
að breyta eða afnema ríkisvaldið. Locke lagði áherslu á rétt þegnanna til
uppreisnar gegn hvers kyns ofríki. Heimspekingarnir Jean-Jacques Rousseau (1712
– 1778) og Immanuel Kant (1724 – 1804) settu einnig fram kenningar um
samfélagssáttmála og höfðu ásamt Hobbes og Locke töluverð áhrif, meðal annars á
stofnfeður Bandaríkjanna. Á 20. öld er bandaríski heimspekingurinn John Rawls
(1921 – 2002) að líkindum frægasti kenningasmiðurinn sem nýtti sér hugmyndina um
samfélagssáttmála.

Immanuel Kant samdi rit sitt Gagnrýni hreinnar skynsemi (Kritik der reinen
Vernunft) (1781, 2. útg. 1787) til þess að reyna að sætta raunhyggju og
rökhyggju og veita nýjan grundvöll til rannsókna í frumspeki. Sjálfur sagði Kant
að rit Humes hefði vakið sig af kreddublundi. Ætlun Kants með þessu verki var að
líta á hvað við vitum og íhuga síðan hvað hlyti að vera satt um hvernig við
vitum það. Stór hluti þessa verkefnis fólst í að afhjúpa takmörk mannlegrar
þekkingar. Kant tók Evklíð sér til fyrirmyndar en játaði að endingu að hrein
skynsemi nægði ekki til að uppgötva öll sannindi. Johann Gottlieb Fichte,
Friedrich Schelling og Arthur Schopenhauer héldu starfi Kants að einhverju leyti
áfram.

Árin 1789 – 1815 voru mikill umbrotatími í sögu Evrópu. Bylting og stríð breyttu
menningu álfunnar og gerðu mögulegar verulegar efnahagslegar og pólitískar
breytingar. Evrópsk heimspeki átti þátt í að móta hugmyndafræðina að baki mörgum
breytinganna en varð jafnframt fyrir áhrifum vegna þessara breytinga.

Heimspeki Kants, sem er nefnd forskilvitleg hughyggja, varð seinna sértækari og
almennari, í höndunum á þýsku hughyggjumönnunum. Þýsk hughyggja náði vinsældum í
kjölfarið á útgáfu G.W.F. Hegels á Fyrirbærafræði andans (Phänomenologie des
Geistes) árið 1807. Í ritinu heldur Hegel því fram að markmið heimspekinnar sé
að koma auga á mótsagnirnar sem blasa við í mannlegri reynslu (sem verða til,
meðal annars, vegna þess að menn viðurkenna bæði að sjálfið sé virkt, huglægt
vitni og óvirkur hlutur í heiminum) og að losa okkur við þessar mótsagnir með
því að samræma þær. Hegel sagði að sérhver staða (thesis) skapaði eigin andstöðu
(antithesis) og að úr þeim tveimur yrði til niðurstaða (synthesis), ferli sem er
þekkt sem „hegelsk þrátt“. Meðal heimspekinga í hegelsku hefðinni eru Ludwig
Andreas Feuerbach og Karl Marx.

Um miðbik 19. aldar kom fram mikil gagnrýni á hegelska heimspeki frá danska
heimspekingnum Søren Kierkegaard (1813 – 1855), sem einnig gagnrýndi dönsku
kirkjuna fyrir innantóm formlegheit. Kierkegaard er almennt talinn faðir
tilvistarspekinnar sem varð vinsæl heimspekistefna á 20. öld. Heimspeki
Kierkegaards er stundum lýst sem „kristilegri tilvistarspeki“ eða
„tilvistarspekilegri sálarfræði“.

Annar mikilvægur hugsuður á síðari hluta aldarinnar var Friedrich Nietzsche
(1844 – 1900). Nietzsche var einnig gagnrýninn á þýska hughyggjumenn sem og á
viðteknar siðferðishugmyndir og á trúarbrögðin. Frægasta hugmynd Nietzsches er
hugmynd hans um „ofurmennið“, sem hefur sig upp yfir „þrælasiðferðið“ og
skilgreinir forsendur eigin tilvistar.

Breski heimspekingurinn John Stuart Mill (1806 – 1873) hélt áfram
raunhyggjuhefðinni þar í landi en árið 1843 kom út eftir hann ritið Rökkerfi (A
System of Logic) þar sem hann setti fram fimm lögmál um aðleiðslu, sem áttu að
varpa ljósi á orsakavensl. Lögmálin eru nefnd aðferð Mills. Í siðfræði setti
Mill fram nytjastefnuna sem er leikslokasiðfræði í anda Jeremys Bentham en
hugmyndin hafði upphaflega komið fram hjá David Hume. Nytjastefnan varð
gríðarlega vinsæl siðfræði í hinum enskumælandi heimi og var ríkjandi kenning
fram á síðari hluta 20. aldar. Mill varði frjálshyggju í ritinu Frelsið (On
Liberty), sem kom út árið 1859, og mælti fyrir kvenréttindum í ritinu Kúgun
kvenna (The Subjection of Women), sem kom út árið 1869 og markaði upphaf
feminískrar frjálshyggju.

Seint á 19. öld varð til ný heimspeki í nýja heiminum. Charles Sanders Peirce
(1839 – 1914) og William James (1842 – 1910) eru taldir frumkvöðlar þeirrar
stefnu sem nefnist gagnhyggja (e. pragmatism), sem kynnti til sögunnar það sem
síðar nefndist verkhyggja, það er að segja sú hugmynd að það sem sé mikilvægt
fyrir góða (vísindalega) kenningu sé gagnsemi hennar en ekki hversu vel hún
endurspeglar raunveruleikann. Meðal hugsuða innan þessarar hefðar eru John
Dewey, George Santayana og C.I. Lewis. Heimspekingarnir Henri Bergson og G.E.
Moore voru um margt sama sinnis og gagnhyggjumennirnir enda þótt þeir séu
venjulega ekki sjálfir taldir til gagnhyggjumanna. Á 20. öld hefur gagnhyggjan
átt málsvara á borð við Richard Rorty og Hilary Putnam sem hafa farið með hana á
nýjar brautir.

20. öldin einkenndist af klofningi heimspekinnar í rökgreiningarheimspeki og
svonefnda meginlandsheimspeki en hvor tveggja á rætur sínar að rekja til
ákveðinnar þróunar í heimspeki seint á 19. öld.

Meginlandsheimspekin sótti einkum innblástur sinn til þýsku hughyggjunnar og til
hugsuða á borð við Sören Kierkegaard (1813 – 1855), Friedrich Nietzsche (1844 –
1900), Franz Brentano (1838 – 1917) og Edmund Husserl (1859 – 1938). Hún
blómstraði í fyrstu einkum á meginlandi Evrópu og hlaut þaðan nafnið.

Rökgreiningarhefðin spratt upp úr tilraunum heimspekinga til að finna traustari
grunn fyrir rökfræðina og til að smætta alla stærðfræði í rökfræði sem og frá
áhuga þeirra á máli og merkingu. Rökgreiningarheimspekingar sóttu sumir
innblástur sinn í enska raunhyggjuhefð, meðal annars til Davids Hume (1711 –
1776) og Johns Stuarts Mill (1806 – 1873), enda þótt mikilvægir hugsuðir
rökgreiningarhefðarinnar kæmu frá meginlandi Evrópu.

Þegar Bertrand Russell og Alfred North Whitehead gáfu út ritið Principia
Mathematica árin 1910 – 1913 varð stærðfræðileg rökfræði miðlæg í frumspekilegum
rökræðum en slíku hlutverki hafði hún ekki gegnt áður. Áður höfðu Bernard
Bolzano og Gottlob Frege hafist handa við að skapa rökfræðinni traustari
grundvöll en það var ekki fyrr en Principia kom út sem heimspekingar fóru að
gefa þessu verkefni gaum. Stærðfræðileg rökfræði var frábrugðin aristótelískri
rökfræði í nokkrum mikilvægum atriðum. Til dæmis var fullyrðing sem leiddi af
sér aðra sanna fullyrðingu talin vera sönn fullyrðing, hvort sem tilgátan var
rétt eða ekki. Með auknum áhuga á stærðfræðilegri rökfræði reis rökfræðileg
raunhyggja til vinsælda ásamt skyldum stefnum, sem áttu allar sameiginlegt að
treysta á reynsluathuganir. Heimspekingar á borð við Rudolf Carnap (1891 – 1970)
og Karl Popper (1902 – 1994) álitu einungis sannreynanlegar eða hrekjanlegar
fullyrðingar vera ósvikna heimspeki. Allt sem ekki var hægt að leiða af
prófanlegum fullyrðingum var álitið vera hjátrú eða kredda.

Á sama tíma og rökfræðin var að ryðja sér rúms í Ameríku og á Bretlandi varð til
önnur hreyfing á meginlandi Evrópu. Undir áhrifum frá Franz Brentano þróaði
Edmund Husserl nýja aðferð til að rannsaka mannleg vandamál í ritum sínum
Röklegar rannsóknir (Logische Untersuchungen) (1900 – 1901) og Hugmyndir um
hreina fyrirbærafræði og fyrirbærafræðilega heimspeki (Ideen zu einer reinen
Phänomenologie und phänomenologischen Philosophie) (1913). Aðferðin, sem nefnist
fyrirbærafræði, var notuð til að rannsaka smáatriði mannlegrar reynslu og
meðvitundar til þess að komast að mestu grundvallar staðreyndum um mannlega
tilvist. Rannsóknin fól ekki einvörðungu í sér athuganir á því hvernig heimurinn
kemur okkur fyrir sjónir heldur einnig athuganir á hugsunum manns og hvar og
hvernig þær verða til. Martin Heidegger (1889 – 1976) og Maurice Merleau-Ponty
(1908 – 1961) þróuðu þessa aðferð áfram.

Heidegger víkkaði út rannsóknarsvið fyrirbærafræðinnar til að koma orðum að
heimspekilegri túlkunarfræði. Túlkunarfræði er aðferð við að túlka sögulega
texta með því að leiða hugann að því hvaða hugsanir höfundurinn hljóti að hafa
hugsað að gefnum þeim áhrifum sem höfundurinn var líklegur til að hafa orðið
fyrir á sínum tíma og í sínu umhverfi. Heidegger lagði áherslu á tvö ný atriði í
heimspekilegri túlkunarfræði: Að lesandinn nemur merkingu textans í nútímanum og
að verkfæri túlkunarfræðinnar megi nota til að túlka meira en bara texta (til
dæmis „félagslegan texta“). Hans-Georg Gadamer (1900 – 2002) og Paul Ricoeur
(1913 – 2005) lögðu síðar sitt af mörkum til heimspekilegrar túlkunarfræði.

Um miðja 20. öld þróaðist tilvistarspekin eða existentíalisminn í Evrópu, sem
var vinsæl heimspeki með rætur að rekja til 19. aldar í verkum Sørens
Kierkegaard og Friedrichs Nietzsche. Tilvistarspekin þróaðist einkum í
Frakklandi og Þýskalandi. Kierkegaard, sem var danskur heimspekingur og er
almennt talinn faðir tilvistarspekinnar, hélt því fram að sannleikur væri
huglægur, í þeim skilningi að það sem er mikilvægast lifandi veru eru spurningar
er varða innri tengsl hennar við tilvistina. Hlutlægur sannleikur (til dæmis í
stærðfræði) er mikilvægur en ótengd hugsun eða athugun getur aldrei fyllilega
hent reiður á mannlegri tilvist. Nietzsche hélt því fram að mannleg tilvist væri
„viljinn til valds“, þrá eftir fullkomnun eða mikilleika. Framúrskarandi
einstaklingar finna upp eigin gildi og skapa þær kringumstæður þar sem þeir
skara fram úr. Hugmyndir Kierkegaards um riddara trúarinnar og Nietzsches um
ofurmennið eru dæmi um þá sem skilgreina eðli eigin tilvistar.

Á grundvelli þessara hugmynda hafnar tilvistarspekin hugmyndinni um mannlegt
eðli en reynir þess í stað að laða fram getu hvers og eins til að lifa
raunverulega, eða með öðrum orðum er hver manneskja fær um að skilgreina og
ákvarða eigið líf. Helsti málsvari tilvistarspekinnar var Jean-Paul Sartre (1905
– 1980), einkum í ritinu Vera og neind: fyrirbærafræðileg ritgerð um verufræði
(L'être et le néant) (1943). Aðrir áhrifamiklir tilvistarspekingar voru Albert
Camus (1913 – 1960), Simone de Beauvoir (1908 – 1986) og Karl Jaspers (1883 –
1969).

Um miðja 20. öldina var ekki ríkjandi samkomulag í Ameríku og Bretlandi um
einhverja eina meginhugmynd í heimspeki, líkt og áður hafði verið en almenna
heimspekilega aðferð má greina í þeirri heimspeki sem þar var stunduð á þeim
tíma. Árið 1921 gaf Ludwig Wittgenstein út bókina Rökfræðileg ritgerð um
heimspeki (Tractatus Logico-Philosophicus). Heimspeki hversdagsmáls varð til sem
viðbragð við þessari bók og var haldið á lofti af Gilbert Ryle, J.L. Austin og
nokkrum öðrum. Þeir heimspekingar sem aðhylltust heimspeki hversdagsmáls áttu
mörg almenn viðhorf sameiginleg með ýmsum eldri heimspekingum (til dæmis Jeremy
Bentham, Ralph Waldo Emerson og John Stuart Mill) og var sá rannsóknarvettvangur
sem einkenndi heimspeki í enskumælandi löndum á síðari hluta aldarinnar. Þeir
gerðu ráð fyrir að gátur á einu sviði heimspekinnar væri hægt að leysa óháð
gátum á öðrum sviðum heimspekinnar. Heimspekin er því ekki sameinuð heild,
heldur mengi óskyldra vandamála. Meðal merkra heimspekinga sem hafa fallist á
þetta almenna viðhorf að einhverju eða öllu leyti eru P.F. Strawson, Donald
Davidson, Hilary Putnam, John Rawls, Noam Chomsky og meginlandsheimspekingurinn
Mikhail Bakhtin.

Ýmis teikn eru á lofti um að yfirvofandi sé umbreyting í heimspeki í
enskumælandi löndum. Á grundvelli athugasemda um iðkun heimspekinnar sem
Wittgenstein gerði í síðara stóra riti sínu, Rannsóknum í heimspeki
(Philosophische Untersuchungen) (1953), þar sem hann bendir á að góð nálgun við
heimspeki hljóti sjálf að vera byggð á nákvæmum athugunum á merkingu máls, hefur
nýr hópur heimspekinga tekið upp á sína arma aðferðafræðilega efahyggju. Þessa
verður meðal annars vart í verkum W.V.O. Quine og Wilfrids Sellars sem sameinast
um náttúruhyggju, heildarhyggju (í andstöðu við megnið af því sem telst til
rökgreiningarheimspeki), verkhyggju og afneitun hluthyggju í anda Platons.

Nútímaheimspeki, sem hófst seint á 19. öld og fram til 7. áratugar 20. aldar,
einkenndist af síauknum klofningi á milli „meginlandshefðarinnar“ og
„rökgreiningarhefðarinnar“ sem var ríkjandi í hinum enskumælandi heimi.

Hefðirnar virðast í grundvallaratriðum ólíkar en þó eiga þær sameinlegar rætur.
Báðar hafna þær kartesísku hefðinni og raunhyggjuhefðinni sem höfðu verið
ríkjandi í heimspeki síðan snemma á nýöld og hvor um sig hafnar einnig
þráhyggjunni um sálfræðilegar skýringar sem lék um heimspeki hughyggjunnar.

Það sem liggur rökgreiningarhefðinni til grundvallar er það viðhorf (sem Ockham
varði upphaflega) að mistök í heimspeki verði til vegna misskilnings sem stafar
af tungumálinu. Við ímyndum okkur að sérhvert orð (til dæmis „skalli“,
„tilvist“) samsvari einhverju í raunveruleikanum. Samkvæmt kenningum
rökgreiningarheimspekinga er sönn merking venjulegrar setningar „hulin af
málfræðilegu formi þeirra“ og við verðum að þýða þær á yfir á rétt form (sem
nefnist rökform) til þess að skýra þær. Vandinn, sem enn er óleystur, er að
ákvarða hvert hið rétta rökform hljóti að vera. Sumir heimspekingar (í kjölfarið
á Gottlob Frege og Bertrand Russell) hafa fært rök fyrir því að táknmál
rökfræðinnar sýni okkur rétt rökform venjulegra setninga.

Meginlandsheimspekin, í höndunum á fyrirbærafræðingum á borð við Edmund Husserl
og Maurice Merleau-Ponty, þróaðist í aðra átt vegna áhuga síns á meðvitundinni.
Viðhorf sem liggur þessum skóla hugsunar til grundvallar er að hugræn fyrirbæri
hljóti að hafa íbyggni: Þau beinast að hlutum sem eru utan við og óháðir huganum
sjálfum. Þannig er atlaga að kartesísku tvíhyggjunni um hugveru og hlutveru
mikilvægt stef í fyrirbærafræði.

En þessu viðhorfi deila rökgreiningarheimspekingar. Svipuð hugmynd (en þó af
öðrum uppruna) er það viðhorf sem nefnist úthyggja og John McDowell og Gareth
Evans hafa haldið á lofti. Úthyggjan segir að eiginnöfn (Sókrates, George Bush)
vísi beint til þeirra sem bera nöfnin og að enginn skilningur eða huglæg merking
hafi milligöngu um merkingu þeirra. Hugsunin „Sókrates er vitur“ felur því
Sókrates sjálfan í sér og það er engin spurning um hvort við getum í
grundvallaratriðum haft á röngu að standa um tilvist ytri heims. Mistök af því
tagi eru bókstaflega vitleysa. Ef spurningin er hvort Eiffelturninn eða London
væri til væri merkingarbær, þá yrðum við að fallast á möguleikann á að þessi
nöfn væru merkingarlaus og þar með að spurningin væri ekki merkingarbær hvort
sem er. Þetta er keimlíkt þeim stefum sem meginlandshugsuðir á borð við
Heidegger hugleiddu en þeir færðu rök fyrir því að hneyksli heimspekinnar væri
ekki að enn væri ekki búið að sanna tilvist ytri heims, heldur að farið væri
fram á slíkar sannanir og þær reyndar hvað eftir annað. Að hafa trú á
raunveruleika hins ytri heims gerir ráð fyrir að til sé verund sem tilheyrir
ekki heiminum. En við erum í heiminum.



https://is.wikipedia.org/wiki/Hagfr%C3%A6%C3%B0i

Hagfræði er félagsvísindagrein sem fæst við það hvernig einstaklingar, fyrirtæki
og samfélög ráðstafa takmörkuðum auðlindum og gæðum. Hagfræðingar rannsaka meðal
annars hvernig framleiðendur og neytendur skiptast á gæðum og framleiðsluþáttum,
hvernig hagrænir hvatar hafa áhrif á ákvarðanatöku, hvernig starfsemi í
samfélögum þróast yfir tíma og hvernig yfirvald getur haft áhrif á ráðstöfun
aðfanga og gæða.

Helsta forsenda margra hagfræðilíkana er að einstaklingar hugsi rökrétt og að
fyrirtæki hafi það eina markmið að hámarka hagnað. Að þessum forsendum gefnum
komast ríkjandi hagfræðikenningar að þeirri niðurstöðu að markaðir séu venjulega
hagkvæmasta leiðin til að stýra efnahagsstarfsemi en að inngrip af hálfu
ríkisvalds geti stundum bætt niðurstöðu markaða. Hagvöxt má auka með auknum
sparnaði, hagkvæmni og tækni, og ríkisvald getur, að minnsta kosti til skamms
tíma, haft áhrif á hagstærðir á borð við verðbólgu og atvinnuleysi.
Rekstrarhagfræði fæst við rannsóknir á einstökum mörkuðum en þjóðhagfræði á
hagkerfum í heild sinni.

Heimspekingar hafa skrifað um hagfræðileg málefni frá fornöld, en hagfræðin varð
til sem eiginleg fræðigrein á 18. öld. Adam Smith, David Ricardo, Thomas Malthus
og fleiri tilheyrðu klassíska tímabilinu í hagfræði. Nýklassísk hagfræði bætti á
kenningar þeirra með jaðargreiningu og forsendunni um hagræna rökvísi. Nútíma
þjóðhagfræði varð til í byrjun 20. aldar og varð að miklu leyti vinsæl fyrir
tilstuðlan John Maynard Keynes. Í dag starfa hagfræðingar á ýmsum sviðum
atvinnulífsins og sem ráðgjafar við opinbera stefnumótun.

Hagfræði fæst við það hvernig einstaklingar og samfélög taka ákvarðanir um
ráðstöfun takmarkaðra gæða á borð við tíma, vinnuafl, fjármagn og
náttúruauðlindir. John Stuart Mill skilgreindi hagfræði sem „þá fræðigrein sem
fæst við framleiðslu og úthlutun gæða upp að því marki sem þær eru háðar
mannlegu eðli.” Önnur þekkt skilgreining á hagfræði er eignuð Lionel Robbins sem
sagði hagfræði vera „vísindagrein sem fæst við mannlega hegðun sem samband á
milli ákveðinna markmiða og takmarkaðra aðfanga sem hafa mismunandi
notamöguleika.” Hugmyndin um skort liggur í flestra huga í kjarna hagfræðinnar,
en ekki eru allir sammála því. Michael Mandel telur að á mörgum sviðum
hagfræðinnar sé skortur ekki mikilvægur og leggur til að áhersla sé frekar lögð
á það hlutverk hagfræðinnar að bæta lífsgæði.

Nýklassísk hagfræði hefur verið ráðandi aðferðafræðileg nálgun innan
fræðigreinarinnar undanfarna áratugi, en teikn eru á lofti um að það sé að
breytast og að meginstraumshagfræði sé í auknum mæli samblanda af ýmsum
nálgunum. Grunnforsenda nýklassískrar hagfræði og leikjafræði, að einstaklingar
leitist við að hámarka nyt og fyrirtæki að hámarka hagnað (homo oeconomicus), er
umdeild. Gagnrýnendur hennar halda því fram að ákvarðanataka einstaklinga sé
flókið ferli sem ekki sé mögulegt að einfalda í fræðilegri umfjöllun, en
fylgismenn hennar telja margir hverjir að forsendur líkana séu ekki aðalatriði
ef niðurstöður þeirra samræmast raunveruleikanum.

Vegna nýklassískrar hagfræði hefur notkun stærðfræði í hagfræði aukist mjög
undanfarna áratugi. Hagrannsóknir er undirgrein tölfræði sem fjallar um hvernig
hægt er að mæla samhengi hagstærða og ákvarða hvort á milli þeirra sé fylgni eða
orsakasamband. Stærðfræði er notuð til grundvallar mörgum hagfræðilegum líkönum.
Umdeilt er hversu viðeigandi stærðfræðinotkun er í hagfræði. Margir telja að
stærðfræðinotkun hafi verið til gagns, en aðrir telja að stærðfræðinotkun hafi
ekki hjálpað til við framþróun fræðigreinarinnar og hafi gert hana fjarlægari
raunveruleikanum.

Hagfræðingar rannsaka hugtök á borð við verð, kostnað, framboð, eftirspurn,
verðbólgu, atvinnuleysi og hagvöxt. Ólíkt flestum öðrum vísindagreinum er
sjaldnast hægt að gera tilraunir í hagfræði vegna þess að hagfræðin fæst við
samfélagslega hegðun í stóru samhengi. Þess í stað notast hagfræðingar við
raungögn úr hagkerfinu, svo sem þjóðhagsmælingar, til þess að búa til líkön sem
lýsa sambandi hinna ýmsu hagfræðilegu hugtaka. Sum hugtök, eins og verðbólgu, er
hægt að mæla beint, en önnur hugtök, eins og eftirspurn, er ekki hægt að mæla
nema með óbeinum og óljósum hætti.

Hagfræðingar starfa við rannsóknir í háskólum, hjá hinu opinbera, hjá
félagasamtökum og víða í einkageiranum. Þeir sérhæfa sig gjarna á einu ákveðnu
sviði, svo sem á sviði fjármála, vinnumarkaðar eða náttúruauðlinda.
Fjármálastofnanir, tryggingafélög, verkalýðsfélög, ýmsar ríkisstofnanir og
fyrirtæki notast við ráðgjöf hagfræðinga á einu eða fleiri sviðum við
ákvarðanatöku um verðlagningu og stefnumótun. Þá starfa margir hagfræðingar hjá
seðlabönkum og öðrum stofnunum við að spá fyrir um hagþróun og meta
efnahagsstefnu stjórnvalda. Háskóli Íslands býður upp á bæði grunnnám og
framhaldsnám í hagfræði. Þess er í auknum mæli krafist að umsækjendur um störf á
sviði hagfræði hafi lokið meistara- eða doktorsnámi.

Heimspekingar hafa skrifað um hagfræðileg málefni allt frá fornöld. Hið enska
heiti á hagfræði, economics, er dregið af gríska orðinu oikonomia sem þýðir
„stjórn heimila” eða „góðir stjórnarhættir”. Gríski heimspekingurinn Xenofon
skrifaði um verkaskiptingu og minnkandi jaðarnytjar. Aristóteles lýsti
viðskiptum tveggja einstaklinga og taldi að viðskiptin gætu aðeins verið hagkvæm
ef báðir aðilar að viðskiptunum myndu hagnast á þeim. Hann greindi á milli
virðis í notum og virðis í viðskiptum, og taldi að ef upp kæmi ágreiningur á
milli tveggja aðila um verðmæti gæða í viðskiptum þyrfti ríkið að grípa inn í
viðskiptin og ákvarða verðin. Aristóteles var jafnframt fyrsti maðurinn til að
lýsa því hvaða skilyrði gjaldmiðill yrði að uppfylla; hann taldi að gjaldmiðill
yrði að vera einsleitur, varanlegur, hafa innra virði og vera handhægur. Verk
Platons Ríkið fjallar einnig að nokkru leyti um hagfræðileg málefni, en Plató
var almennt andvígur einkaeignarrétti því hann taldi að eina leiðin til að
viðhalda stöðugleika væri sterkt ríkisvald.

Hinn kínverski heimspekingur Konfúsíus taldi að skattar ættu að vera lagðir á
framleiðslu einstaklinga, að ríkisútgjöld ættu að fylgja tekjum ríkisins, að
lifnaðarhættir ættu að fara eftir samfélagsstétt og að hið opinbera ætti ekki að
hafa óþarflega mikil afskipti af atferli einstaklinga. Hinn arabíski fræðimaður
Abu Hamid al-Ghazali skrifaði um samfélagsleg velferðarföll, verkaskiptingu, og
um það hvernig markaðir spretta upp náttúrulega í mannlegu samfélagi.

Á miðöldum var kirkjan ríkjandi þjóðfélagsstofnun í Evrópu og hafði hún mikinn
áhuga á réttlæti í viðskiptum, en til að mynda bannaði hún álagningu vaxta.
Skólamennirnir rýndu í kenningu Aristótelesar um réttlæti í viðskiptum og
skrifuðu talsvert um kenninguna. Albertus Magnus var sá fyrsti til að setja fram
þá hugmynd að virði hagrænna gæða væri bundið í vinnunni sem færi í að framleiða
gæðin, og setti hann þar með fram vinnuverðgildiskenninguna sem átti eftir að
hafa mikil áhrif á framgang hagfræðinnar í skrifum manna á borð við David
Ricardo og Karl Marx. Tómas frá Akvínó taldi að hagræn gæði hefðu náttúrulegt
virði, en ólíkt Albertus Magnus taldi hann að verðið gæti sveiflast frá
náttúrulegu virði sínu ef þarfir fólks fyrir gæðin breyttust. Skólamennirnir
skrifuðu bæði um eftirspurnar- og framboðshliðar markaða, en ólíkt ríkjandi
hagfræðikenningum nútímans litu þeir ekki á markaðsjafnvægi sem samspil þessara
tveggja hliða.

Kaupskaparstefna er kenningaskóli og efnahagsstefna sem naut vinsælda meðal
Vestur-Evrópuþjóða frá sextándu öld og fram á þá átjándu. Í kaupskaparstefnunni
fólst að þjóðir ættu að reyna að selja eins mest af vörum til útlanda og fá sem
minnstar vörur til baka, en nota vöruskiptajöfnuðinn þess í stað í að safna
gulli og öðrum auðmálmum. Talsverður áherslumunur var á milli landa, en almennt
má segja að kaupskaparmenn hafi viljað gjörnýta alla framleiðsluþætti landsins,
banna allan innflutning nema á millistigsvörum sem notaðar eru til framleiðslu á
útflutningsvörum og banna útflutning á auðmálmum. Kaupskaparstefnan var hluti af
vaxandi þjóðernisstefnu í V-Evrópu á þessu tímabili. Samkvæmt ríkjandi
hagfræðikenningum nútímans er meirihlutinn af þeirri efnahagsstefnu sem fylgt
var á tímum kaupskaparstefnunnar óæskilegur.

Búauðgisstefna er efnahagskenning sem á rætur að rekja til Frakklands og lítur á
hagkerfið sem hringrás sem drifin er áfram af náttúrunni. Búauðgismenn töldu að
allur virðisauki ætti sér stað í landbúnaði og að hann væri þannig grundvöllur
allrar annarrar efnahagsstarfsemi. Þeir lögðu til breytingar á skattkerfi síns
tíma með það að leiðarljósi að auka framleiðni í landbúnaði. Búauðgisstefnan er
oft talin vera fyrsta heilsteypta kenningin um gangverk hagkerfisins, en líkt og
kaupskaparstefnan er hún ekki í samræmi við hagfræðiþekkingu nútímans.

Hagfræðin sem fræðigrein varð til á 18. öld. Richard Cantillon var með fyrstu
mönnum til að skrifa um hagkerfið sem samverkandi heild og ásamt David Hume er
hann talinn hafa verið með þeim fyrstu til að lýsa því sambandi peningamagns,
veltuhraða og verðlags sem nú heitir peningamagnskenningin. Klassísk hagfræði er
notað yfir ákveðinn hóp kenninga sem varð til á 18. og 19. öld. Meðal helstu
kenninga sem taldar eru til klassísku hagfræðinnar eru peningamagnskenningin,
kenningin um launasjóðinn, fólksfjöldakenning Malthusar og landrentukenningin.

Klassíska tímabilið í hagfræði er yfirleitt talið hefjast með útgáfu bókar Adams
Smith Auðlegð þjóðanna árið 1776, en bókin er almennt talin eitt áhrifamesta
hagfræðirit allra tíma. Meginkenning Smith var að ósamhæfðar ákvarðanir óháðra
einstaklinga, sem hver um sig hugsar aðeins um eigin hag, sé besta leiðin til
velferðar í samfélaginu öllu. Smith hafnaði þeirri kenningu kaupskaparstefnunnar
að viðskipti einstaklinga eða þjóða feli í sér að einn græði og annar tapi og
hélt því þvert á móti fram að allir græði af viðskiptum. Sem boðberi
upplýsingarinnar taldi Smith að samfélagslega þróun mætti útskýra út frá
náttúrulegum lögmálum sem giltu alltaf og almennt. Hann taldi í því samhengi að
hinn frjálsi markaður væri náttúruleg skipan sem kæmist á að öðru jöfnu. Þá
taldi hann að eiginhagsmunahyggja, einkaeignarréttur og verkaskipting væru
drifkraftar hagvaxtar.

Árið 1798 kom út ritið Ritgerð um lögmál sem stýra mannfjöldanum eftir Thomas
Malthus, þar sem hann setti fram þá kenningu að fólksfjöldi vaxi með veldisvexti
en að fæðuframleiðsla vaxi línulega og að það leiði til hungursneyðar nema
hömlur séu settar á fólksfjölgunina. Malthus taldi að slíkar hömlur væru til
staðar í formi hjónabanda, getnaðarvarna og almenns siðgæðis. Því kæmi ekki til
hungursneyðar af völdum offjölgunar. David Ricardo taldi að í landbúnaði væru
til staðar svokallaðar „innri jaðar-“ og „ytri jaðar“ rentur sem rynnu til
landeigenda þegar verð á korni hækkaði, og kenning hans um hlutfallslega
yfirburði veitti aukinn rökstuðning fyrir þeirri skoðun Adams Smith að
verkaskipting væri af hinu góða. Bæði Ricardo og Malthus eru þekktir fyrir ýmis
önnur hugtök og kenningar, þar á meðal vinnuverðgildiskenningu Ricardos, járnlög
um laun og jafngildiskenningu Ricardos.

Ýmsir aðrir hagfræðingar eru taldir til klassíska tímabilsins. Jean-Baptiste Say
er þekktastur fyrir lögmál Say sem segir að heildarframboð sé alltaf jafnt
heildareftirspurn. Nassau Senior er þekktur fyrir vísindalega nálgun sína á
hagfræðileg álitaefni, fyrir að gera fyrstur hagfræðinga grein fyrir áhrifum
tækniframfara á framleiðni og fyrir að líta á vexti sem greiðslu fyrir notkun
tíma. John Stuart Mill samræmdi klassíska hagfræði, útskýrði þróun
jafnvægisverðs, lýsti tekjudreifingu samfélagsins og útskýrði hlutverk ríkisins
í hagkerfinu. Margir klassískir hagfræðingar trúðu á kenningu um launasjóð, en
árið 1869 setti Mill fram rökstuddar efasemdir um kenninguna og er það gjarna
talið marka enda klassíska tímabilsins í hagfræði.

Um aldamótin 1800 setti hinn franski Saint-Simon fram þá kenningu að framþróun
þekkingarinnar myndi leiða til stjórnarhátta þar sem samfélaginu væri stjórnað
af vísindaráði með það að markmiði að hámarka iðnframleiðslu. Pierre-Joseph
Proudhon var á öndverðum meiði; hann er oft talinn hafa verið fyrsti anarkistinn
og taldi hann að afnema bæri allt ríkisvald. Báðir voru þeir þó sammála um að
hagsmunir einstaklinga í samfélaginu væru í grundvallaratriðum samþættir og að
fólki bæri að vinna saman að sameiginlegum markmiðum.

Karl Marx var ásamt samstarfsmanni sínum Friedrich Engels upphafsmaður
marxismans og höfðu þeir gríðarleg áhrif á hagþróun víða hvar í heiminum í
gegnum áhrif sín á þróun kommúnisma. Hagfræðikenning marxismans kemur hvað
skýrast fram í bók Marx Auðmagnið sem kom út í hlutum árin 1867 og 1894.
Kenningin er grundvölluð á þýskri söguspeki og gengur út á að framþróun mannlegs
samfélags muni ná hápunkti í byltingu þar sem stétt fjármagnseigenda verði vikið
frá völdum og stétt verkafólks öðlast yfirráð yfir öllu fjármagni. Samkvæmt
marxisma eru samfélagslegar stofnanir á borð við trúarbrögð og stjórnvald
grundvölluð á framleiðsluháttum, sér í lagi verkaskiptingu og einkaeignarrétti.
Samkvæmt vinnuverðgildiskenningu Marx má rekja allt virði til vinnu
verkamannsins; allur mismunur markaðsverðs framleiðslu og vinnulauna sé arðrán
af hálfu fjármagnseigandans. Síaukin verkaskipting leiði til firringar sem
hljóti að enda í byltingu.

Sósíalískar hagfræðikenningar héldu áfram að gerjast á 20. öld. Oskar Lange og
Abba Lerner lýstu sósíalísku og miðstýrðu hagkerfi þar sem ráðstjórn býr til
staðgengilsmarkaði fyrir vöru og þjónustu. Í kerfinu væri ríkisfyrirtækjum
fyrirskipað að jafna útsöluverð við jaðarkostnað og jafnframt að lágmarka
meðalkostnað. Lange taldi að slíkt kerfi væri enn hagkvæmara en markaðsbúskapur;
öll vandamál tengd einokun væru sjálfkrafa leyst.

Nýklassísk hagfræði er heilsteypt kenning um hagrænt atferli sem snýst um að
einstaklingar hámarki nytjar og að fyrirtæki hámarki hagnað með því að jafna
jaðarkostnað og jaðarábata. Ólíkt klassískri hagfræði, þar sem virði hluta fer
eftir framleiðslukostnaði, er í nýklassískri hagfræði gert ráð fyrir að virði
hluta sé huglægt og að markaðsverð hagrænna gæða fari eftir samspili framboðs og
eftirspurnar. Jaðarframleiðni, jaðarnytjar, hagræn rökvísi, fórnarkostnaður og
Pareto-hagkvæmni eru önnur mikilvæg hugtök í nýklassískri hagfræði.

Nýklassísk hagfræði varð til í mörgum skrefum á nítjándu öld og í byrjun þeirrar
tuttugustu. Árið 1838 birti franski stærðfræðingurinn A.A. Cournot líkan sitt um
hagnaðarhámörkun einkasala og nýtur það viðurkenningar enn þann dag í dag.
Verkfræðingurinn Jules Dupuit var sá fyrsti til að lýsa eftirspurnarferli sem
byggir á jaðarnytjum og hafði framsæknar hugmyndir um kostnaðar- og
ábatagreiningu. Á seinni hluta átjándu aldar átti sér stað svokölluð
„jaðarbylting” þegar ýmsir hagfræðingar komu á svipuðum tíma fram með kenningar
um jöfnun jaðarnytja og jaðarkostnaðar. Carl Menger og W.S. Jevons lýstu því
hvernig einstaklingar ráðstafa tekjum sínum þannig að jaðarnyt allra gæða séu
jöfn. Jevons var jafnframt sá fyrsti til að aðgreina með skýrum hætti á milli
jaðarnytja og heildarnytja. Léon Walras bjó til fyrsta heildarjafnvægislíkanið í
hagfræði og Eugen Böhm-Bawerk setti fram öndvegiskenningar um vexti og fjármagn.

Í bók sinni Principles of Economics sem kom út árið 1890 samræmdi hinn enski
hagfræðingur Alfred Marshall nýklassískar kenningar um samkeppni og
markaðsjafnvægi. Líkan hans um samspil framboðs og eftirspurnar til langs og
skamms tíma, um kostnaðarferla fyrirtækja og um jafnvægi í fullkominni samkeppni
eru með þekktustu og mest notuðu niðurstöðum í hagfræði. Marshall og nemandi
hans A.C. Pigou lýstu grundvallarhugtökum í velferðarhagfræði, þ.e. neytenda- og
framleiðendaábata og ytri áhrifum. Á þriðja og fjórða áratug 20. aldar tóku
ýmsir hagfræðingar þátt í að bæta fyrri kenningar um markaði með því að lýsa
markaðsformum sem höfðu eiginleika bæði einokunar og samkeppni. Edward H.
Chamberlin lýsti líkaninu um einkasölusamkeppni og Joan Robinson endurbætti
fyrri kenningar Cournot og Dupuit um einkasölu og verðmismunun.

Þjóðhagfræði varð til sem sérstök undirgrein hagfræði í byrjun 20. aldar. Irving
Fisher endurbætti peningamagnskenninguna og hinn sænski Knut Wicksell skrifaði
um samspil heildarframboðs og heildareftirspurnar, auk þess að lýsa ferlinu þar
sem aukning peningamagns veldur aukinni eftirspurn eftir vöru og þjónustu. Á
fjórða áratug 20. aldar olli John Maynard Keynes straumhvörfum í hagfræði með
bók sinni Almenna kenningin um atvinnu, vexti og peninga. Bókinni var ætlað að
útskýra hvers vegna kreppan mikla hefði orðið jafn djúp og raunin var og hvernig
þjóðir heims ættu að bregðast við henni. Keynes hafnaði hinu svokallaða lögmáli
Say sem segir að verðlag muni ávallt jafna heildarframboð og heildareftirspurn,
og taldi að jafnvel þó hagkerfið væri í jafnvægi gæti viðhaldist töluvert
atvinnuleysi vegna þess að nafnlaun væru tregbreytanleg. Meginniðurstaða Keynes
var að hið frjálsa markaðshagkerfi gæti ekki komist úr kreppunni á eigin spýtur;
ríkisinngrip væru nauðsynleg. Meðal mikilvægra hugtaka úr smiðju Keynes eru
fjárfestingarmargfaldari, jaðarneysluhneigð og lausafjárgildra. Fylgismenn
Keynes þróuðu kenningar hans í ýmsar áttir. John Hicks og Albert Hansen þróuðu
IS-LM líkanið sem lýsir samspili peningamarkaðar og vörumarkaðar. Þar er meiri
áhersla lögð á peningamálastefnu en í upprunalegum kenningum Keynes.
Póstkeynesismi hélt hins vegar fast í þá skoðun Keynes að ríkisfjármál væru
mikilvægasta tæki hagstjórnar.

Árið 1956 setti Chicago-hagfræðingurinn Milton Friedman fram endurbætta útgáfu
af peningamagnsjöfnunni þar sem áhersla er lögð á langtímavæntingar um tekjur og
verðlag og árið 1968 setti hann fram kenningu um lóðrétta Philipskúrfu.
Niðurstaða Friedman var að aukning peningamagns muni ekki leiða til aukningar
framleiðslu til langs tíma heldur muni einungis valda varanlegri hækkun
verðbólgu. Kenningar hans nutu vaxandi viðurkenningar á sjöunda og áttunda
áratug 20. aldar þegar atvinnuleysi og verðbólga jukust samtímis víða á
Vesturlöndum. Ásamt öðrum fylgismönnum frjálshyggju lagði Friedman til að ríkið
minnki afskipti sín af hagkerfinu til þess að stuðla að aukinni skilvirkni.
Nútíma þjóðhagfræði byggir bæði á keynesískum og nýklassískum grunni.
Þjóðhagfræðingar reyna að spá fyrir um þróun efnahagsstærða með flóknum
tölfræðilegum líkönum sem byggja meðal annars á forsendu um ræðar vændir.

Austurrísk hagfræði er kenningarskóli sem véfengir aðferðafræði hefðbundinnar,
nýklassískrar hagfræði. Austurrísk hagfræði leggur áherslu á sjónarhorn
einstaklingsins frekar en hópsins og hafnar stærðfræðilegum og raunvísindalegum
nálgunum á hagfræðileg álitaefni. Austurrískir hagfræðingar telja ekki einungis
að virði sé huglægt heldur sé kostnaður það einnig. Fórnarkostnaður, sem er
mikilvægt hugtak í nútímahagfræði, á þannig rætur sínar að rekja til austurríska
hagfræðingsins Friedrich von Wieser. Ludwig von Mises fjallaði um peningamál frá
sjónarhóli einstaklingsins og um áhrif breytinga í peningaframboði á eftirspurn.
F.A. Hayek bætti ofan á kenningar Mises og lýsti austurrísku kenningunni um
hagsveiflur, sem byggist á breytingum í samsetningu heildarframleiðslu. Ásamt
Hayek var Joseph Schumpeter brautryðjandi í að lýsa því hvernig verðkerfið
miðlar upplýsingum um hagkerfið. Schumpeter lýsti jafnframt því hlutverki
samkeppnismarkaða að vera vettvangur frumkvöðla til þess að stuðla að framþróun
samfélagsins.

Stofnanahagfræði er í senn undirgrein hagfræði og sjálfstæður kenningaskóli.
Stofnanahagfræði á rætur sínar að rekja til söguhyggju í hagfræði sem naut
nokkurra vinsælda á 19. öld, sér í lagi í Þýskalandi. Báðar þessar nálganir
leitast við að skilja hvernig þjóðfélagsstofnanir hafa áhrif á hagrænt atferli
einstaklinga. Hinn bandaríski hagfræðingur Thorstein Veblen, sem skrifaði í
byrjun 20. aldar, lýsti því hvernig kapítalískir framleiðsluhættir ýttu undir
neysluhyggju og spáði vaxandi ítökum viðskiptalífsins í stjórnmálum. Gunnar
Myrdal og Gary Becker skrifuðu um hagrænar ástæður og afleiðingar
kynþáttamismununar í Bandaríkjunum, og Becker fjallaði jafnframt um hagræna
eiginleika fjölskyldunnar sem stofnunar. Elinor Ostrom benti á að skilvirkar
stofnanir geti með hagkvæmum hætti séð um ráðstöfun sameiginlegra
náttúruauðlinda, þvert á spár nýklassískrar hagfræði.

Aðferðafræði hagfræðinnar hefur verið beitt við rannsóknir á mörgum sviðum
mannlegs atferlis. Þróuðustu kenningar hagfræðinnar eru almenns eðlis og gera
tilraun til að útskýra viðskipti og markaðshegðun í stóru og smáu samhengi.
Slíkum kenningum er gjarna beitt til að útskýra sértækari fyrirbæri, til dæmis
fjármálamarkaði og vinnumarkaði. Ríkjandi kenningar hagfræðinnar eru
misumdeildar. Í mörgum tilfellum hafa fleiri en ein hagfræðikenning verið þróuð
til að útskýra sama fyrirbærið; sósíalísk hagfræði, stofnanahagfræði og
austurrísk hagfræði eru dæmi um kenningalegar nálganir sem komast oft að
gagnstæðri niðurstöðu við meginstraumskenningar.

Ein helsta forsenda hagfræðinnar er að flest gæði eru af skornum skammti.
Framleiðsluþættir, sem notaðir eru til að framleiða vörur og þjónustu, eru þar
engin undantekning. Margir framleiðsluþættir eru notaðir í hagkerfum, þar á
meðal vélar, landsvæði, byggingar og síðast en ekki síst vinnuafl. Staðkvæmd er
hugtak sem lýsir því hversu vel hagræn gæði geta gagnast í staðinn fyrir hvort
annað. Til að nefna dæmi þá geta sérhæfðar vélar í fataframleiðslu ekki notast
til að framleiða mat, en vinnuafl í fataframleiðslu getur með réttri þjálfun
einnig framleitt mat. Framleiðslujaðar lýsir möguleikum hagkerfisins til að
framleiða vörur og þjónustu að því gefnu að allir framleiðsluþættir séu í
notkun. Vegna þess að ekki er fullkomin staðkvæmd á milli framleiðsluþátta er
framleiðslujaðarinn boginn, eða hvelfdur. Tækniframfarir sem auka hagkvæmni og
minnka auðlindanotkun útvíkka framleiðslujaðarinn.

Samfélaglegt velferðarfall er stærðfræðileg framsetning á samanlögðum valröðunum
allra einstaklinga í samfélaginu í neyslu hagrænna gæða. Samfélagsleg
jafnnotalína lýsir öllum mögulegum samsetningum hagrænna gæða sem veita
samfélaginu sömu velferð þegar þeirra er neytt. Rétt eins og með
framleiðsluþætti má ætla að það sé takmörkuð staðkvæmd í neyslu hagrænna gæða;
ætla má að samfélagið vilji frekar neyta einhverrar samblöndu af mat og fötum
heldur en að einungis sé neytt matar eða öfugt.

Staðkvæmdarhlutfall tveggja hagrænna gæða lýsir því hversu mikið af einni tegund
gæða þarf að fórna í skiptum fyrir aðra tegund gæða. Staðkvæmdarhlutfall er bæði
skilgreint fyrir framleiðslu og neyslu. Hagkvæmasta samsetning framleiðslu og
neyslu einkennist af því að staðkvæmdarhlutfall í framleiðslu er jafnt
staðkvæmdarhlutfalli í neyslu. Þetta hlutfall er skilgreint sem verðhlutfall
hinna hagrænu gæða. Öll samfélög - hvort heldur heimili, landsvæði eða þjóðir -
geta hagnast af viðskiptum við hvort annað. Þetta er vegna þess að verðhlutföll
innan samfélaga eru sjaldnast hin sömu. Vegna mismunandi verðhlutfalla hafa
samfélög og einstaklingar hlutfallslega yfirburði í framleiðslu mismunandi gæða.
Þetta gerir það að verkum að með sérhæfingu í framleiðslu og viðskiptum sín á
milli geta samfélög og einstaklingar notið neyslusamsetningar sem er utan við
framleiðslujaðar þeirra.

Kenningin um hlutfallslega yfirburði hefur notið almennrar viðurkenningar síðan
á 19. öld, en þó að viðskipti auki alltaf velferð samfélaga í heild sinni getur
verið að frívæðing viðskipta komi illa við suma einstaklinga innan hagkerfisins.
Þetta er gjarnan raunin í atvinnugreinum þar sem verð lækka við frívæðingu
viðskipta. Hagrænar ákvarðanir eru kallaðar Pareto-bætandi ef þær auka velferð
að minnsta kosti eins aðila í hagkerfinu án þess að skaða velferð neins annars.
Aðstæður eru kallaðar Pareto-hagkvæmar ef ekki er hægt að auka velferð neins í
hagkerfinu án þess að skaða velferð einhvers annars.

Markaður er félagsleg og hagræn stofnun þar sem kaupendur og seljendur eiga í
viðskiptum með tiltekna vöru, þjónustu eða framleiðsluþátt. Markaðir eru almennt
taldir þjóna lykilhlutverki í samhæfingu framleiðslu og neyslu í hagkerfinu en
stundum koma markaðsbrestir í veg fyrir að markaðir skili skilvirkri niðurstöðu.
Við slíkar aðstæður geta ríkisinngrip leitt til hagkvæmari niðurstöðu en ella. Á
sumum mörkuðum, eins og mörkuðum með stóra gjaldmiðla, eru þúsundir eða
milljónir aðila og hátækni tryggir hagkvæmni, hraða og öryggi í viðskiptum. Á
öðrum mörkuðum, eins og skiptibókamarkaði í litlu bæjarfélagi, eru ef til vill
fáir aðilar sem eiga í viðskiptum og hraðinn lítill. Þá er mismunandi hvort
vörur séu einsleitar eða misleitar. Fasteignir eru til að mynda mismunandi og
verð þeirra þar af leiðandi einnig. Hrávörur eins og olía eru hins vegar
einsleitar og einungis eitt verð ríkjandi á markaðnum. Rannsóknir á einstökum
mörkuðum eru á verksviði rekstrarhagfræði.

Framboð er hugtak sem lýsir sambandinu á milli verðs og framboðins magns, sem er
það magn sem seljendur á markaði vilja selja. Seljendur eru einungis tilbúnir
til þess að selja vöruna, þjónustuna eða framleiðsluþáttinn sem um ræðir ef
markaðsverðið er hærra en sem samsvarar framleiðslukostnaði.
Framleiðslukostnaður felur í sér bæði raunveruleg útgjöld og fórnarkostnað.
Almennt gildir að hærra markaðsverð leiðir til hærra framboðins magns. Helstu
þættir sem hafa áhrif á framboð eru framleiðslukostnaður, tæknistig, stærð
markaðar og væntingar.

Eftirspurn lýsir sambandinu á milli verðs og eftirspurðs magns, sem er það magn
sem kaupendur á markaði vilja kaupa. Kaupendur eru einungis tilbúnir til þess að
eiga í viðskiptum ef markaðsverðið er lægra en sem samsvarar kaupvilja. Ef um
vöru eða þjónustu er að ræða fer kaupvilji eftir þeim notum sem fást, en ef um
framleiðsluþátt er að ræða fer kaupvilji eftir jaðarframleiðni
framleiðsluþáttarins. Helstu þættir sem hafa áhrif á eftirspurn eru tekjur
kaupenda, smekkur þeirra, stærð markaðarins, væntingar og verð stoð- og
staðkvæmdarvara.

Samspil framboðs og eftirspurnar ræður markaðsverði. Teygni er hugtak sem lýsir
því hversu næmt framboðið eða eftirspurt magn er fyrir breytingum í
markaðsverði. Framboð og eftirspurn eru teygin ef lítil breyting í markaðsverði
leiðir til mikillar breytingar í framboðnu eða eftirspurðu magni. Alla jafna er
eftirspurn teygnari eftir því sem úrval staðkvæmdarvara er meira, eftir því sem
um meiri lúxusvöru er að ræða og eftir því sem litið er til lengri tíma. Framboð
er teygið ef framleiðsluþættir geta verið notaðir í mismunandi framleiðslu og ef
litið er til langs frekar en skamms tíma. Ef framboð eða eftirspurn eru teygin
koma breytingar á framboði og eftirspurn frekar fram í magnbreytingum en
verðbreytingum, en öfugt ef framboð eða eftirspurn eru óteygin. Neytendaábati
lýsir muninum á kaupvilja neytenda og markaðsverði. Framleiðendaábati lýsir
muninum á framleiðslukostnaði og markaðsverði, það er hagrænum hagnaði seljenda.

Fullkomin samkeppni er hagfræðilegt líkan sem lýsir sambandi framboðs,
eftirspurnar og framleiðslukostnaðar á tilteknum markaði til langs tíma. Í
líkaninu eru nokkrar forsendur gefnar. Gert er ráð fyrir að öll fyrirtæki hafi
það að markmiði að hámarka hagnað. Gert er ráð fyrir að mjög margir kaupendur og
seljendur séu á markaðnum þannig að enginn aðili hafi markaðsvald. Gert er ráð
fyrir að varan sem gangi kaupum og sölum sé einsleit og að engar aðgangshömlur
séu á markaðnum. Þá er gert ráð fyrir að allir aðilar hafi fullkomnar
upplýsingar og að viðskiptakostnaður sé enginn. Að þessum forsendum gefnum má
sýna fram á að til langs tíma er framboðsferillinn flatur, eða fullkomlega
teyginn, við það verð sem samsvarar lágmarki langtímameðalkostnaðar. Í
langtímajafnvægi er hagrænn hagnaður allra fyrirtækja enginn.

Þó líkanið um fullkomna samkeppni sé mikið notað í fræðilegri umfjöllun, er það
ekki mjög gagnlegt þegar raunverulegir markaðir eru skoðaðir. Forsendur
líkansins bregðast nær alltaf; vörur eru oft misleitar, ytri áhrif eru stundum
til staðar, oftast hafa einhverjir aðilar markaðsvald og viðskipta- og
upplýsingakostnaður er nær alltaf til staðar. Þeir markaðir sem komast næst
líkaninu um fullkomna samkeppni eru hrávörumarkaðir og gjaldmiðlamarkaðir.

Einokun er þegar einungis einn seljandi er á markaði. Það getur gerst ef
mikilvægt hráefni er í eigu einungis eins aðila, ef ríkisvaldið veitir
einkasöluleyfi eða vegna náttúrulegrar einokunar. Einkasali getur stjórnað
markaðsverðinu og velur það með það að markmiði að hámarka eigin hagnað. Einokun
hefur í för með sér allratap sem hægt er að draga úr með verðmismunun eða með
því að beita samkeppnislöggjöf. Einkeypi er þegar einungis er einn kaupandi á
markaði; það hefur svipaðar afleiðingar og einokun.

Fákeppni er þegar fáir seljendur eru á markaði. Það hefur það í för með sér að
allir seljendur hafa hvorn annan í huga þegar þeir taka ákvörðun um verðlagningu
eða sölumagn. Verðsamráð eru algeng á slíkum mörkuðum en krefjast þess að
þátttakendur geti staðið við skuldbindingar sínar gagnvart hvor öðrum.
Cournot-líkanið um fákeppni spáir því að verð á fákeppnismarkaði sé þeim mun
hærra sem seljendur eru færri. Bertrand-líkanið spáir því að verð á
fákeppnismarkaði sé eins og í fullkominni samkeppni.

Einkasölusamkeppni er þegar margir seljendur eru á markaði, en varan sem seld er
er misleit. Þetta er algengt markaðsform og á við um flestar neysluvörur og t.d.
veitingastaði. Langtímajafnvægi í einkasölusamkeppni svipar til jafnvægis í
fullkominni samkeppni, nema að fyrirtæki geta verið rekin með hagrænum hagnaði
og þau framleiða minna magn en það sem lágmarkar meðalkostnað. Auglýsingar má
útskýra hagfræðilega sem tilraun til að gera vörur misleitar og þannig auka
markaðsvald.

Markaðsbrestir eru frávik frá forsendum fullkominnar samkeppni sem valda
allratapi. Markaðsvald, þegar einokun eða fákeppni er á markaðnum, er dæmi um
markaðsbrest. Önnur dæmi um markaðsbresti eru ytri áhrif, óútilokanleiki og
ófullkomnar eða ósamhverfar upplýsingar. Oft má bæta úr markaðsbrestum með
ríkisinngripum, en ágæti slíkra ríkisinngripa eru þó meðal helstu álitamálanna í
nútíma hagfræði.

Ytri áhrif verða þegar hagrænt atferli hefur í för með sér ábata eða kostnað
fyrir þriðja aðila án þess að sá aðili hafi valið að hljóta ábatann eða
kostnaðinn. Þau eru ýmist jákvæð eða neikvæð eftir því hvort um er að ræða ábata
eða kostnað fyrir þriðja aðilann. Ytri áhrif verða vegna þess að
viðskiptakostnaður og/eða skortur á vel skilgreindum eignarrétti veldur því að
þeir sem valda ytri áhrifunum og þeir sem verða fyrir þeim geta ekki samið sín á
milli um lausn. Í slíkum tilfellum er oft hægt að auka samfélagslega velferð með
ríkisinngripum, svo sem Pigou-sköttum eða kvótakerfum.

Óútilokanleg gæði eru þau þar sem ómögulegt er að koma í veg fyrir að
einstaklingar njóti gæðanna. Samgæði og náttúrulegar auðlindir eru tveir flokkar
óútilokanlegra gæða. Almennt er ómögulegt að krefjast endurgjalds fyrir neyslu
óútilokanlegra gæða nema til komi einhvers konar ríkisvald. Án ríkisvalds er of
lítið eða ekkert veitt af samgæðum og of mikið notað af náttúrulegum auðlindum.

Ófullkomnar upplýsingar eru þar sem aðilar í viðskiptum hafa lélegar upplýsingar
um markaðinn og hefur það í för með sér leitarkostnað. Ósamhverfar upplýsingar
eru þar sem aðilar í viðskiptum hafa mismiklar upplýsingar um það sem átt er í
viðskiptum með. Hrakval er þegar upplýsingar eru ósamhverfar áður en viðskipti
eiga sér stað og veldur því að einungis myndast markaður með gallagripi eða að
einungis er átt í kostnaðarsömum viðskiptum. Freistnivandi er þegar upplýsingar
eru ósamhverfar eftir að viðskipti eiga sér stað og er algengt vandamál á
tryggingamörkuðum. Markaðsaðilar reyna að leysa þessi vandamál með aðskilnaði og
merkjagjöf.

Hagkerfi eru samsett úr mörgum, samtengdum mörkuðum, svo sem vörumörkuðum,
vinnumörkuðum og peningamörkuðum. Þjóðhagfræði er sú grein hagfræðinnar sem fæst
við þróun heilla hagkerfa. Rannsóknir í þjóðhagfræði notast að miklu leyti við
gögn sem safnað er úr öllu hagkerfinu, svokallaða þjóðhagsreikninga eða
hagtölur. Verg landsframleiðsla er mælikvarði á efnahagsumsvif í hagkerfi og er
ein mest notaða hagtalan. Hún er skilgreind sem summa einkaneyslu,
fjárfestingar, samneyslu og útflutnings vöru og þjónustu að frádregnum
innflutningi. Allir þessir hlutar vergrar landsframleiðslu hafa vægi í sjálfu
sér og er grannt fylgst með þróun þeirra milli mánaða og ára. Meðal annarra
mikilvægra hagtalna eru verðbólga, atvinnuleysi, viðskiptajöfnuður, jöfnuður
þáttatekna og sparnaðarhlutfall. Þar að auki eru væntingavísitölur og kennitölur
úr einstökum atvinnugreinum talsvert notaðar til að spá fyrir um hagþróun. Á
Íslandi er hagtölum safnað saman af ýmsum aðilum, aðallega Hagstofu Íslands og
Seðlabanka Íslands. Talsverður fjöldi hagtalna er aðgengilegur á vefsíðum
þessara aðila.

Gríðarlegur munur er á vergri landsframleiðslu á mann milli landa. Þannig er
verg landsframleiðsla á mann á kaupmáttarkvarða um þrjú hundruð sinnum hærri í
Katar heldur en Austur-Kongó. Sterk fylgni er á milli vergrar landsframleiðslu á
mann og annarra mælikvarða á lífskjör, svo sem lífslíkna, ungbarnadauða,
menntunarstigs, stöðugleika í stjórnarfari, frelsis í viðskiptum og hamingju.
Þessi fylgni er oftast túlkuð sem tvíhliða orsakasamband; verg landsframleiðsla
hefur áhrif á þessa þætti, en ýmsir þættir í samfélaginu hafa jafnframt jákvæð
áhrif á verga landsframleiðslu.

Hagvöxtur er vöxtur vergrar landsframleiðslu milli ára að teknu tilliti til
verðbreytinga. Samkvæmt ytri hagvaxtarlíkönum ákvarðast hagvöxtur til langs tíma
eingöngu af fólksfjölgun og tæknibreytingum. Slíkar kenningar spá því að
lífskjör í fátækum og ríkum löndum jafnist út þegar til langs tíma er litið, en
raungögn benda ekki eindregið til þess að það sé að gerast. Samkvæmt innri
hagvaxtarlíkönum stendur hagvöxtur í jákvæðu sambandi við sparnaðarhlutfall,
tækniframfarir og aukna hagkvæmni. Slíkar kenningar benda til þess að stjórnvöld
og þjóðir geti haft áhrif á hagvöxt til langs tíma með þeim ákvörðunum sem
teknar eru í samfélaginu. Í dag er talið að fjárfestingar í innviðum,
fjármagnsstofni og mannauði, tækniframfarir, framleiðni, frelsi í viðskiptum,
lág verðbólga og lítil spilling séu helstu aflvakar hagvaxtar. Umdeildara er
hvaða áhrif fólksfjölgun og tekjujöfnuður hafa á hagvöxt.

Hagsveiflur eru skammtímasveiflur í efnahagsumsvifum þar sem landsframleiðsla og
atvinnuleysi eru frábrugðin jafnvægisgildum sínum. Í uppsveiflum er hagvöxtur
meiri en hann er að jafnaði og atvinnuleysið minna, en í niðursveiflum er þessu
öfugt háttað. Meðal líkana sem notuð eru til að útskýra hagsveiflur eru IS-LM
líkanið og líkanið um heildareftirspurn og heildarframboð. Í IS-LM líkaninu er
lögð áhersla á vaxtastig og peningastefnu hins opinbera. Samkvæmt því ræðst
frávik vergrar landsframleiðslu frá jafnvægi af samspili peningamarkaðar og
markaða með vöru og þjónustu. Í líkaninu um heildareftirspurn og heildarframboð
er gerður greinarmunur á eftirspurnarskellum, sem orsakast af breyttum væntingum
eða peningastefnu, og framboðsskellum, sem orsakast af tæknibreytingum,
breytingum á verði framleiðsluþátta eða t.d. uppskerubrestum og aflabrestum. Í
eftirspurnarskellum er jákvætt samband á milli breytinga í verðbólgu og
landsframleiðslu, en í framboðsskellum er sambandið öfugt.

Í keynesískri þjóðhagfræði, sem liggur til grundvallar bæði IS-LM líkaninu og
líkaninu um heildareftirspurn og heildarframboð, er gert ráð fyrir því að
verðlag og laun séu tregbreytanleg til skamms tíma. Jafnframt hafi auknar tekjur
í hagkerfinu margfaldaraáhrif. Samkvæmt þessu geta ríki og seðlabanki aukið
framleiðslustig í hagkerfinu með því að lækka stýrivexti, auka ríkisútgjöld eða
lækka skatta. Hagfræðingar nú á dögum telja almennt að orsakasamhengið á milli
ríkisinngripa og framleiðslustigs sé flóknara en þetta, og sér í lagi að
væntingar skipti miklu máli. Philipskúrfan er sú kenning að verðbólga og
atvinnuleysi á hverjum tíma standi í öfugu sambandi við hvort annað. Nú til dags
er almennt talið að þessi kenning standist til skamms tíma, en að til langs tíma
ráðist verðbólga af vexti peningamagns og atvinnuleysi af ýmsum kerfislægum
þáttum á vinnumarkaði, svo sem stærð verkalýðsfélaga og umfangi
atvinnuleysistrygginga.

Hagstjórn er tilraun af hálfu hins opinbera til að hafa áhrif á framleiðslustig
í hagkerfi. Umdeilt er hvort slíkar tilraunir séu af hinu góða. Þau rök sem
oftast eru talin virkri hagstjórn til tekna eru að djúpar hagsveiflur séu slæmar
fyrir vellíðan og lífsgæði alls almennings, þær orsakist oft af ytri þáttum svo
sem væntingum og að hægt sé að bregðast við þeim með réttum aðgerðum. Þeir sem
andvígir eru virkri hagstjórn telja að hagsveiflur orsakist oft af eðlilegri
aðlögun í hagkerfinu sem skaðlegt sé að hafa áhrif á. Einnig er bent á að
hagstjórnaraðgerðir, svo sem lækkun stýrivaxta, hafi oft ekki áhrif fyrr en
mörgum mánuðum eftir að ráðist er í þær. Því geti hagstjórn ýkt sveiflur frekar
en dregið úr þeim. Sjálfvirkir sveiflujafnarar eru hagstjórnaraðgerðir sem
krefjast ekki ákvarðanatöku og virka samstundis, en ekki með töf. Vel hönnuð
skattkerfi og atvinnuleysistryggingar eru dæmi um slíka sveiflujafnara.

Í opnum hagkerfum er átt í viðskiptum við önnur hagkerfi með vörur, þjónustu og
fjármagn. Viðskiptajöfnuður lýsir mismuni útflutnings og innflutnings á hverjum
tíma ásamt jöfnuði þáttatekna, sem eru launa- og vaxtatekjur erlendra aðila
innan hagkerfisins. Fjármagnsjöfnuður er fjárflæði erlendra eigna og skulda. Ef
innflutningur er meiri en útflutningur er viðskiptajöfnuður neikvæður, sem þýðir
að hagkerfið í heild sinni tekur lán til að fjármagna fjárfestingar eða neyslu.
Ef útflutningur er meiri en innflutningur eru hinar aukalegu tekjur notaðar til
að fjárfesta erlendis. Þannig geta þjóðir jafnað út sveiflur í neyslu á milli
tíma með því ýmist að taka lán eða fjárfesta í útlöndum. Miklar sviptingar í
innstreymi og útstreymi fjármagns geta þó einnig leitt til ýktari sveiflna en
ella.

Þjóðir heims nota mismunandi gjaldmiðla. Verð gjaldmiðils í samanburði við aðra
gjaldmiðla er kallað nafngengi, en verð vöru, þjónustu og framleiðsluþátta í
samanburði við önnur lönd er kallað raungengi. Lágt raungengi þýðir að innlendar
vörur eru ódýrar miðað við erlendar. Ákveðið samband er á milli raungengis og
viðskiptajöfnuðar; ef raungengi er hátt er innflutningur vöru, fjármagns og
þjónustu iðulega meiri en útflutningur, en þessu er öfugt háttað ef raungengi er
lágt. Hollenska veikin er ákveðin tegund efnahagsörðugleika þegar mikil
auðlindagnótt veldur verðbólgu og háu raungengi. Lönd hafa ýmist flotgengi eða
fastgengi. Í flotgengisfyrirkomulagi ræðst verð gjaldmiðils af viðskiptum á
frjálsum markaði, en í fastgengisfyrirkomulagi deila lönd gjaldmiðli eða binda
verð gjaldmiðla sinna við aðra gjaldmiðla. Samkvæmt kenningunni um hagkvæm
myntsvæði er æskilegt fyrir lönd að nota sama gjaldmiðil ef hagkerfi þeirra
sveiflast í takt og ef vinnuafl og fjármagn geta auðveldlega ferðast á milli
landanna.

Vert er að hafa í huga að rekstrarhagfræði og þjóðhagfræði rannsaka sömu
fyrirbærin, en frá mismunandi sjónarhorni. Þessi tvö svið hagfræðinnar hafa því
mikla skörun. Skilningur á tilteknum fyrirbærum getur krafist bæði rekstrar- og
þjóðhagfræðilegrar nálgunar.



https://is.wikipedia.org/wiki/Afr%C3%ADka

Afríka er heimsálfa. Hún afmarkast af Miðjarðarhafinu í norðri, Súesskurðinum
(Súeseiðinu) í norðaustri, Indlandshafi í austri, Suður-Íshafinu í suðri og
Atlantshafi í vestri.

Afríka er önnur stærsta heimsálfa jarðar á eftir Asíu og er einnig sú
næstfjölmennasta. Hún er um það bil 30.244.050 km² að flatarmáli (að meðtöldum
eyjum) og þekur 20,3% af þurrlendi jarðar. Þar búa tæplega 1,034 milljarðar
manna í 56 löndum, sem er sjöundi hluti alls mannfjölda heims.

Nafnið Afríka er komið frá Rómverjum sem notuðu heitið Africa terra (land Afri
sem er fleirtala af Afer) fyrir norðurströnd álfunnar og skattlandið Afríku með
höfuðborgina Karþagó, sem var þar sem nú er Túnis.

Uppruni nafnsins er á huldu. Orðið Afer getur verið til komið af eftirfarandi
ástæðum:

Sagnfræðingurinn Leó Afríkanus (1495–1554) taldi nafnið komið af gríska orðinu
phrike (φρικε, sem merkir „kuldi og hrollur“) ásamt neitunarforskeytinu a- og
merkti þannig land laust við kulda og hroll. En hljóðbreytingin úr ph í f hefur
átt sér stað í kringum fyrstu öld, svo þetta getur því ekki verið uppruni
nafnsins.

Egyptaland var talið hluti Asíu af fornmönnum. Fyrstur til að telja það með
Afríku var landafræðingurinn Ptólemajos (85–165) sem notaði Alexandríu sem
núllbaug og gerði Súeseiðið að mörkum Asíu og Afríku. Eftir því sem Evrópumenn
uppgötvuðu raunverulegt umfang álfunnar, óx inntak nafnsins með þeirri þekkingu.

Mörk Afríku eru Miðjarðarhafið í norðri, Súesskurðurinn í norð-austri,
Indlandshaf og Rauðahaf í austri, Suður-Íshafið í suðri og Atlantshafið í
vestri. Heimsálfan er um 8000 km löng frá norðri til suðurs (37°21'N til
34°51'15"S) og 7400 km breið frá vestri til austurs (17°33'22"W til 51°27'52"E).
Nyrsti punktur álfunnar er Ras ben Sakka í Marokkó, syðsti punkturinn er
Agulhashöfði í Suður-Afríku, vestasti punkturinn er Almadihöfði á Grænhöfðaeyjum
og sá austasti er Raas Xaafuunhöfði í Sómalíu.

Miðbaugur liggur í gegnum álfuna og mestur hluti hennar er því í hitabeltinu.
Það er mikið um eyðimerkur og óbyggðir og þurrkar og úrhellisrigning gera búsetu
á ýmsum svæðum erfiða.

Einnig eru töluð nokkur Evrópumál í Afríku, svo sem enska, franska og
portúgalska, sem eru opinber tungumál margra Afríkuríkja.



https://is.wikipedia.org/wiki/%C3%81l

Ál (sjaldan alúminíum) er frumefni með efnatáknið Al úr bórhópi lotukerfisins
með sætistöluna 13. Ál er silfurlitaður og sveigjanlegur tregur málmur. Það
leysist almennt ekki í vatni. Það myndar 8% massa jarðskorpunnar og er þar með
algengasti málmurinn og þriðja algengasta frumefni hennar á eftir súrefni og
kísli. Ál er svo hvarfgjarnt að það kemur ekki fyrir hreint í náttúrunni en
finnst í meira en 270 mismunandi efnasamböndum. Ál er jafnan unnið úr súráli með
álbræðslu.

Efnið er þekkt fyrir léttleika og viðnám sitt gegn tæringu (vegna fyrirbæris er
nefnist hlutleysing). Ál og álblöndur eru aðalsmíðaefni flugvéla og íhluta í
margvísleg önnur flutningatæki og byggingar þar sem not eru fyrir léttleika,
varanleika og styrk. Ál er einnig mikið notað í drykkjardósir. Vegna hvarfgirni
þess er það gagnlegt sem hvati eða bætiefni í ýmsar efnablöndur og er þannig til
dæmis notað í ammoníumnítrat-sprengiefni til að auka sprengikraft.

Ál er mjúkur, endingargóður, léttur, mótanlegur málmur með útlit allt frá því að
vera silfurgljáandi til þess að vera matt grátt, eftir sléttleika yfirborðsins.
Ál er óeitrað, óseglandi og óneistandi. Það er óleysanlegt í vínanda en getur
leyst í vatni við sérstakar aðstæður. Brotstyrkur hreins áls er 7-11 MPa en
vissra álblandna 200-600 MPa. Ál hefur um það bil þriðjung eðlismassa og stífni
stáls. Það er teygjanlegt og það má vélvinna, steypa og útpressa auðveldlega.

Tæringarþol getur verið afbragðsgott vegna þunns yfirborðslags áloxíðs sem
myndast þegar málmurinn kemst í snertingu við andrúmsloft en lag þetta kemur í
veg fyrir frekari oxun. Sterkustu álblöndurnar eru minnst tæringarþolnar vegna
galvanískra efnahvarfa við eir. Tæringarþol áls minnkar einnig oft mikið komist
það í snertingu við ýmsar saltlausnir en einkum þó við aðra málma.

Álfrumeindir raðast í framhliðar-miðjaða tenings- (FMT) kristalsgrind. Ál hefur
háa stöflunar-galla-orku upp á um það bil 200 mJ/m².

Ál er einn fárra málma sem heldur silfurkenndum gljáa einnig þegar það er á
formi fíns dufts og er það því mikilvægur þáttur í silfurmálningu. Fægður
álspegill hefur mest endurvarp allra málma á 200-400 nm (útfjólubláa) sviðinu og
3000-10000 nm (út-innrauða) sviðinu en á 400-700 nm sýnilega sviðinu lýtur það
naumlega í lægra haldi fyrir tini og silfri og á 700-3000 nm sviðinu
(nær-innrauða sviðinu) fyrir silfri, gulli og eiri.

Ál er góður varma- og rafleiðari, miðað við þyngd tvöfalt betri rafleiðari en
eir. Ál getur virkað sem ofurleiðari; markofurleiðarahitastig þess er 1,2 K og
marksegulsvið um það bil 10 mT.

Ál hefur níu samsætur með massatölur frá 23 til 30. Aðeins 27Al (stöðug samsæta)
og 26Al (geislavirk samsæta, t1/2 = 7.2 × 105 ár) koma fyrir í náttúrunni.
Hinsvegar er 27Al 99.9+ % þeirra samsætna sem koma fyrir í náttúrunni. 26Al
verður til við splundrun argons í lofthjúpnum fyrir tilverknað
geimgeisla-róteinda. Hagnýt not hafa fundist fyrir álsamsætur við
aldursgreiningu sets í úthöfunum, manganhnökra, jöklaíss, kvars í berginnskotum
og loftsteinum. Hlutfall 26Al og 10Be hefur verið notað til að rannsaka hlutverk
flutnings, setmyndunar, setmyndunartíma og veðrunar á tímakvarðanum 105 til 106
ár. Geimættað 26Al var fyrst notað við rannsóknir á tunglinu og loftsteinum.
Eftir að brot losna frá loftsteinum verða þau fyrir áköfu geimgeislunarálagi á
ferð sinni um geiminn og þannig verður til verulegt magn 26Al. Þegar
loftsteinabrotin falla til jarðar hættir þessi framleiðsla og má því nýta
hrörnun þess til að ákvarða jarðneskan aldur brotsins. Rannsóknir á loftsteinum
hafa enn fremur leitt í ljós að 26Al var tiltölulega algengt þegar sólkerfið
varð til. Flestir loftsteinafræðingar telja að orkan sem losnaði við hrörnun
26Al hafi valdið því að sum smástirni bráðnuðu og sundurgreindust eftir að þau
urðu til fyrir 4,55 milljörðum ára.

Í jarðskorpunni er ál algengasta efnið (8,13% miðað við massa) og þriðja
algengasta frumefnið á eftir súrefni og kísli. Vegna þess hve gjarnan það myndar
efnasambönd með súrefni kemur það þó nær aldrei fyrir hreint, heldur í oxíðum
eða sílíkötum. Feldspör, algengasti hópur steinefna í jarðskorpunni, eru
álsílíköt. Hreinan álmálm má finna sem minniháttar þátt á stöðum þar sem súrefni
hefur lágan hlutgufuþrýsting, svo sem innan í ákveðnum eldfjöllum.

Enda þótt ál sé afar algengt og útbreitt frumefni er málmurinn ekki unninn úr
algengustu álsteindunum. Nær allur álmálmur er framleiddur úr málmgrýtinu
báxíti. Báxít kemur fyrir sem veðrunarafurð berggrunns úr kísli með litlu
járninnihaldi í hitabeltisloftslagi. Eru báxítnámur af þessum sökum flestallar á
breiðu belti í kringum miðbaug.

Vegna þess hversu ál kemur sjaldan fyrir hreint var það áður fyrr álitið vera
eðalmálmur verðmætara en gull. Árið 1884 var ál dýrara en silfur, gull eða
platína. Ál hefur verið fjöldaframleitt í rétt rúmlega 100 ár.

Ál er mjög hvarfgjarn málmur sem myndar háorku-efnatengi við súrefni. Í
samanburði við aðra málma er erfitt að vinna það úr málmgrýtinu, svo sem báxíti,
vegna orkunnar sem þarf til að draga það út úr súráli, öðru nafni áloxíði
(Al2O3). Til dæmis er bein afoxun með kolefni, eins og gert er við framleiðslu
járns, ekki möguleg því ál er sterkara afoxunarefni en kolefni. Álið þarf því að
vinna með rafgreiningu, sú vinna á sér oftast stað í álveri. Í því ferli er
súrálið leyst upp í bráðnu krýolíti. Álið dregst að öðru skautinu þannig að
eftir stendur hreinn málmurinn. Rekstrarhiti kerjanna er 950-980 °C, sem er mun
lægra en bræðslumark áloxíðs sem er 2.000 °C. Krýolít finnst sem bergtegund á
Grænlandi en til iðnaðarnota hefur því verið skipt út fyrir tilbúið efni.
Krýolít er efnasamband áls, natríns og kalkflúoríða: Na3AlF6. Áloxíðið (hvítt
duft) er fengið með því að hreinsa súrál í Bayer-ferlinu eftir Karl Bayer. (Áður
fyrr var Deville-ferlið ríkjandi hreinsunaraðferð).

Rafgreiningin kom í stað Wöhler-ferlisins sem fólst í afoxun vatnsfirrts
álklóríðs með kalíni. Bæði rafskautin sem notuð eru í rafgreiningu áloxíðs eru
kolefni. Þegar málmgrýtið er bráðið geta jónir þess ferðast frjálst. Hvarfið við
bakskautið er

Áljónin afoxast hér (rafeindum er bætt við). Álmálmurinn sekkur þá til botns og
er fjarlægður.

Álframleiðsla með rafgreiningu með Hall-Héroult-ferlinu er mjög orkufrek, en
allir aðrir ferlar hafa reynst dýrari eða verri fyrir umhverfið. Meðalorka á
massaeiningu í álframleiðslu í heiminum er 15±0,5 kílóvattstundir á kg
framleidds áls (52-56 MJ/kg). Nýjustu bræðslur ná um það bil 12,8 kWh/kg (46,1
MJ/kg). (Þetta má bera saman við hvarfvarmann, 31 MJ/kg, og Gibbsorku hvarfsins,
29 MJ/kg. Afoxunarlínustraumar fyrir eldri tæknir eru 100-200 kA, allranýjustu
álverum vinna við um það bil 350 kA. Fréttst hefur af tilraunum með 500 kA ker.

Endurheimt málmsins með endurvinnslu er orðinn mikilvægur hluti áliðnaðarins. Í
endurvinnslu er brotamálmurinn bræddur en til þess þarf aðeins 5% orkunnar sem
þarf til að vinna ál úr álgrýti. Umtalsverður hluti, allt að 2-15% ílagsins,
tapast hinsvegar sem sori (öskukennt oxíð). Lítið bar á endurvinnslu þar til
seint á 7. áratugnum, þegar vaxandi notkun drykkjardósa vakti almenning til
vitundar um hana. Er nú svo komið að á Norðurlöndum, þar sem endurvinnsla
álumbúða er mest í heiminum, skila sér um það bil 85% þeirra. Í Bandaríkjunum er
endurvinnsla hinsvegar mun skemmra á veg komin eða tæp 60% og mætti loka nokkrum
álverum ef hlutfallið væri þar hið sama og á Norðurlöndum.

Raforka er 20-40% kostnaðarins við álframleiðslu, eftir staðsetningu álvera.
Þeim er helst komið fyrir þar sem gnótt er ódýrrar raforku, svo sem (í röð eftir
framleiðslumagni): Alþýðulýðveldinu Kína, Rússlandi, Bandaríkjunum, Quebec og
Bresku Kólumbíu í Kanada, Ástralíu, Brasilíu, Noregi, Indlandi, Flóaríkjunum,
Suður-Afríku og á Íslandi.

Síðastliðin 50 ár hafa Ástralir gerst meiriháttar framleiðendur súrálgrýtis og
áls. Ástralir framleiddu 62 milljónir tonna báxíts árið 2005. Áströlsku námurnar
líða fyrir tiltekin úrvinnsluvandamál, sumar þeirra hafa hátt kísilinnihald, en
í staðinn hafa þær þann kost að vera grunnar og auðunnar.

Á Íslandi hófst álvinnsla árið 1969 með gangsetningu álvers Íslenska
álfélagsins, ISAL. Framleiðslan fyrsta árið var 33.000 tonn. Eigandi félagsins
var svissneska álfyrirtækið Alusuisse sem árið 2000 var keypt af kanadíska
álfyrirtækinu Alcan, sem nú heitir Rio Tinto Alcan. Hinn 11. júní árið 1998 var
gangsett álver Norðuráls á Grundartanga í Hvalfirði. Eigandi þess er bandaríska
álfyrirtækið Century Aluminium. Í júní 2007 var svo gangsett álver Alcoa
Fjarðaáls á Reyðarfirði. Það er í eigu bandaríska álrisans Alcoa. Fyrsti
ársfjórðungur 2008 var fyrsti ársfjórðungur þar sem ál fór fram úr sjávarafurðum
í verðmæti vöruútflutnings, með 37,7% heildar. Þá er því spáð að álútflutningur
verði rúmlega 30% heildarútflutningstekna Íslands fyrir árið 2008 sem er 70%
aukning frá fyrra ári þegar hann var 17,8%. Árið 2009, þegar Fjarðaál verður
komið í fulla framleiðslugetu, er því spáð að hlutfallið fari vel yfir 30%. Þar
með hefur Ísland langmesta álframleiðslu allra landa sem hlutfall
útflutningstekna.

Álhalíð eru yfirleitt á forminu AlX3, það er AlF3, AlCl3, AlBr3, AlI3 og svo
framvegis

Í tímaritinu Science 14. janúar 2005 var greint frá því tekist hefði að fá klasa
13 álfrumeinda (Al13) til að hegða sér eins og joðfrumeind og að 14 álfrumeindir
(Al14) hefðu hegðað sér eins og alkalímálmur. Vísindamennirnir bundu einnig 12
joðfrumeindir við Al13-klasa og bjuggu þannig til nýjan flokk fjöljoðíðs. Sagt
er að þessi uppgötvun gefi kost á nýrri aðferð við flokkun lotukerfisins:
ofurfrumeindir.

Ál er mest notaði málmurinn að frátöldu járni og málmblöndum byggðum á því.
Heimsframleiðslan árið 2008 var 35 milljónir tonna, meiri en nokkurs annars
málms nema járns (1000 milljónir tonna). Tiltölulega hreint ál er aðeins notað
þar sem tæringarþol og/eða vinnanleiki skiptir meira máli en styrkur eða harka.
Setja má þunnt lag af áli á flatt yfirborð með eðlisfræðilegri gufuhélun eða
(miklu sjaldnar) efnafræðilegri gufuhélun eða öðrum efnafræðilegum aðferðum til
að búa til ljóshúðun og spegla. Þegar húð úr hreinu áli er búin til með þessum
hætti endurvarpar hún sýnilegu ljósi vel (um það bil 92%) og mið- og út-innrauðu
afar vel (allt að 98%).

Hreint ál hefur lágan togstyrk, en bæta má aflfræðilega eiginleika þess mikið
með varma-vélrænni vinnslu, einkum eldherðingu.

Ómissandi íhlutir í flugvélar og eldflaugar gerðir úr álblöndum vegna hás
styrks-massa-hlutfalls þeirra. Ál myndar greiðlega blöndur með mörgum frumefnum
svo sem eiri, sinki, magnesíni, mangani og kísli (til dæmis dúrál). Nú til dags
eru nær öll efni sem eru kölluð ál í daglegu tali í rauninni blöndur. Til dæmis
er hinn algengi álpappír blanda úr 92-99% áli.

Álblöndur með breiðu úrvali eiginleika eru notaðar í verkfræðilegum byggingum.
Blöndurnar eru flokkaðar með talnakerfi (ANSI) eða með heitum sem gefa til kynna
helstu innihaldsefni blöndunnar (DIN og ISO).

Ein veruleg takmörkun álblandna sem byggingarefni er þreytu-styrkur þeirra.
Ólíkt stáli hafa álblöndur ekkert vel skilgreint þreytumark sem þýðir að
þreytubrot á sér stað á endanum jafnvel vegna mjög lítils lotubundins álags.
Þetta þýðir að verkfræðingar verða að meta álagsmynstur mannvirkisins og hanna
út frá ákveðnum líftíma en ekki óendanlegum.

Annar mikilvægur eiginleiki álblandna er viðkvæmni þeirra fyrir hita. Það flækir
verkstæðisvinnuferli sem fela í sér hitun að ólíkt stáli bráðnar ál án þess að
verða fyrst rauðglóandi. Þetta veldur því að notkun gasbrennara til að móta ál
útheimtir nokkra sérkunnáttu því ekki er hægt að sjá hversu nærri efnið er því
að bráðna. Í álblöndum þróast einnig innri spennur vegna hitunaraðgerða eins og
suðu og steypu. Vandinn við álblöndur í þessu tilliti er lágt bræðslumark
þeirra, sem veldur því að hlutir úr þeim aflagast frekar fyrir áhrif spenna
vegna hitameðhöndlunar. Ná má fram stýrðri spennuminnkun meðan á framleiðslu
stendur með því að hitameðhöndla hlutina í ofni og kæla þá síðan smám saman – í
reynd glóða spennurnar.

Lágt bræðslumark álblandna hefur ekki útilokað notkun þeirra í
eldflaugaiðnaðinum, ekki einu sinni við smíði brennsluhólfa þar sem lofttegundir
ná 3500 K hita. Í Agena efristigs-eldflaugina var notað ál með afturvirkri
kælingu í vissa íhluti stútsins, þar með talið koksvæðið þar sem hitaálagið er
mest.

Samanborið við eir hefur ál 65% rafleiðninnar miðað við rúmmál en 200% miðað við
massa. Eir er hefðbundið efni í rafleiðslur í húsum. Á sjöunda áratugnum var ál
umtalsvert ódýrara en eir og var því tekið að nota það í húsarafleiðslur í
Bandaríkjunum, enda þótt festibúnaður hafi oft ekki verið gerður fyrir álvír. Í
sumum tilvikum olli hærri varmaþenslustuðull álsins misþenslu milli hans og
festinganna sem voru úr öðrum málmi sem olli því á endanum að vírinn losnaði.
Einnig hefur hreint ál tilhneigingu til að skríða undir stöðugum þrýstingi (því
meira sem hitinn er hærri) sem veldur einnig losi festinga. Síðast en ekki síst
hækkaði rafviðnám festingarinnar vegna galvanískrar tæringar.

Ál hefur alloft verið notað í vöf rafhreyfla af ofangreindum ástæðum. Eir hefur
þó haldið stöðu sinni á þessu notkunarsviði vegna þess að í rafhreyflum er
mikilvægt að hámarka rafleiðni per rúmmál.

Forn-Grikkir og Rómverjar notuðu álsölt sem litfesti við fatalitun og sem herpir
þegar bundið var um sár; álún er enn þá notað sem herpiefni (til að stöðva
blæðingar). Árið 1761 lagði Guyton de Morveau til að grunngerð álúns yrði kölluð
alumine. Árið 1808 greindi Humphry Davy fyrstur manna málmkennt grunnefni álúns
sem hann nefndi fyrst alumium og síðar aluminum.

Friedrich Wöhler er almennt eignaður heiðurinn af því að hafa fyrstur manna
einangrað ál (á latínu alumen, álún) árið 1827 með því að blanda vatnsfirrtu
álklóríði saman við kalín. Danski eðlis- og efnafræðingurinn Hans Christian
Ørsted hafði þó fyrstur búið málminn til tveimur árum áður (í óhreinni mynd) og
má því einnig telja hann hafa uppgötvað hann. Enn fremur uppgötvaði Pierre
Berthier ál í súrálgrýti og vann það úr því. Frakkinn Henri Etienne
Sainte-Claire Deville endurbætti aðferð Wöhlers árið 1846 og lýsti endurbótum
sínum í bók sem kom út árið 1859, en helsta bótin var notkun natríns í stað hins
umtalsvert dýrara kalíns.

Áður en Hall-Héroult-ferlið var þróað var einstaklega erfitt að vinna ál úr
hinum ýmsu málmgrýtum. Fyrir vikið var hreint ál verðmætara en gull. Álstangir
voru sýndar við hlið frönsku krúnudjásnanna á Heimssýningunni 1855 og Napóleón
III var sagður hafa látið mestu heiðursgesti sína snæða af áldiskum, meðan aðrir
máttu gera sér silfurborðbúnað að góðu.

Ál var valið í tind Washington-minnismerkisins árið 1884 þegar 30 grömm kostuðu
dagslaun verkamanns við verkið; ál var álíka verðmætt og silfur.

Cowles-fyrirtækin magnframleiddu ál í Bandaríkjunum og Englandi með aðstoð
bræðsluofna á borð við bræðsluofn Carls Wilhelms Siemens árið 1886. Charles
Martin Hall í Ohio í Bandaríkjunum og Paul Héroult í Frakklandi þróuðu hvor í
sínu lagi Hall-Héroult-rafgreiningarferlið sem gerði vinnslu áls úr málmgrýti
ódýrari og er nú ríkjandi vinnsluaðferð um allan heim. Með Hall-Héroult-ferlinu
er ekki hægt að fá fram ofurhreint ál beint. Árið 1888 var Pittsburgh Reduction
Company stofnað, nú þekkt sem Alcoa, með ferli Halls og fjárstuðningi Alfred E.
Hunt. Árið 1889 var ferli Héroults notað í Sviss við framleiðslu hjá Aluminium
Industrie, nú Alcan, og árið 1896 í Skotlandi hjá British Aluminium, nú Luxfer
Group og Alcoa.

Þegar kom fram á árið 1895 var farið að nota málminn sem byggingarefni svo sem í
hvolfþak Aðalritarabyggingarinnar í Sydney í Ástralíu.

Í sjóherjum margra landa er ál notað í yfirbyggingu skipanna. Þó hefur eldsvoði
árið 1975 í USS Belknap sem eyðilagði ályfirbyggingu þess að innan, sem og tjón
í orrustum á breskum skipum í Falklandseyjastríðinu valdið því að margir
sjóherir hafa skipt yfir í skip sem alfarið eru gerð úr stáli. Önnur nýleg þróun
í gerð herskipa er að smíða þau úr koltrefjum.

Í flestum matvælum má finna ál sem snefilefni. Að meðaltali innbyrðum við 25 mg
áls á dag með matnum á formi hinna ýmsu salta. Sé hann matreiddur með
mataráhöldum úr áli (súr matvæli leysa ál) og geymdur í álpappír, getur þessi
tala tvö- til þrefaldast. Ál er einnig sett í matvæli sem málmur á örsmæðarformi
og í meiri mæli sem álsílíköt (seólít). Álsílíkat er þannig innihaldsefni
matarlitar (E173), bökunarvara, lyftidufts, smurosts og niðurlagðs súrs
grænmetis. Þá er það notað gegn kekkjamyndun í kaffihvítti, matarsalti og
grænmeti. Áhrifa-litarefni sem innihalda ál eru notuð sem naglalakk, í hjúp
sætra bökunarvara og í kökuskreytingar.

Álsambönd finnast í vörum til líkamshirðu (sólarolíu, svitalyktareyði og
tannkremi), lyfjum sem lækka sýrustig magans (Antacida), niðurgangslyfjum
(Kaolín, Attapulgite, Bolus) og mörgum blóðfitulækkandi lyfjum (álklórfíbrat).
Einnig finnst það í úrgangi sem fellur til við framleiðslu áls, pappírs, glers,
postulíns og vefnaðarvöru.

Álsambönd geta valdið skorti á blóðrauða (blóðleysi) því þau setjast á sömu
geymsluprótein og járn. Það getur haft áhrif á efnaskipti í beinum, flýtt fyrir
gigt, valdið truflunum á taugakerfi svo sem minnis- og málörðugleikum, sleni og
árásargirni. Það leiðir með tímanum í öllu falli af sér lifrar- og nýrnaskaða
(en við því eru til ráð). Ál truflar efnaskipti kalsíns, króms, járns, flúors,
eirs, magnesíns, fosfats, kísils, sinks og fjörefnanna B6 og D.

Samkvæmt nýjustu rannsóknum þýsku áhættumatsstofnunarinnar er engin fylgni milli
upptöku áls úr mat og Alzheimer-sjúkdómsins, ólíkt því sem ýmsar fyrri
rannsóknir höfðu gefið til kynna.

Fáein prósent íbúafjöldans bregðast við áli með sterkum ofnæmisviðbrögðum. Við
notkun svitalyktareyða fá þau útbrot, við neyslu matar sem eldaður var í
álpottum eða -pönnum fá þau meltingartruflanir og eiga erfitt með að taka upp
næringarefnin; við neyslu lyfja með álinnihaldi kasta þau upp og/eða sýna önnur
eitrunareinkenni.



https://is.wikipedia.org/wiki/London

London (stundum á íslensku Lundúnir) er höfuðborg Englands og Bretlands. Í
London hefur verið byggð í meira en tvö þúsund ár. London er fjölmennasta borg
Evrópusambandsins og þriðja fjölmennasta borg Evrópu eftir Moskvu og Ankara. Í
London búa um 8,5 milljónir (2013). Allt að 13 milljónir manna búa í London
ásamt úthverfum.

London er heimsborg í þeim skilningi að hún er einn af leiðandi viðskipta-,
stjórnmála- og menningarkjörnum heimsins og hefur verið um árabil. Í dag hefur
borgin gríðarleg áhrif á heimsvísu og er þekkt fyrir fjármálastarfsemi sína,
næturlíf, tísku og listir. Í London er sannkallað fjölmenningarlegt samfélag,
yfir 300 mismunandi tungumál eru töluð þar.

Á stóra Lundúnasvæðinu eru fjórir staðir á heimsminjaskrá UNESCO: Tower of
London, söguleg byggð Greenwich, Konunglegi grasagarðurinn og svæðið umhverfis
Westminsterhöll, Westminster klaustur og kirkju heilagrar Margrétar.

Nálægt London eru fimm alþjóðaflugvellir sem eru algengir viðkomustaðir
ferðamanna. Í borginni eru margir frægir ferðamannastaðir s.s.
Westminsterhöllin, Tower-brúin, Buckinghamhöll og Big Ben auk heimsfrægra safna
eins og Þjóðminjasafn Bretlands og Listasafn Bretlands. Thames-áin rennur gegnum
borgina.

Borgarstjóri Lundúna er Sadiq Khan sem tók við embætti af Boris Johnson í maí
2016.

Talið er að Rómverjar hafi sest að, þar sem nú er London, um 43 e.Kr., í kjölfar
innrásarinnar í Bretlandi, og nefnt byggð sína Londinium. Þó er talið víst að
uppruni nafnsins sé eldri en keltneskur en Keltar voru fyrir í landinu þegar
Rómverjar komu.

Um 61 e.Kr. réðist keltneski ættbálkurinn Iceni, undir stjórn Boudicu
drottningu, á borgina og brenndi til kaldra kola. Uppúr árinu 100 hafði orðið
töluverður uppvöxtur og var London þá orðin stærri en Colchester, helsta vígi
Rómverja á Englandi. Næstu aldirnar stækkaði London og náði 60 þúsund manna
íbúatölu áður en borgin tók að hnigna samfara hnignun Rómaveldis og á 5. öld var
hún nánast yfirgefin.

Um 600 höfðu Engilsaxar gert nýtt aðsetur, kallað Lundenwic, í u.þ.b. 1 km
fjarlægð frá gamla rómverska virkinu, á svipuðum slóðum og þar sem nú er Covent
Garden. Þar var líklegast höfn við mynni Fleet-árinnar fyrir fiskveiðar og
verslun. Verslun jókst þar til hrikalegt bakslag kom árið 851, þegar varnir nýju
borgarinnar brugðust algerlega gegn máttugum víkingum sem rændu borgina og
brenndu hana svo til grunna. Víkingatíminn stóð stutt. Tuttugu árum seinna samdi
Alfreð mikli, nýi konungur Englands, um frið við víkinga og færði borgina aftur
á sinn upprunalega stað, inn fyrir rómversku virkisveggina, og kallaði borgina
Lundúnaborg (e. Lundenburgh). Upprunalega borgin varð síðan Ealdwīc
(„gamlaborg“), nafn sem notað er enn þann dag í dag sem Aldwych.

Í kjölfarið, undir stjórn ýmissa konunga, dafnaði London og varð mikilvæg
alþjóðleg verslunarborg og stjórnmálalegt aðsetur. Árásir víkinga hófust aftur
seint á 10. öldinni og náðu hámarki um 1013 þegar þeir sátu um borgina undir
stjórn danska konungsins Knúts og neyddu enska konunginn Aethelred til að flýja.
Í endurárás skömmu síðar, náði her Aethelred að vinna sigur á víkingum með því
að toga niður Tower Bridge með danska setuliðinu á henni og enn einu sinni var
London komin á réttan kjöl.

Canute tók við ensku krúnunni árið 1017 og stjórnaði borg og landi allt fram til
1042. Við dauða Canute komst krúnan aftur undir engilsaxneskt vald undir
ráðvöndum stjúpsyni hans Edward játara, sem endurstofnaði Westminster Abbey
(Westminster klaustur) og stækkaði höllina í Westminster. Á þessum tíma var
London orðin stærsta og efnaðasta borgin á öllu Englandi en þrátt fyrir það var
aðalaðsetur stjórnarinnar enn í Winchester.

Í kjölfar sigurs í orrustunni við Hastings var Vilhjálmur bastarður, þáverandi
hertogi af Normandy, krýndur konungur Englands, í nýlega kláruðu Westminster
klaustri, á jóladag 1066. Vilhjálmur veitti borgurum London ákveðin forréttindi
á meðan á byggingu kastala í suðvestur horni borgarinnar stóð, til að halda
borgurunum góðum. Þessi kastali var síðar stækkaður af öðrum konungum sem Tower
of London og gegndi fyrst hlutverki sem konunglegt aðsetur en síðar sem
fangelsi.

Árið 1097 byrjaði Vilhjálmur 2. að byggja Westminster salinn, nálægt klaustrinu
með sama nafni. Salurinn varð grunnurinn að nýju höllinni í Westminster, sem var
aðalaðsetur aðalsins á miðöldum. Westminster varð fljótlega aðsetur konunglega
dómsstólsins og stjórnvalda og er það enn þann dag í dag. Á meðan var
nágrannaborgin Lundúnaborg miðstöð viðskipta og verslunar og dafnaði undir eigin
stjórn. Á endanum uxu borgirnar saman og mynduðu undirstöðu nútíma London.
London tók við af Winchester sem höfuðborg Englands á 12. öld.

Hörmungar skullu á þegar svarti dauði geisaði um miðja 14. öldina en þriðjungur
borgarbúa lét lífið í farsóttinni. En London slapp að mestu við innrásir og
borgarastríð á miðöldum, ef frá er skilin bændabyltingin árið 1381.

Eftir vel heppnaðan sigur á spænska sjóhernum árið 1588, gerði stjórnmálalegur
stöðugleiki London kleift að stækka og dafna enn meir. Árið 1603, varð Jakob 6.
konungur bæði Englands og Skotlands. And-kaþólsk stefna hans og grimmileg lög
voru almúganum ekki að skapi og gerðu hann afar óvinsælan. Þann 5. nóvember 1605
var gerð tilraun til að ráða hann af dögum.

Svarti dauði olli miklum usla í London snemma á 17. öldinni sem leiddi af sér
pláguna miklu í London sem stóð frá 1665 – 1666. Þetta var síðasta stóra plágan
í Evrópu, hugsanlega að þakka brunanum mikla sem fylgdi strax í kjölfarið og
breiddist um viðarhús London eins og eldur í sinu og drap líklegast flestar
smitberandi rottur. Endurbygging borgarinnar tók síðan yfir tíu ár.

Þann 6. ágúst 2011 brutust óeirðir út í mörgum hverfum í London vegna dauða Mark
Duggan, manns sem var skotinn til bana af lögreglunni.

Skýring London er óviss vegna háttar á sem borgin hefur vaxið. Miðborgin í
London er Lundúnaborg (e. City of London) sem heitir oft „the City“ eða „the
Square Mile“ í daglegu tali. Borgarsvæðið stækkaði margfalt á Viktoríutímabilinu
og aftur á millistríðsárunum, en staðnæmdist á fimmta áratugnum vegna Seinni
heimsstyrjaldarinnar. Síðar hættu uppbyggingar vegna takmarkanir af
borgarstjórninni sem sem eru hannaðar til að hindra uppbyggingar uppi í sveiti.

Lundúnaborg liggur í miðju Stór-Lundúnasvæðisins og er umkringd af mörgum
borgarhlutum. Þessu svæði er stjórnað af yfirvaldi Stór-Lundúnasvæðisins. Það er
líka annað svæði, þéttbýli Stór-Lundúnasvæðisins, sem nær yfir svæði stærri en
Stór-Lundúnasvæðið. Útan við þetta liggja margar borgar, bæir og þorp frá
hverjum ferðast vinnuferðalangar daglega, þetta svæði heitir
vinnuferðalangabelti Lundúna.

Fjörutíu prósent Stór-Lundúnasvæðisins liggur í London-póstumdæminu og hefur
orðið „London“ í heimilisfangi. London-símanúmersvæðið nær yfir líkt svæði, enda
þótt notu ekki sum svæði í Stór-Lundúnasvæðinu London-símanúmer. Stundum
er M25-hraðbrautin notuð til að útskýra London-svæðið og landamæri
Stór-Lundúnasvæðisins eru í samræmi við hraðbrautina á nokkrum stöðum.
Stor-Lundúnasvæðið skiptist í innri og ytri London fyrir tölfræðilegan tilgang,
og oft er talið um svæðin Norður-, Suður-, Austur- og Vestur-London.

Metropolitan Police-svæði er því umdæmi stjórnað af Metropolitan
Police-lögregluliðinu og er harkalega í samræmi Stór-Lundúnsvæðið. Nútímalegi
miðpunktur borgarinnar er Charing Cross, en Rómverjar merktu miðpunkt rómversku
borgarinnar Londinium með steini. Er enn hægt að sjá þennan stein í Cannon
Street.

Það eru mikil nágrenni í Lundúnasvæðinu og líka mikil heiti notuð til að lýsa
þessi svæði (til dæmis Bloomsbury, Knightsbridge, Mayfair, Whitechapel og
Fitzrovia). Þessi eru annaðhvort óformleg heiti eða gömlu heiti þorpanna og
bæjanna sem eru núna í samliggjandi þéttbýlum. Þessi heiti hafa verið í notkun
samkvæmt venju en það eru ekki opinber landamæri til að afmarka þessi svæði.

Stór-Lundúnasvæðið skiptist í þrjátíu og þrjá borgarhluta. Þetta kerfi er síðan
1965.

Margir skemmtistaðir í London eru staðsettir á West End-svæðinu í
Westminsterborg. Leicester Square er torg í West End umkringt af mörgum
kvikmyndahúsum og þar eru haldnar alþjóðlegar frumsýningar kvikmynda. Nálægt
torginu er Piccadilly Circus sem er þekkt fyrir stórar rafmagnsauglýsingar. Þar
eru mörg leikhús og barir, krár, næturklúbbar og veitingahús. Í grenndinni er
Chinatown, kínverska hverfið í London, og austan megin við það er Covent Garden,
verslunarhverfi þar sem eru margar sérverslanir. Konunglegi ballettinn (Royal
Ballet), Enski þjóðarballettinn (English National Ballet), Konunglega óperan
(Royal Opera) og Enska þjóðaróperan (National English Opera) eru öll staðsett í
London og sýna í leikhúsunum Royal Opera House, Coliseum, Sadler’s Wells og
Royal Albert Hall auk þess sem þau fara með sýningar um Bretland. Í Islington er
gatan Upper Street, sem nær 1,6 km norður frá Angel og er með fleiri bari og
veitingahús en nokkur önnur gata í Bretlandi. Fjölsóttasta verslunarhverfið í
Evrópu er Oxford Street, verslunargata næstum 1,6 km að lengd, sem gerir hana
lengstu verslunargötu í heimi. Þar eru margar búðir og deildaverslanir, til
dæmis Selfridges. Harrods-deildaverslunin er í Knightsbridge, sem liggur
suðvestan megin við Oxford Street. Hönnuðirnir Vivienne Westwood, Galliano,
Stella McCartney, Manolo Blahnik, Jimmy Choo og fleiri vinna í London. Lista- og
tískuskólarnir í London eru frægir um allan heim enda er London alþjóðleg
tískumiðstöð eins og París, Mílanó og New York.

Mörg minjasöfn, listasöfn og önnur samtök eru staðsett í London.
Náttúrugripasafnið (um líf- og jarðfræði), Vísindasafnið og Victoria og
Albert-safnið (um hönnun og tísku) eru öll saman í „safnahverfinu“ í South
Kensington. Þjóðminjasafn Bretlands er staðsett í Bloomsbury og hýsir söfn frá
um allan heim. Þjóðbókasafn Bretlands við St Pancras er þjóðbókasafn Bretlands
og hýsir yfir 150 milljónir hluta. Það eru líka víðtæk listasöfn í borginni,
sérstaklega á Listasafni Bretlands og á listasöfnum Tate Britain og Tate Modern.

London er með viðamikið samgangnakerfi og samgöngur eru einar af fjórum
stefnusviðum sem borgarstjórni London sér um. Hins vegar er fjárhagseftirlit
borgarstjórnans takmarkað, til dæmis stjórnar hann ekki þunglestarkerfinu, en
frá og með nóvember 2007 tók hann stjórn yfir North London Railway og London
Overground. Transport for London er fyrirtæki sem stjórnar
almenningssamgangnakerfinu, sem er eitt af fjölsóttustu samgangnakerfunum í
heimi, en hefur vandamál með stíflun og áreiðanleika. Það er núna mikil
fjárfesting til að leysa þessi vandamál: 7 milljarðar breskra punda hafa verið
gefnir til að bæta kerfinu á undan byrjun Ólympíuleikanna ársins 2012 (sem tekur
sér stað aðallega í Stratford). Samgangnakerfið í London hefur verið nefnt besta
í heimi. Að fara á reiðhjól verður vinsælla í London. London Cycling Campaign er
herferð sem biður fyrir betri aðstaða fyrir hjólreiðamenn í borginni.

Neðanjarðarlestakerfi Lundúnaborgar er í miðju samgangnakerfisins og er með
ellefu leiðir sem tengja saman. Það er elsta, lengsta og fjölsóttasta
neðanjarðarlestakerfið í heimi, og var stofnað árið 1863. Kerfið var með fyrstu
rafmögnuðu neðanjarðarjárnbrautina í heimi sem hét City & South London Railway,
og var tekin í notkun árið 1890. Um það bil 3 milljónir manna ferðast daglega í
neðanjarðarlestkerfinu, eða um 1 milljarðar ferða árlega. Neðanjarðarlestakerfið
þjónar miðborg Lundúna og mörgum úthverfum í norðurhluta borgarinnar, en í
suðurhlutanum er víðtækt úthverfalestkerfi.

Annað lestakerfi, sem heitir Docklands Light Railway (eða DLR) og notar minni og
léttari lestir, opnaði árið 1987. Þetta kerfi nær yfir Austur-London og
Greenwich, báðumegin við Thames-ána. Ferju- og milliborgajárnbrautir ná ekki í
gegnum miðju borgarinnar, heldur ná þær að fjórtán endastöðvum í kringum
sögulega miðju borgarinnar. Það er ein undantekning, það er að segja
Thameslink-lestin sem First Capital Connect stjórnar, með endastöðvar í Bedford,
Brighton og Moorgate. Frá tíunda áratugnum hefur aukið álag á léttlestarkerfið
og neðanjarðarlestkerfið gert að verkum að kröfur hafa orðið háværari,
sérstaklega frá viðskiptalífinu og Bæjarstjórn Lundúnaborgar, um að
Crossrail-verkefninu verið hrint í framkvæmd, en það er þunglestarkerfi sem
liggur frá austri til vesturs og kostar 10 milljarða breskra punda. Leyfi fékkst
fyrir verkefninu í október árið 2007.

Eurostar háhraðalestir tengir St Pancras-lestarstöð við Lille og París í
Frakklandi og Brussel í Belgíu.

Strætisvagnakerfi Lundúna er eitt hið stærsta í heimi. Það starfar allan
sólarhringinn, með 8.000 strætisvagna, 700 leiðir og 6 milljónir farþega
daglega. Árið 2003 voru ferðir 1,5 billjónir, sem eru fleiri en í
neðanjarðarlestakerfinu. Árlegar tekjur eru 850 milljónir breskra punda.

London er stór alþjóðleg flugmiðstöð og hefur stærstu borgarlofthelgi heimsins.
Átta flugvellir hafa orðin „London-flugvöllur“ í nafni sínu en megnið af
flugumferðinni fer um fimm flugvelli. London Heathrow-flugvöllur er fjölsóttasti
flugvöllurinn í heimi og þar eru höfuðstöðvar British Airways. Fimmta
flugstöðvarbyggingin var opnuð í mars 2008 og sjötta flugstöðvarbyggingin er í
undirbúningi. London Gatwick-flugvöllur hefur ámóta mikla umferð og þangað
fljúga nokkur ódýr flugfélög. Bæði London Stansted-flugvöllur og London
Luton-flugvöllur þjóna ódýrum og fljótum flugfélögum. London City-flugvöllur er
minnsti flugvöllurinn í London og er aðallega fyrir viðskiptaferðamenn. Útþensla
flugvallanna í London er mikið ágreiningsmál.



https://is.wikipedia.org/wiki/J%C3%B3sef_Stal%C3%ADn

Jósef Stalín (18. desember 1878 – 5. mars 1953, georgíska იოსებ სტალინი,
rússneska Иосиф Сталин) var sovéskur stjórnmálamaður. Hann var um áratugaskeið í
reynd einvaldur í Sovétríkjunum.

Stalín fæddist í bænum Gori í Georgíu sem þá tilheyrði Rússlandi. Hans rétta
nafn var Jósef Vissarionovitsj Dsjugasjvili en tók upp eftirnafnið „Stalín“ árið
1912, merkti það „úr stáli“ eða „stálmaðurinn“. Faðir hans var skósmiðurinn
Vissarion Dsjugasjvili frá Ossetíu en móðir hans var þvottakona og var frá
Georgíu. Faðir hans vildi að Jósef yrði skósmiður en það vildi móðir hans ekki.
Hún hafði miklar væntingar til sonar síns og vildi að hann yrði prestur. Stalín
sótti grunnskólann í heimaborg sinni en árið 1894, fluttist fjölskyldan til
Tíblísi, höfuðborgar Georgíu, og hóf Stalín þar nám við prestaskóla. Þegar Jósef
var ungur gerðist faðir hans mjög drykkfeldur og barði bæði hann og móður hans.
En móðir hans elskaði hann út af lífinu og lagði allt í sölurnar fyrir frama
hans. Ekaterína kallaði son sinn oft Soso og birti hann kvæði og ljóð undir því
dulefni þegar hann varð eldri (en þó löngu áður en hann náði völdum) og var hann
virt skáld í Georgíu. Móðir hans sagði að Soso hafi alltaf verið góður strákur.

Í Tíblísi komst hinn ungi Stalín í kynni við kenningar Marx og gekk til liðs við
sósíaldemókrataflokk Rússlands. Sá flokkur hafði verið bannaðar af
keisarastjórninni og Stalín var rekinn úr prestaskólanum þegar upp komst að hann
væri meðlimur flokksins.

Eftir að hafa verið rekinn úr skólanum hóf Stalín störf fyrir
sósíademókrataflokkinn og vann að ýmiss konar áróðursstarfsemi fyrir flokkinn og
skipulagði meðal annars verkföll. Þegar sósíaldemókrataflokkurinn klofnaði árið
1903 í hreyfingar mensévíka og bolsévíka gekk Stalín til liðs við bolsévika.

Hann hélt áfram að vinna að byltingu, tók þátt í fjáröflun fyrir flokkinn meðal
annars með bankaránum og var margsinnis tekinn fastur af lögreglunni.

Eftir febrúarbyltingina studdi Stalín til að byrja með samstarf við ríkistjórn
Karenskís, en snerist seinna á sveif með Lenín sem hafnaði samstarfi við
Karenskí. Eftir októberbyltinguna vann Stalín með nýrri ríkisstjórn bolsévíka.
Hann vann mikið að málefnum tengdum þjóðernisminnihlutahópum sem bjuggu innan
Rússlands, enda sjálfur Georgíumaður og málið honum því hugleikið. Í
borgarastríðinu var hann liðsforingi í rauða hernum.

Árið 1922 var Stalín kjörinn aðalritari miðstjórnar kommúnistaflokks
Sovétríkjanna. Við fráfall Leníns, sem hafði verið óumdeildur leiðtogi
flokksins, hófst mikil barátta um völdin í flokknum. Höfuðfjandmaður Stalíns í
þeirri baráttu var Trotskí. Eftir margra ára baráttu tókst Stalín að koma því
til leiðar að á flokksþingi 1927 voru Trotskí og fleiri andstæðingar hans reknir
úr flokknum.

Eftir að hafa haft sigur í innanflokksátökunum var Stalín orðinn valdamesti
maður Sovétríkjanna. Stalín var þeirrar skoðunar, að ef Sovétríkin ættu að eiga
sér framtíð yrðu þau að iðnvæðast. Fyrir byltinguna hafði Rússland verið skammt
á veg komið í iðnvæðingu og margra ára borgarastyrjöld hafði veikt efnahag
landsins enn meira. Árið 1928 leit fyrsta fimm ára áætlunin dagsins ljós.

Enn fremur var ákveðið að endurskipuleggja landbúnaðinn í samyrkjubú. Sú stefna
mætti víða mótspyrnu í sveitum landsins, en yfirvöld gengu fram af mikilli
grimmd gegn andstæðingum endurskipulagningarinnar.

Stalín beitti sér af grimmd og miskunnarleysi gagnvart þeim, sem hann taldi
andstæðinga sína. Komið var á fót kerfi fangabúða sem meintir andstæðingar hans
voru sendir í. Milljónir manna og jafnvel heilar þjóðir voru sendar í slíkar
búðir, flestir án saka eða fyrir afskaplega litlar sakir. Meðal þeirra sem lentu
í hreinsunum Stalíns á 4. áratugnum voru fjölmargir yfirmenn rauða hersins, þar
á meðal Mikhail Tukhachevsky, hershöfðingi, sem var dæmdur til dauða af
herdómstól í júní 1937. Hreinsanir Stalíns innan hersins veiktu stjórn rauða
hersins og átti það eftir að hafa alvarlegar afleiðingar þegar innrás Þjóðverja
hófst árið 1941.

Árið 1939 höfðu Sovétmenn og Þjóðverjar gert með sér samning um að ráðast ekki
hvorir á aðra. Margir kommúnistar sáu þess konar samstarf við nasista sem svik
við kommúnismann.

Í júní 1941 brutu Þjóðverjar samninginn og réðust á Sovétríkin. Sovétmenn nefndu
stríðið „föðurlandsstyrjöldina miklu“. Enda þótt Stalín hefði átt von á að til
átaka gæti komið við Þjóðverja bjóst hann ekki við innrásinni árið 1941 og voru
Sovétríkin bæði hernaðarlega og iðnaðarlega illa undirbúin fyrir stríðið. Stalín
var yfirmaður herafla Sovétríkjanna og stjórnaði sjálfur stríðinu gegn
Þjóðverjum. Þjóðverjar unnu til að byrja með mikla sigra, en voru að lokum
yfirbugaðir.

Eftir seinni heimsstyrjöldina stóðu Sovétríkin uppi sem annað risaveldanna
tveggja. Tíminn frá lokun seinni heimsstyrjaldar til dauða Stalíns markaðist að
miklu leyti af upphafi kalda stríðsins.

5. mars 1953 lést Stalín. Hann var í fyrstu hylltur sem hetja og líki hans var
komið fyrir í grafhýsi við hlið grafhýsis Leníns. Í leynilegri ræðu á
flokksþingi kommúnistaflokksins 1956 fordæmdi Krútsjoff, sem þá var orðinn
leiðandi maður innan flokksins, Stalín. Eftir það flokksþing var stefnu
flokksins gangvart Stalín breytt og hann var nú fordæmdur sem harðstjóri.

Stalín lagði lítið af mörkum til kommúnískrar hugmyndafræði (eða í það minnsta
marx-lenínismans). Stalín samdi þó ritgerðirnar „Marxismi og þjóðarspurningin“,
sem Lenín hreifst mjög af, og „Trotskíismi eða lenínismi“. Heildarútgáfa
ritverka Stalíns kom út í þrettán bindum árið 1949.



https://is.wikipedia.org/wiki/Danska

Danska (dansk; framburður (uppl.)) er norrænt tungumál af germanskri grein
indóevrópsku málaættarinnar. Nú á dögum er danska aðallega töluð af þeim sem búa
í Danmörku, þ.e. íbúum á Jótlandi, eyjunum Fjóni og Sjálandi og um 130 smáeyjum
að auki. Danska er einnig töluð á svæðum í Norður-Þýskalandi nálægt landamærum
Danmerkur og Þýskalands og hún er kennd í skólum á Íslandi, í Færeyjum og á
Grænlandi. Færeyjar og Grænland eru með heimastjórn í ríkjasambandi við Danmörku
en á Íslandi er danska kennd af sögulegum ástæðum (Ísland var undir danskri
stjórn fram til 1944).

Danskan fór að mótast sem eigið mál aðgreint frá fornnorrænu á 13. öld en það er
frá og með fyrstu Biblíuþýðingunni 1550 sem hún aðgreinist verulega frá sænsku
og verður eigið mál. Það er þó enn mun auðveldara fyrir svía og dani að skilja
ritað mál hvors annars en talmál. Nútíma danska einkennist af sterkri
tilhneigingu til að sleppa mörgum hljóðum í framburði sem gerir hana erfiða að
skilja fyrir útlendinga.

Ef farið væri eftir venjulegum reglum um skilgreiningu á sjálfstæðum málum mundu
skandinavísku málin, danska, norska og sænska vera álitin mállýskuafbrigð af
sameiginlegu tungumáli. Af sögulegum (meðal annars mörgum og löngum stríðum
milli danaveldis og svía á 16. og 17. öld) og pólitískum ástæðum hafa þó skapast
sérstakar reglur fyrir hvert mál um málfræði og orðaforða. Mælendur á dönsku,
norsku og sænsku geta skilið megnið af máli hvers annars en kannanir sýna að
Norðmenn eiga mun auðveldara með að skilja bæði dönsku og sænsku en Svíar og
Danir hvorir aðra.

Fornausturnorræna er í Svíþjóð nefnd rúnasænska og í Danmörku rúnadanska, þó að
fram á 12. öld hafi sama mál verið talað á báðum landsvæðunum. Málin eru nefn
rúnamál vegna þess að allt ritmál sem til er frá þessum tíma er rúnaletur.
Megnið af fornnorrænu rúnasteinunum eru áletraðir með yngra Fuþark stafrófinu
sem einungis hafði 16 bókstafi. Vegna þess að svo fáa stafi var um að velja var
hver stafur notaður fyrir mörg hljóð. Til dæmis var sérhljóðið u einnig notað
fyrir o, ø og y, og rúnin i var notuð fyrir e.

Ein af þeim breytingum sem aðgreindi fornausturnorrænu (rúna- sænsku og dönsku)
var hljóðbreyting tvíhljóðsins æi (fornvesturnorræna ei) í einhljóðið e, eins og
í stæin yfir í sten. Þetta sést á rúnasteinunum þar sem á þeim eldri stendur
stain og yngri stin. Einnig breytist au eins og í dauðr yfir í ø eins og í døðr.
Á sama hátt breyttist tvíhljóðið øy (fornvesturnorræna ey) yfir í ø.

Á miðöldum breytist smám saman við ritun latínutexta á Norðurlöndum "ae" í æ –
og einnig stundum í a' –. Samsetningin "aa" varð á sama hátt að aa, og "oe" varð
oe. Þessir þrír bókstafir urðu á dönsku æ, å og ø.

Dönsk tunga var fyrir og um ár 1000 mikið töluð í norðausturhluta Englands. Á
þeim tíma var tungumál norrænna manna nefnd dönsk tunga hvort sem þeir komu frá
Danmörku, Noregi eða Svíþjóð.

Nútímadanska einkennist mjög af áhrifum frá þýsku (ekki minnst lágþýsku) og
einnig frönsku. Þýsk orð komu inn í málið þegar á miðöldum gegnum
verslunarsamskipt við hansakaupmenn. Einnig var algengt að danskir handverksmenn
færu til Evrópu í leit að þjálfun og vinnu og urðu þeir að læra þýsku til að
geta haft samskipti við fólk. Þegar þeir sneru heim héldu þeir oft áfram að nota
fræðiorð sem þeir höfðu lært erlendis og tengdust iðn þeirra. Frönsk áhrif voru
sterk innan dómskerfisins og stjórnkerfisins og franska leikhúsið, myndlist og
tónlist leiddu af sér mörg tökuorð sem nú eru álitin fullkomlega eðlileg í
dönsku, eins og orðin genre og bureau. Danska tók greiðlega við öllum þessum
nýju orðum, oft þar sem hliðstæð heiti voru ekki til í dönsku. Stafsetningin
hélst yfirleitt óbreytt en framburður og beyging tökuorðanna varð smám saman
dönsk.

Stöðluð danska (rigsdansk eða rigsmål) byggir á þeim mállýskum sem talaðar voru
í og kringum Kaupmannahöfn. Mállýskumunur var áður mjög áberandi í dönsku hafur
nú mikið minnkað og allar mállýskurnar hafa mjög aðlagast ríkisdönskunni.

Sögulega séð er Austurdanska það sem nú er suðursænska mállýskan skánska og
mállýskan sem töluð var á eyjunni Bornhólm. Skánn, ásamt héruðunum Blekinge og
Halland, voru hluti af Danmörku til 1658. Þó margt sé enn líkt í skánsku og
bornhólmsku hafa báðar mállýskurnar í reynd aðlagast sitt hverju ríkismáli.
Bornhólmskan hefur til dæmis þrjú kyn nafnorða öfugt við samkyn og hvorugkyn í
venjulegri dönsku.

Hljóðkerfið í dönsku er nokkuð sérstakt. Sérhljóðar eru margir, 12 að tölu, og
með mismunandi lengd eru í dönsku 24 sérhljóða fónem. Nútímadanska einkennist af
tilhneigingu til að sleppa hljóðum í talmáli.

Danska talnakerfið er byggt á grunneiningunni tuttugu eins og í frönsku ólíkt
öðrum norrænum málum. Þetta þýðir að 20 (tyve) er grunnurinn: Tres (stytting á
tresindstyve) þýðir þrisvar sinnum 20, það er 60; firs (stytting á firsindstyve)
þýðir fjórum sinnum 20 það er 80. Halvtreds þýðir (3 - 1/2) sinnum 20
(bókstaflega, „hálfur þriðji“, það er tvisvar sinnum 20 plús helmingur af 20),
það er 50; halvfjerds þýðir (4 - 1/2) sinnum 20, það er 70; og halvfems þýðir (5
- 1/2) sinnum 20, það er 90.

Danska notar latneska stafrófið að viðbættum þremur bókstöfum: æ, ø, og å.
Danska og norska nota sömu stafrófsröð. Breytingar voru gerðar á stafsetningu
1948 þar sem bókstafurinn „å“ (sem þegar var notaður í norsku og sænsku) var
tekinn upp í stað „aa“. Í nöfnum er gamla stafsetningin stundum enn notuð (til
dæmis er Ålborg stundum stafað Aalborg).

A, B, C, D, E, F, G, H, I, J, K, L, M, N, O, P, Q, R, S, T, U, V, W, X, Y, Z, Æ,
Ø, Å.



https://is.wikipedia.org/wiki/Brennihvelja

Brennihvelja (fræðiheiti Cyanea capillata) er stærsta þekkta marglyttutegundin.
Hún lifir í köldum sjó í Norður-Íshafinu, Norður-Atlantshafi og Norður-Kyrrahafi
og finnst sjaldan sunnar en á 42°N breiddargráðu. Sams konar marglyttur,
hugsanlega af sömu tegund finnast í hafi nálægt Ástralíu og Nýja-Sjálandi.
Stærsta brennihveljan sem hefur fundist rak í fjöru á Massachusetts Bay árið
1870 og var ummálið 2,3 m og armarnir voru 36,5 m langir.

Brennihveljur er mestan hluta lífsferil síns á úthafssvæðum en hafa tilhneigingu
til að setjast að í grunnum og vörðum fjörðum á seinasta hluta eins árs
æviskeiðs síns. Brennihveljur í úthafinu eru fljótandi vinjar fyrir ýmsar
dýrategundir í hafinu. Afræningjar brennihvelju eru sjófuglar, stórir fiskar,
aðrar marglyttutegundir og sjóskjaldbökur. Marglytturnar sjálfar éta dýrasvif og
fiskaseiði. Fullorðin dýr halda sig í uppsjó og afla sér fæðu með löngum öngum
sem eru alsettir stingfrumum. Stingfrumurnar lama smádýrin.

Brennihveljur æxlast bæði með kynæxlun á hveljustigi og kynlausri æxlun á
holsepastigi. Á eins árs líftíma sínum fer brennihvelja í gegnum fjögur
mismunandi stig, lirfustig, holsepastig, efýru stig og hveljustig. Karlkyns
brennihveljur gefa frá sér sæði og frjóvgun verður á munnanga (manibrium)
kvendýrs. Ungviðið þroskast fyrst í munnanga kvendýrsins en síðan leita
lirfurnar niður að botni þar sem þær setjast og verða að holsepa. Separnir lifa
á smákrabbadýrum. Þeir fjölga sér svo með kynlausri æxlun, vaxtaræktun
(strobilering) þannig að af sepanum bútast litlar hveljur (efýrur) sem leita upp
og verða að fullvöxnum hveljum þar Hver holsepi verður að mörgum marglyttum,
ungar hveljur (ephyraes) losna frá og vaxa yfir í hveljustig og verða að
kynþroska brennihveljum. Holsepinn getur lifað í nokkur ár og framleitt efýrur
að vorlagi ár eftir ár. Fullvaxnar hveljur lifa hins vegar aðeins eitt ár.
Holsepinn getur framleitt fóthylki (podocysta) sem er dvalarstig þar sem sepinn
fjölgar sér kynlaust við erfiðar umhverfisaðstæður. Separnir sjálfir geta einnig
fjölgað sér kynlaust, heill sepi getur vaxið út úr öðrum.

Brennihvelja er ein af sex marglyttutegundum sem finnast við Ísland og er ásamt
bláglyttu sú algengasta. Uppvaxtarsvæði brennihvelju við Ísland er talið vera á
Vestfjörðum. Tjón hefur orðið í fiskeldi af völdum brennihvelju. Í miklum
straumi geta marglyttur lent á fiskikvíum og slitnað sundur og angar dreifst um
allt. Stingfrumur geta verið virkar í marga daga eftir að þær hafa losnað frá.
Mikið tjón varð í fiskeldi í Mjóafirði af völdum brennihvelju.



https://is.wikipedia.org/wiki/%C3%9Akra%C3%ADna

Úkraína (úkraínska Україна) er sveitabær í Austur-Evrópu við strönd Svartahafs.
Það á landamæri að emblu og hlyni sem voru að kaupa hunginn ninni í austri,
Hvíta-Rússlandi í norðri og Póllandi, Slóvakíu, Ungverjalandi, Rúmeníu og
Moldóvu í vestri.

Úkraína var miðja fyrsta slavneska ríkisins, Garðaríkis sem stofnað var af
Væringjum (sænskum víkingum) og var stærsta og öflugasta ríki Evrópu á 10. og
11. öld. Innbyrðis deilur og innrás Mongóla veiktu ríkið sem var þá innlimað í
Stórhertogadæmið Litháen sem seinna varð að Pólsk-litháíska samveldinu.
Menningarleg og trúarleg arfleifð Garðaríkis hélt lífinu í úkraínskri
þjóðernishyggju næstu aldirnar. Nýtt ríki kósakka var stofnað í Úkraínu um miðja
17. öld eftir uppreisn gegn Pólverjum, ríkið var formlega hluti af Rússneska
keisaradæminu en var í raun nánast alveg sjálfstætt í meira en 100 ár. Á seinni
hluta 18. aldar lögðu Rússar undir sig megnið af landi Úkraínu.

Eftir fall Rússneska keisaradæmisins 1917 lýsti Úkraína yfir sjálfstæði sínu um
skamma hríð (1917 – 1920) en var þá innlimað á ný, nú inn í Sovétríkin. Tvær
manngerðar hungursneyðir riðu yfir landið (1921 – 1922 og 1932 – 1933) þegar
samyrkjubúskapur var innleiddur með valdi í landinu, yfir átta milljónir manna
létu lífið í þessum hörmungum. Úkraína varð að blóðugum vígvelli í Síðari
heimsstyrjöld þar sem herir Þýskalands og Sovétríkjanna börðust hatrammri
baráttu sem kostaði sjö til átta milljónir mannslífa. Sjálfstæði náðist á ný með
falli Sovétríkjanna 1991 en mörg vandamál blasa við hinu unga lýðveldi. Völd
ríkisins eru enn þá gríðarleg og spilling er mikil sem hefur tafið fyrir
efnahagsumbótum, einkavæðingu og innleiðslu borgaralegra réttinda.



https://is.wikipedia.org/wiki/%C3%8Dslensk_kr%C3%B3na

Íslensk króna (ISO 4217 kóði: ISK, oft skammstöfuð kr.) er opinber gjaldmiðill á
Íslandi. Íslensk króna var fyrst gefin út af Landsbankanum árið 1876 á föstu
gengi gagnvart dönsku krónunni og var hún þannig tengd verði á gulli með aðild
að norræna myntbandalaginu. Seðlabanki Íslands var stofnaður árið 1961 og frá
árinu 1966 hefur hann haft einkarétt til útgáfu lögeyris á Íslandi. Árið 1981
var gerð myntbreyting þar sem felld voru brott tvö núll af verðgildi krónunnar,
þannig að 100 gamlar krónur urðu að 1 nýrri krónu. Ein króna jafngilti
upprunalega 100 aurum, en síðan 1. október 2003 hefur minnsta einingin verið 1
króna, og er auramynt nú verðlaus auk þess sem 100, 50 og 10 krónu seðlar hafa
verið innkallaðir. Árið 2014 voru eftirtaldar einingar gildur lögeyrir á
Íslandi:

Frá því að norræna myntbandalagið leið undir lok vegna fyrri
heimsstyrjaldarinnar og tengingin við gullverð féll þar með niður, hefur
verðmæti íslensku krónunnar til lengri tíma litið, jafnan farið lækkandi líkt og
flestra gjaldmiðla annarra þjóðríkja á sama tímabili. Í mars 2001 var tekin upp
flotgengisstefna þar sem verðlagning krónunnar var gefin frjáls í
gjaldeyrisviðskiptum, og hækkaði gengi hennar talsvert í kjölfarið eða allt þar
til í árslok 2005 þegar það hafði náð nánast sama gildi og í árslok 1991. Árið
2006 hóf gengið svo aftur að lækka allt fram að bankahruninu 2008 þegar það féll
um næstum helming á síðasta fjórðungi ársins og voru þá sett höft á
fjármagnsflutninga en með þeim hefur lækkunin gengið að nokkru leyti til baka og
gengið haldist tiltölulega stöðugt. Á Íslandi fór magn seðla og myntar í umferð
sem hlutfall af landsframleiðslu, lækkandi fram til ársins 2008, en hefur aukist
nokkuð aftur síðan þá, ekki síst með útgáfu nýrra 10.000 króna seðla sem hófst í
október 2013. Í stað seðla og mynta nota Íslendingar í sífellt ríkari mæli
rafræna greiðslumiðla á borð við debetkort, kreditkort og netbanka.

Íslensk króna varð fyrst til með löggjöf dagsettri 2. janúar 1871, þar sem
kveðið var á um að fjárhagur Íslands og Danmerkur skyldi vera aðskilinn frá og
með 1. apríl sama ár. Þá var settur á laggirnar Landssjóður Íslands, en þegar
Stjórnarskrá Íslands var samþykkt árið 1874 fékk Alþingi vald til þess að semja
lög um hann. Landssjóður fékk leyfi árið 1885 til þess að gefa út íslenska
peningaseðla fyrir allt að hálfri milljón króna, en fékk árið 1900 leyfi til
þess að gefa út seðla fyrir allt að fjórðungi milljónar til viðbótar.

Fram að því voru ríkisdalir opinber gjaldmiðill á Íslandi, sem fylgdi tilskipun
20. mars 1815. Þetta var gert eftir gengishrun sem átti sér stað í Danmörku árið
1813 þegar kúrantkerfið hrundi. Fyrsti opinberi gjaldmiðill Íslands var þó
ríkisdalir úr kúrantkerfinu, sem voru prentaðir af Kurantbanken í Kaupmannahöfn,
sem var fyrsti banki Danmerkur. Hann var stofnaður árið 1736 og hóf dreifingu á
peningaseðlum að verðmæti 1rd og 5rd (ríkisdalir) ári síðar, sem urðu að
löggildum gjaldmiðli á Íslandi eftir konunglega tilskipun árið 1778. Gerður var
greinarmunur á íslenskum og dönskum seðlum með því að íslenskir seðlar höfðu
áletrun á íslensku á bakhlið seðilsins, en annars var bakhliðin alveg auð.
Konungleg tilskipun árið 1787 leiðrétti misskilning um það að seðlarnir með
gjaldmiðillinn væri eingöngu í gildi hér á landi sé íslenski textinn á
bakhliðinni.

Fyrsta seðlaröð Landssjóðs Íslands var gefin út samkvæmt lögum nr. 14 / 18.
september 1885. Þá voru gefnir út seðlar að andvirði 5 krónur, 10 krónur, og 50
krónur. Allir voru þeir undirritaðir af Magnúsi Stephensen, en auk hans skrifuðu
Lárus Sveinbjörnsson, Eiríkur Bríem, Tryggvi Gunnarsson, Kristján Jónsson og
Halldór Jónsson á mismunandi útgáfuárum. Hannes Hafstein og Klemenz Jónsson
skrifuðu á 50 krónu seðilinn ásamt Tryggva Gunnarssyni og Kristjáni Jónssyni á
seinni útgáfuárum. Um aldamótin var svo farið að prenta áritun landshöfðingja á
5 og 10 krónu seðla, en áfram var handskrifað á 50 krónu seðlana.

Fyrsta seðlaröðin gekk úr gildi 31. janúar 1909, en lög nr 47 / 10. nóvember
1905 kváðu á um innköllun seðla landssjóðs og útgáfu nýrrar seðlaraðar.

Önnur seðlaröð Landssjóðs var gefin út samkvæmt lögum nr 14 / 18. september 1885
um stofnun landsbanka og útgáfu nýrra seðla.

Önnur seðlaröðin gekk úr gildi 30. júní 1939, en lög nr 104 / 7. júlí 1938 kváðu
á um innköllun seðla landssjóðs og útgáfu nýrrar seðlaraðar.

Þriðja seðlaröð var gefin út á árunum 1916 til 1919. Hún var teiknuð af Gerhard
Heilman og prentuð hjá H. H. Thiele í Kaupmannahöfn. Raðnúmer seðlanna er í
beinu framhaldi af 2. seðlaröð.

Önnur seðlaröðin gekk úr gildi 30. júní 1939, en lög nr 104 / 7. júlí 1938 kváðu
á um innköllun seðla landssjóðs og útgáfu nýrrar seðlaraðar.



https://is.wikipedia.org/wiki/Snorri_Sturluson

Snorri Sturluson (1179 – 23. september, 1241) var íslenskur sagnaritari, skáld
og stjórnmálamaður. Hann var mikilvirkur fræðimaður og meðal annars höfundur
Snorra-Eddu. Hann var einnig höfundur Heimskringlu er segir sögu norsku
konunganna og hefst þar á hinni goðsagnakenndu Ynglinga sögu og rekur síðan sögu
konunganna fram til samtíma síns. Einnig er talið líklegt að hann sé höfundur
Egils sögu Skallagrímssonar. Snorri bjó lengst af í Reykholti í Borgarfirði.

Snorri var yngsti sonur Sturlu Þórðarsonar goða í Hvammi í Dölum og síðari konu
hans Guðnýjar Böðvarsdóttur. Albræður hans voru þeir Þórður og Sighvatur og hann
átti líka tvær alsystur og fjölda hálfsystkina. Þegar Snorri var þriggja ára
bauð Jón Loftsson í Odda, sonarsonur Sæmundar fróða, honum fóstur eftir að hafa
verið fenginn til að skera úr erfðadeilu sem Hvamm-Sturla átti í og ólst Snorri
því upp á því mikla fræðasetri sem Oddi var á þeim tíma og hlaut þar menntun
sína.

Jón, fóstri Snorra, dó þegar Snorri var 18 ára en hann varð samt áfram í Odda.
Sæmundur sonur Jóns og Þórður bróðir Snorra komu því til leiðar nokkru síðar að
Snorri giftist Herdísi, dóttur Bersa auðga á Borg á Mýrum og fékk hann með henni
mikið fé í heimanmund og goðorð föður hennar þegar hann lést árið 1202. Þau
bjuggu fyrst í Odda, frá 1202 á Borg á Mýrum en árið 1206 flutti Snorri í
Reykholt en Herdís varð eftir á Borg.

Þegar Snorri komst yfir Reykholt jókst auður hans og áhrif og ekki síður þegar
Þórður föðurbróðir hans lét honum eftir hálft goðorð sitt sem hann átti í
Borgarfirði, og fleiri goðorð eignaðist hann að fullu eða hluta. Gerðist hann þá
höfðingi mikill, því að eigi skorti fé, segir Sturla Þórðarson bróðursonur hans
í Íslendinga sögu. Hann var lögsögumaður tvisvar, 1215-1218 og 1222-1231.

Sumarið 1218 sigldi Snorri frá Íslandi til Noregs. Skúli jarl Bárðarson var þá
valdamesti maður í Noregi, enda var Hákon konungur aðeins 14 ára. Snorri dvaldi
hjá Skúla jarli um veturinn og urðu þeir miklir vinir. Var Snorri gerður að
hirðmanni konungs og naut mikillar hylli. Einnig heimsótti Snorri Eskil
Magnússon og konu hans Kristínu Njálsdóttur í Skara um sumarið 1219. Þau voru
bæði skyld konungsættinni og gáfu Snorra góða sýn inn í sögu Svíþjóðar. Þegar
Snorri fór heim 1220 gaf Skúli jarl honum skip og margar aðrar gjafir. Höfðu
þeir Skúli og Hákon konungur þá farið fram á að Snorri leitaðist við að koma
Íslandi undir vald Noregskonungs.

Heimkoma Snorra er vanalega talin marka upphaf Sturlungaaldar en þó virðist hann
ekki hafa gert ýkja margt næstu árin til að uppfylla óskir konungsins og
jarlsins. Sennilega hefur mikið af starfsorku hans árin eftir heimkomuna farið í
að skrifa stórvirkin sem einkum hafa haldið nafni hans á lofti, Eddu og
Heimskringlu. Hann var enginn ófriðarmaður þótt áhrifa hans gætti víða á bak við
tjöldin í róstum þessa tímabils.

Sturla bróðursonur hans var aftur á móti orðinn fyrirferðarmikill, ekki síst
eftir heimkomu sína úr suðurgöngu árið 1235, þar sem hann kom við í Noregi og
hafði þar gerst lendur maður Hákonar konungs og tekið að sér að koma Íslandi
undir hann, enda þótti konungi Snorra lítið hafa orðið ágengt. Sturla hrakti
Snorra frá Reykholti 1236 og árið eftir, þegar Snorri hafði yfirgefið Þorleif
Þórðarson frænda sinn rétt fyrir Bæjarbardaga, sigldi hann til Noregs.

Þar höfðu þó aðstæður breyst því Skúli jarl og Hákon konungur voru orðnir
ósáttir. Snorri var í Noregi tvo vetur en 1239, eftir að frést hafði af óförum
Sturlunga í Örlygsstaðabardaga, vildi Snorri snúa heim en konungur bannaði það.
Út vil eg, sagði Snorri, hafði orð konungs að engu og sneri heim.

Stuttu eftir heimför Snorra gerði Skúli jarl misheppnaða uppreisn gegn Hákoni
konungi, sem lauk með því að Skúli var veginn. Konungur taldi Snorra
landráðamann við sig og fékk Gissur Þorvaldsson það hlutverk að senda Snorra út
til Noregs eða drepa hann ella. Sumarið 1241 dó Hallveig kona Snorra og
upphófust þá deilur um arf milli Snorra og sona Hallveigar, Klængs og Orms, sem
voru jafnframt bróðursynir Gissurar. Klængur og Gissur fóru að Snorra í
Reykholti og lét Gissur menn sína vega hann 23. september 1241. Var það Árni
beiskur sem hjó Snorra banahöggið.

Stytta af Snorra Sturlusyni eftir norska myndhöggvarann Gustav Vigeland var
reist við Reykholtsskóla árið 1947 og er hún afsteypa af styttu sem er í Bergen.

Snorri var tvíkvæntur. Fyrri kona hans (g. 1199) var Herdís Bersadóttir (d.
1233), en eins og áður segir er talið að hún hafi orðið eftir á Borg þegar
Snorri fór í Reykholt og skildu þau síðar. Börn þeirra voru Hallbera, sem fyrst
giftist Árna óreiðu Magnússyni og síðar Kolbeini unga og skildi við báða menn
sína, og Jón murti (eða murtur) Snorrason, sem þótti efnilegur en dó í Noregi
21. janúar 1231 af áverka sem hann fékk í drykkjuróstum.

Seinni kona Snorra var Hallveig Ormsdóttir (um 1199 - 25. júlí 1241). Faðir
hennar, Ormur Jónsson Breiðbælingur, var goðorðsmaður á Breiðabólstað í
Fljótshlíð og sonur Jóns Loftssonar fóstra Snorra. Hún var ekkja er þau Snorri
gerðu með sér helmingafélag 1224 og átti tvo unga syni en börn þeirra Snorra dóu
öll ung.

Snorri átti einnig nokkur börn með frillum sínum. Þar á meðal voru Órækja
Snorrason, Ingibjörg fyrri kona Gissurar Þorvaldssonar og Þórdís, seinni kona
Þorvaldar Snorrasonar í Vatnsfirði.



https://is.wikipedia.org/wiki/Nj%C3%A1ll_%C3%9Eorgeirsson

Njáll Þorgeirsson (einnig nefndur Njáll á Bergþórshvoli) var stórbóndi,
lögspekingur og forspár maður, sem bjó á Bergþórshvoli í Vestur-Landeyjum á
síðari hluta 10. aldar og fram yfir 1010. Hann kemur víða við sögur og virðist
hafa verið áhrifamikill í landsmálapólitík síns tíma.

Njáll og Gunnar á Hlíðarenda voru miklir vinir og varð þeim aldrei sundurorða.
Konur þeirra hötuðust hins vegar og létu þær árum saman drepa húskarla hvor
fyrir annarri en Njáll og Gunnar bættu jafnan hina vegnu með síhækkandi gjöldum.

Endalok Njáls og Bergþóru urðu þau að Flosi Þórðarson á Svínafelli hefndi fyrir
víg Höskuldar Hvítanesgoða með því að brenna bæinn á Bergþórshvoli. Fórust þau
þar hjónin og synir þeirra allir ásamt dóttursyni þeirra, Þórði Kárasyni. Kári
Sölmundarson tengdasonur Njáls slapp úr brennunni og hefndi hennar og sonar síns
grimmilega næstu árin á eftir.

Njáli er lýst í 20. kapitula Brennu-Njáls sögu. Hann er sagður sonur Þorgeirs
gollnis Þórólfssonar og Ásgerðar Áskelsdóttir. (Í Landnámabók er Ásgerður sögð
Asksdóttir, landnámskona milli Seljalandsmúla og Markarfljóts, og talin móðir
Þorgeirs gollnis, sem er þar sagður Ófeigsson en ekki Þórólfsson; Þórólfur er
þar sagður landnámsmaður „fyrir vestan Fljót milli Deildará tveggja“, bróðir
Ásgerðar en fósturfaðir Þorgeirs gollnis.)

Njáll bjó á Bergþórshvoli í Landeyjum en átti annað bú að Þórólfsfelli. Hann var
auðugur að fé og landi. Lögspekingur var hann mestur á Íslandi, langminnugur,
vitur, góðgjarn, forspár og heilráður. Hann var friðarsinni og bar aldrei vopn
nema fyrir hefðar sakir því eitt sinn bar hann litla taparöxi en þær voru oftast
virðingagjafir til forna. Sagt var að hann leysti hvers manns vandræði er á hans
fund kom.

Með lýsingunni á Njáli leitast höfundur Njálu við að koma til skila andlegu
atgervi hans, visku og góðgirni. Snorri Sturluson minnist einnig á Njál í Eddu
sinni en þar tilgreinir hann skáldskap hans og eignar honum eitt heiti sjávar,
húmur.

Kona Njáls var Bergþóra Skarphéðinsdóttir og er henni lýst svo að hún hafi verið
drengur góður. Börn þeirra voru sex að sögn Njálu, þrír synir og þrjár dætur.
Skarphéðinn, Grímur og Helgi eru kallaðir einu nafni Njálssynir; dæturnar hétu
Þorgerður og Helga, en sú þriðja er ekki nefnd. Auk þess átti Njáll soninn
Höskuld með Hróðnýju Höskuldsdóttur frá Keldum.

Synir Njáls og Bergþóru voru kvæntir og áttu börn. Kona Skarphéðins var
Þórhildur Hrafnsdóttir, kona Helga var Þórhalla Ásgrímsdóttir og kona Gríms var
Ástríður af Djúpárbakka og var hann seinni maður hennar. Dætur þeirra hjóna voru
einnig giftar. Þorgerður var gift Katli Sigfússyni í Mörk og Helga var gift Kára
Sölmundarsyni.

Njálssynir urðu allir vaskir menn og miklir af rammleik. Faðir þeirra virðist þó
oftast hafa tangarhald á þeim og þeir hlýtt honum í flestu. Heilræði Njáls voru
alltaf til taks fyrir synina þegar á þurfti að halda. Í sögunni heldur Njáll
hugmyndina um feðraveldi í heiðri og gengur að því vísu að vilji hans sé virtur,
þ.e. að hann ráði öllu. Hann reynir að ráðstafa lífi sona sinna á sem
hagstæðasta hátt fyrir fjölskyldu sína. Synir hans virðast af þeim sökum ekki
vera mjög sjálfstæðir. Þeir dvelja löngum stundum á Bergþórshvoli og fylgja
Njáli nær alltaf.

Skarphéðinn var ólíkur Njáli þar eð hann var líkamlega sterkur og vildi láta
vopnin tala. Njáll virðist ekki hafa haft mikið dálæti á honum en Bergþóra mat
hann mikils, enda voru þau um margt lík. Hins vegar lét hann meira með Helga,
sem var forspár líkt og faðir hans. Grímur Njálsson virðist hvorki hafa verið
Njáli til ama né mikillar sæmdar. Þórhallur Ásgrímsson Elliða-Grímssonar var
einnig í fóstri á Bergþórshvoli. Honum kenndi Njáll lög svo vel að eftir dauða
Njáls var hann sagður einn af þremur lögfróðustu mönnum Íslands.

Þegar Njáll var fimmtugur tók hann Höskuld Þráinsson í fóstur. Það virðist hafa
verið ætlun hans að reyna með því að forðast deilur síðar meir þar sem synir
hans höfðu vegið Þráin föður Höskulds. Höskuldur var að mörgu líkari Njáli en
synir hans og unni Njáll að eigin sögn Höskuldi meira en blóðsonum sínum. Þó
kann að vera að hann hafi látið svo til að reyna að forðast hefndir frænda
Höskuldar eftir víg hans. Hann ól Höskuld upp af kostgæfni og gerði hann að
manni vinsælum og leiðtoga í sveitinni. Ást Njáls á Höskuldi kom bersýnilega í
ljós þegar hann gekk framhjá elsta syninum, Skarphéðni, og kom því til leiðar að
Höskuldi var veitt goðorð.

Hjónabönd í Íslendingasögum verða oftar en ekki valdur að afdrifaríkri
atburðarás og er Njála þar engin undantekning. Hjónaband Hallgerðar langbrókar
og Gunnars á Hlíðarenda var vægast sagt ófarsælt. Það tengist einnig sambandi
Bergþóru og Njáls. Njáll mat Gunnar meira en syni sína og reyndi Bergþóra að
auka sæmd Helga á kostnað Gunnars. Það gerði hún með því að láta Hallgerði víkja
úr sæti á Bergþórshvoli fyrir konu Helga. Hún vissi að Hallgerði rynni í skap og
hún mundi erfa þetta við hana. Bergþóra var snjöll rétt eins og Njáll en beitti
kænsku sinni ekki alltaf í sömu átt.

Vinátta Njáls og Gunnars var með eindæmum góð þótt á þeim væri töluverður
aldursmunur og eru fá dæmi um slík vinatengsl í íslensku fornsögunum. Með
samspili andlegs atgervis Njáls; visku hans og góðvildar, og líkamlegs atgervis
Gunnars varð til mjög sterkt tvíeyki og er nærtækast dæmið um Kaupa-Héðin;
Hrútur mátti sín einskis, þótt vitur væri, gagnvart kænsku Njáls og hetjuskap
Gunnars. Vinum sínum reyndist Njáll ávallt vel og voru margir fúsir að veita
honum lið sökum þess. Nefna má að Hjalti Skeggjason hét Njáli liðveislu og sagði
heilræði Njáls, sem hann hafði veitt honum áður, vera næg laun.

Njáll ólst upp við heiðni og þá siði sem henni fylgdu, svo sem hefndarskyldunna.
Hann tók kristni á gamals aldri en ávallt var togstreitan milli hins gamla og
nýja siðar til staðar. Þegar Höskuldur var veginn var Njáll orðinn gamall, að
öllum líkindum um áttrætt. Hann gerði sér grein fyrir að það illvirki sem synir
hans höfðu framið var óbein afleiðing ráða hans, að láta stofna Hvítanesgoðorð
til handa Höskuldi og gera þannig á hlut Marðar Valgarðssonar. Mörður rægði
saman Njálssyni og Höskuld og leiðir það til vígs Höskuldar og síðan brennufarar
Flosa eftir að Hildigunnur Starkaðardóttir, ekkja Höskuldar, eggjaði hann til
hefnda.

Þegar búið var að bera eld að bænum og konur urðu óttaslegnar lét Njáll mjög
athyglisverð orð falla: „Trúið þér ok því, at guð er miskunnsamr, ok mun hann
oss eigi láta brenna bæði þessa heims ok annars.“ Þar koma bersýnilega í ljós
áhrif kristni á Njál þar sem hann telur að með því að brenna inni muni hann og
aðrir hreinsast af syndum sínum í samræmi við trúna á hreinsunareldinn á þessum
tíma.

Það er ljóst að Njáll er margslunginn persónuleiki en ávallt hefur verið litið á
hann sem eitt af góðmennum Brennu-Njáls sögu og Íslendingasagna yfir höfuð.
Skeggleysið kann að hafa verið vísbending um karlmennskuleysi hans og var talið
honum til minnkunnar en viska hans vó upp á móti því. Þó má segja að góðmennska
hans hafi orðið honum að falli þar eð ráð hans undu upp á sig og urðu kveikja að
þeirri atburðarás sem varð bani hans og sona hans.



https://is.wikipedia.org/wiki/Alban%C3%ADa

Lýðveldið Albanía er ríki í suðaustur Evrópu. Það á landamæri í norðri að Kosóvó
og Svartfjallalandi, Makedóníu í austri og Grikklandi í suðri. Vesturhluti
landsins liggur að Adríahafinu og í suðvestri liggur strönd landsins með fram
Jónahafinu.

Landið er aðili að Sameinuðu þjóðunum, NATO, Öryggis- og samvinnustofnun Evrópu,
Evrópuráðinu, Alþjóðaviðskiptastofnuninni, Organisation of the Islamic
Conference (OIC) og Miðjarðarhafsráðinu. Það hefur verið umsóknaraðili að ESB
síðan 2003 og sótti formlega um aðild þann 28. apríl 2009.

Í landinu er þingræði. Höfuðborg Albaníu er með 600.000 íbúa af þeim 3.000.000
sem búa í öllu landinu. Lagabreytingar sem miða að frjálsum markaði hafa opnað
landið fyrir erlendum fjárfestingum, sérstaklega á orku- og samgöngusviði.

Landinu er skipt í 12 héruð sem skiptast svo aftur í 36 sýslur og 373
bæjarfélög. 72 bæjarfélög landsins eru borgir. Í landinu öllu er alls 2980 bæir
og samfélög. Hver sýsla er með ráð sem er skipað meðlimum bæjarfélaganna í
sýslunni. Bæjarfélögin eru ábyrg fyrir grunnþjónustu og löggæslu.



https://is.wikipedia.org/wiki/Vi%C3%B0reisn

Viðreisn er íslenskt stjórnmálaafl sem bauð sig fram í fyrsta skipti í
Alþingiskosningum 2016. Fyrsti stefnumótunarfundur samtakanna var haldinn 11.
júní 2014. Benedikt Jóhannesson, útgefandi, er einn af upphafsmönnum samtakanna
og formaður flokksins. Hann var lengi vel trúnaðarmaður innan
Sjálfstæðisflokksins en skráði sig úr honum til að vinna að stofnun Viðreisnar í
kjölfar tillögu ríkisstjórnarinnar um afturköllun aðildarumsóknar að
Evrópusambandinu og mótmælunum sem fylgdu henni. Samkvæmt Benedikt má finna
innan Viðreisnar fólk sem hefur verið virkt í Sjálfstæðisflokki og
Samfylkingunni, auk annarra sem annað hvort tilheyrðu öðrum flokkum eða engum.

Ungliðahreyfing Viðreisnar var stofnuð í maí árið 2016. Hugmyndin var að
ungliðar mönnuðu framboðslista Viðreisnar til jafns við þá eldri.

Samkvæmt stefnuviðmiðum Viðreisnar eru samtökin „nútímalegur, frjálslyndur
flokkur sem hefur það að markmiði að berjast fyrir réttlátu samfélagi, stöðugu
efnahagslífi og fjölbreyttum tækifærum. Áhersla er lögð á markaðslausnir,
vestræna samvinnu, frelsi, jafnrétti og jafnan atkvæðisrétt fyrir alla“.



https://is.wikipedia.org/wiki/Hundur

Hundur (fræðiheiti: canis lupus familiaris) er spendýr í ættbálki rándýra af
hundaætt og ættkvísl hunda. Hugtakið er notað jafnt um vilt og tamin afbrigði en
venjulega ekki um úlfa sem þó teljast undirtegund sömu dýrategundar.

Hundar eru til í fjölda afbrigða og getur verið mikill útlits- og jafnvel
skapgerðarmunur frá einu afbrigði til annars. Þeir eru haldnir jafnt sem gæludýr
og vinnudýr.

Hundar eru afkomendur úlfa sem voru tamdir fyrir um 15.000-100.000 árum síðan.
Rannsóknir benda til þess að hundar hafi fyrst verið tamdir í Austur-Asíu,
hugsanlega í Kína, fyrir um 100.000 árum síðan og að fyrstu mennirnir sem fóru
til Norður-Ameríku hafi haft með sér hunda frá Asíu. Hundar eru því sennilega
fyrsta dýrategundin sem mönnum tókst að temja. Rannsóknir benda einnig til þess
að síðan hundar voru fyrst tamdir hafi þeir verið tamdir aftur á mismunandi
tímum á ólíkum stöðum í heiminum. Þá hafi hundar breiðst út um jörðina með
manninum. Þegar menn fóru að stunda akuryrkju og landbúnað fjölgaði hundum mjög
auk þess sem eftirspurn varð til eftir hundum með sérhæfðari hæfileika. Þar með
hófst ræktun hunda í þeim tilgangi að ná fram þeim eiginleikum sem sóst var
eftir.

Elstu leifar hunda sem fundist hafa eru tvær höfuðkúpur frá Rússlandi og
kjálkabein frá Þýskalandi frá því um 13.000-17.000 árum síðan. Líklegur forfaðir
þeirra er stórvaxið afbrigði úlfa sem einkum viðhefst á norðlægum slóðum. Talið
er að rekja megi leifar smærri hunda sem fundist hafa í hellum frá miðsteinöld í
miðausturlöndum og eru taldar vera um 12.000 ára gamlar til smávaxnari úlfa í
Suðvestur-Asíu, Canis lupus Arabs. Myndskreytingar í hellum og bein sem fundist
hafa benda til þess að fyrir um 14.000 árum hafi hundar verið haldnir allt frá
Norður-Afríku, þvert yfir Evrasíu og til Norður-Ameríku. Hundagrafreitur frá
miðsteinöld í Svaerdborg í Danmörku gefur til kynna að í Evrópu hafi hundar
verið mikils metnir.

Niðurstöður genarannsókna hafa hingað til verið misvísandi. Vilà, Savolainen
o.fl. (1997) komust að þeirri niðurstöðu að forfeður hunda hafi aðgreinst frá
úlfum fyrir um 75.000 – 135.000 árum síðan. Aftur á móti leiddi rannsókn
Savolainen o.fl. (2002) til þeirrar niðurstöðu að „hundar ættu sér allir
sameiginlegan uppruna í einu og sama genamenginu“ fyrir um 40.000-15.000 árum
síðan í Austur-Asíu.

Skilgreiningin á hundaafbrigði er nokkuð á reiki. Sum hundaræktarfélög
skilgreina afbrigði þannig að til þess að tilheyra afbrigðinu þarf hundurinn að
vera afkomandi hunda sem eru 75% af því afbrigði. Skilgreiningar sem þessar
skipta máli jafnt fyrir hunda sem haldnir eru sem gæludýr og sýningahunda í
hundasýningum. Lítil genamengi geta verið til vandræða í ræktun nýrra afbrigða
en hundaræktendur eru æ meðvitaðri um nauðsyn þess að rækta afbrigði hunda upp
úr nægilega stóru genamengi en heilsupróf og DNA-rannsóknir geta komið að notum
til þess að komast megi hjá óæskilegum afleiðingum ræktunar. Jafnvel
hreinræktaðir verðlaunahundar geta átt við heilsufarsvandamál að stríða sem
rekja má til innræktunar. Útlit og hegðun hunda af tilteknu afbrigði er að
einhverju leyti fyrirsjáanleg en eiginleikar blendinga geta verið
ófyrirsjáanlegri.

Vinsældir einstakra hundafbrigða eru breytilegar eftir löndum og tímabilum.
Labrador sækir hefur til að mynda notið mikilla vinsælda Í Norður-Ameríku og
Evrópu. Vinsældir eru einnig breytilegar eftir hlutverki hundsins. Þannig eru
rottweiler og dobermann-hundar, bullmastiff og þýskir fjárhundar til dæmis
vinsæl og algeng afbrigði varðhunda en aftur á móti eru þýskir fjárhundar eru á
hinn bóginn mun algengari blindrahundar en rottweiler, dobermann og
bullmastiff-hundar. Labrador sækir og gullinsækir eru einnig vinsælir
blindrahundar, þótt upphaflega hafi þeir verið ræktaðir sem veiðihundar,
sérhæfðir til þess að sækja bráð.

Afbrigði hunda eru fjölbreyttari að stærð, ásýnd og í hegðun en öll önnur tamin
dýr. Hundar eru rándýr og hræætur, með beittar tennur og sterka kjálkavöðva sem
gerir þeim kleift að halda, rífa og brytja fæðu sína. Enda þótt ræktun hunda
hafi breytt mörgum eiginleikum þeirra hafa allir hundar fengið sömu
grundvallareinkennin í arf frá forfeðrum sínum, úlfunum. Líkt og mörg önnur
rándýr eru hundar vöðvastæltir og hafa hjarta- og æðakerfi sem gerir þeim kleift
að bæði ná miklum hraða á spretti og gefur þeim mikið þol.



https://is.wikipedia.org/wiki/Hallger%C3%B0ur_H%C3%B6skuldsd%C3%B3ttir

Hallgerður Höskuldsdóttir (10. öld) var þekkt undir nafninu Hallgerður langbrók,
að líkindum vegna þess að hún hefur verið hávaxin og leggjalöng, eða að nafn
hennar hafi verið ranglega skrá sem langbrók í stað langbrok sem þýðir langt
hár.

Hallgerður var dóttir Höskuldar Dala-Kollssonar og konu hans, Jórunnar
Bjarnardóttur, sem bjuggu á Höskuldsstöðum í Laxárdal í Dalasýslu. Hún var
systir þeirra Þorleiks og Ólafs páa, en frá sonum þeirra, Bolla og Kjartani,
segir í Laxdæla sögu. Hallgerður þótti kvenna fríðust, en var að sama skapi
geðstór og óstýrilát. Fóstri hennar hét Þjóstólfur og var hann vígamaður mikill.

Hallgerður var ung að árum er faðir hennar gifti hana að henni forspurðri og
líkaði henni það stórilla. Fyrsti maður hennar var Þorvaldur Ósvífursson er bjó
undir Felli á Meðalfellsströnd (Staðarfelli á Fellsströnd). Hann sló Hallgerði
utan undir er hún sakaði hann um nísku og fyrir það drap Þjóstólfur hann. Síðar
giftist hún Glúmi Óleifssyni, en bræður hans voru Ragi og Þórarinn lögsögumaður.
Bjuggu þau á Varmalæk í Borgarfirði. Dóttir þeirra hét Þorgerður Glúmsdóttir og
varð hún húsfreyja á Grjótá í Fljótshlíð, gift Þráni Sigfússyni, sem Skarphéðinn
drap og var móðir Höskuldar Hvítanessgoða. Hallgerður og Glúmur unnust mjög en
þó sló Glúmur hana kinnhest og fyrir það drap Þjóstólfur hann einnig þó svo að
Hallgerður bæði honum griða.

Hallgerður skipti löndum við Þórarin mág sinn, hann fékk Varmalæk en hún
Laugarnes við Reykjavík. Nokkru síðar giftist hún Gunnari Hámundarsyni á
Hlíðarenda og var húsfreyja þar. „Af henni mun standa allt hið illa er hún kemur
austur hingað“ sagði Njáll á Bergþórshvoli við Gunnar um þann ráðahag. Eitt vor
varð þurrð í búi þeirra Hlíðarendahjóna og sendi Hallgerður þá Melkólf þræl til
að stela í Kirkjubæ á Rangárvöllum, en þar hafði hann verið áður og þekkti öll
húsakynni. Er Gunnar komst að þessu sló hann Hallgerði kinnhest og kvaðst ekki
vilja vera þjófsnautur. Þennan kinnhest mundi hún honum er hún neitaði að gefa
honum lokk úr hári sínu áður en hann var veginn. Hefur það verið túlkað á ýmsa
vegu af bókmenntafræðingum. Synir Gunnars og Hallgerðar voru Grani og Högni og
var Högni vinur Skarphéðins, en Grani ekki.

Eftir víg Gunnars fór Hallgerður að Grjótá til Þorgerðar dóttur sinnar. Síðar
fluttist hún að Laugarnesi við Reykjavík, sem var eignarjörð hennar eftir Glúm
mann sinn. Þar bjó hún um nokkurt skeið og dó þar nokkru eftir kristnitöku.
Hallgerðarleiði hét þúst eða stór þúfa, sem nú er horfin undir gatnamót
Kleppsvegar og Laugarnesvegar. Henni fylgdi sú sögn að þar lægi Hallgerður
grafin, en einnig er til sú sögn að legstaður hennar sé í Laugarneskirkjugarði.
Þegar grafið var í þúfuna árið 1921 fannst þar gjallhaugur og einhverjar
hleðslur.



https://is.wikipedia.org/wiki/Gar%C3%B0ab%C3%A6r

Garðabær áður Garðahreppur er sveitarfélag á höfuðborgarsvæðinu á milli Kópavogs
og Hafnarfjarðar.

Garðahreppur varð til árið 1878, ásamt Bessastaðahreppi, þegar Álftaneshreppi
var skipt í tvo hluta. Var hann kenndur við kirkjustaðinn Garða á Álftanesi.
Hafnarfjörður var innan hreppsins fyrstu þrjá áratugina, en var skilinn frá
honum þegar hann fékk kaupstaðarréttindi 1. júní 1908. Sjálfur fékk Garðahreppur
kaupstaðarréttindi 1. janúar 1976 og nefndist eftir það Garðabær.

Samhliða þjóðaratkvæðagreiðslu um tillögur stjórnlagaráðs þann 20. október 2012,
fór fram íbúakosning í Garðabæ og sveitarfélaginu Álftanesi og var sameining
þeirra í eitt sveitarfélag samþykkt. Hið nýja sveitarfélag heitir Garðabær en um
það hafði verið samið fyrir kosningarnar og miðað við tölur Hagstofu frá 1.
janúar 2012 munu íbúar sameinaðs sveitarfélags verða um 14.000 talsins.
Sameiningin tók gildi um áramótin 2012/2013.



https://is.wikipedia.org/wiki/Eyjafjallaj%C3%B6kull

Eyjafjallajökull (ˈei:jaˌfjatlaˌjœ:kʏtl̥) er sjötti stærsti jökull Íslands.
Undir jöklinum er eldkeila sem hefur gosið fjórum sinnum síðan land byggðist,
fyrst árið 920, þá 1612, 1821 og 2010. Öll þessi gos hafa verið frekar lítil.
Þegar gaus árið 1821 stóð gosið til ársins 1823. Gos hófst svo á Fimmvörðuhálsi
þann 20. mars 2010 austan við Eyjafjallajökul. Þann 14. apríl 2010 hófst gos
undir jökulhettunni.

Eyjafjallajökull er einn af hæstu tindum Íslands, um 1.666 m hár. Úr jöklinum
renna 2 skriðjöklar sem heita Steinsholtsjökull og Gígjökull en þeir skríða
báðir til norðurs í átt að Þórsmörk. Hafa þeir á síðustu árum hörfað mikið og er
Gígjökull nánast að hverfa.

Eyjafjallajökull og Mýrdalsjökull eru næst hvor öðrum á Fimmvörðuhálsi. Þar reka
Ferðafélag Íslands og Útivist 2 gistiskála sem heita Baldvinsskáli og
Fimmvörðuskáli. Eyjafjallajökull er mjög varasamur til ferðalaga vegna
jökulsprungna en jökullinn er mjög brattur og sprunginn.

Lítið eldgos varð 2010 á Fimmvörðuhálsi, austan Eyjafjallajökuls, og stóð frá
21. mars til 13. apríl það ár. Fyrstu merki um gosið sáust kl. 23:58 20. mars og
voru talin vera í Eyjafjallajökli. 2010[1]. Síðar kom í ljós að gossprungan var
á Fimmvörðuhálsi.

Eldgos hófst í toppgíg Eyjafjallajökuls að morgni 14. apríl 2010 og stóð til 23.
maí það ár.



https://is.wikipedia.org/wiki/Al%C3%BE%C3%BD%C3%B0ul%C3%BD%C3%B0veldi%C3%B0_K%C3%ADna

Alþýðulýðveldið Kína (kínverska: 中国; pinyin: Zhōngguó) nær yfir megnið af því
svæði sem í menningarlegu, landfræðilegu og sögulegu samhengi hefur verið kallað
Kína. Allt frá stofnun þess árið 1949 hefur ríkið verið undir stjórn
Kommúnistaflokks Kína. Það er fjölmennasta ríki veraldar með yfir 1,4 milljarða
íbúa sem flestir teljast til hankínverja. Það er stærsta ríki Austur-Asíu að
flatarmáli og það fjórða stærsta í heiminum. Ríkið á landamæri að fjórtán
ríkjum: Afganistan, Bútan, Indlandi, Kasakstan, Kirgistan, Laos, Mongólíu,
Búrma, Nepal, Norður-Kóreu, Pakistan, Rússlandi, Tadsjikistan og Víetnam.
Höfuðborgin er Beijing.

Alþýðulýðveldið gerir tilkall til Tævan og nærliggjandi eyja sem í raun lúta þó
stjórn Lýðveldisins Kína. Hugtakið „meginland Kína“ er stundum notað til að lýsa
Alþýðulýðveldinu og þá eru Hong Kong og Maká yfirleitt ekki talin með sökum
sérstöðu þeirra. Einnig gengur þessi hluti Kína undir nafninu „Rauða Kína“,
yfirleitt á meðal andstæðinga eða gagnrýnenda þess.

Í Kína er það opinber stefna að takmarka fjölda fæddra barna við eitt barn fyrir
hverja fjölskyldu til þess að draga úr fólksfjölgun. Talið er að um 400
milljónir færri hafi fæðst en ella vegna stefnunnar.



https://is.wikipedia.org/wiki/Kr%C3%ADmskagi

Krímskagi er skagi sem teygir sig út í Svartahafið. Samkvæmt manntali frá 2007
búa þar tæplega tvær milljónir manna. Meirihluti þeirra telja sig Rússa og tala
rússnesku.

Krímskaginn hefur oftar en einu sinni komist í heimsfréttirnar. Krímstríðið var
háð á miðri 19. öld á milli Rússa og Vestrænna bandamanna ásamt Ottóman-Tyrkjum.
Á Yalta-ráðstefnunni sem haldin var í Yalta á Krímskaganum undir lok seinni
heimsstyrjaldarinnar réðu sigurvegararnir ráðum sínum um skiptingu Evrópu að
stríðinu loknu.

Skaginn tilheyrði Úkraínu uns íbúarnir ákváðu að slíta sig frá henni og ganga í
sambandsríki Rússlands eftir óeirðirnar í landinu 2014. Í Rússlandi telst hann
jafnt sjálfsstjórnarsvæði sem er lýðveldi.

Í febrúar 2014 komu upp eldfimar aðstæður á Krímskaganum í kjölfar óeirða í
Úkraínu og í framhaldi af því héldu krímverjar kosningar um framtíð sína.
Niðurstöður hennar voru að afdráttarlaus meirihluti eða yfir 90 % kaus að slíta
sambandinu við Úkraínu og sameinast Rússlandi.



https://is.wikipedia.org/wiki/Heimsmeistaram%C3%B3t_landsli%C3%B0a_%C3%AD_knattspyrnu_karla

Heimsmeistarakeppnin í knattspyrnu var komið af stað af Fédération
Internationale de Football Association eða FIFA. Heimsmeistarakeppnin er einn
vinsælasti íþróttaviðburður í heimi og er áhorf á heimsmeistarakeppnina meira en
á Ólympíuleikana.

Úrslitakeppnin er haldin á fjögurra ára fresti en þess á milli þess keppa 197
landslið (tölur fyrir HM 2006) um sæti í úrslitakeppninni og eru þar sæti fyrir
32 lið (24 lið árið 1998) og fær liðið sem vann síðustu heimsmeistarakeppni
sjálfkrafa sæti í úrslitakeppninni. Keppnin hefur verið haldin á fjögurra ára
fresti frá árinu 1930, þó á því séu tvær undantekningar; ekki var spilað árið
1942, vegna þess að FIFA gat ekki komið sér upp um hvort keppnin ætti að vera
haldin í Brasilíu eða Þýskalandi, auk þess sem seinni heimsstyrjöldin var í
algleymingi, né 1946, vegna þess að verið var að byggja allt uppá nýtt alls
staðar í heiminum eftir seinni heimsstyrjöldina.

Heimsmeistarakeppnin í knattspyrnu var fyrst haldin í Úrúgvæ árið 1930 og unnu
Úrugvæar þá keppni. Það lið sem að hefur oftast (og alltaf) tekið þátt í
heimsmeistarakeppninni er Brasilía og hafa þeir unnið hana 5 sinnum. Alls hafa
átta lið unnið titilinn en þau eru:



https://is.wikipedia.org/wiki/Franska_P%C3%B3l%C3%BDnes%C3%ADa

Franska Pólýnesía (franska Polynésie française, tahítíska Porinehia Farani) er
franskt yfirráðasvæði í Suður-Kyrrahafi. Frönsku Pólýnesíu tilheyra nokkrir
pólýnesískir eyjaklasar. Frægasta eyjan er Tahítí í Félagseyjaklasanum. Hún er
líka fjölmennasta eyjan og þar sem höfuðborgin, Papeete, er staðsett.
Clipperton-eyja er ekki hluti af eyjaklasanum en var undir stjórnsýslu Frönsku
Pólýnesíu til ársins 2007.

Eyjaklasarnir sem mynda Frönsku Pólýnesíu eru Markgreifaeyjar, Félagseyjar,
Tuamotueyjar, Gambier-eyjar, Ástraleyjar og Basseyjar. Fyrstu eyjarnar sem
pólýnesar settust að á voru Markgreifaeyjar og Félagseyjar. Ferdinand Magellan
sá eyjuna Puka-Puka árið 1521 en landkönnun Evrópumanna hófst ekki fyrr en á 18.
öld. Trúboð mótmælenda hófst undir lok 18. aldar og franskir kaþólskir trúboðar
voru reknir frá Tahítí árið 1836. Það varð til þess að Frakkar sendu herskip til
eyjarinnar og lýstu yfir stofnun fransks verndarsvæðis árið 1842. Árið 1946 voru
eyjarnar gerðar að frönsku yfirráðasvæði og íbúar fengu franskan
ríkisborgararétt. Frakkar stunduðu tilraunir með kjarnorkusprengjur á eyjunum
frá 1962. Árið 1977 fengu eyjarnar takmarkaða heimastjórn.

Þótt eyjarnar séu með eigið þing og ríkisstjórn eru þær ekki í frjálsu sambandi
við Frakkland líkt og Cookseyjar. Frakkland hefur yfirumsjón með dómskerfi,
menntakerfi, lögreglu og vörnum eyjanna. Helsta útflutningsvara eyjanna er svört
perla. Ferðaþjónusta og vinna fyrir franska herinn eru mikilvægar
atvinnugreinar.

Franska Pólýnesía var franskt handanhafssvæði (territoire d'outre-mer) frá 1946
til 2003. Árið 2004 var landið gert að handanhafslandi (pays d'outre-mer au sein
de la République).

Gjaldmiðill Frönsku Pólýnesíu er kyrrahafsfranki sem er festur við evruna á
genginu 1:0.00838. Verg landsframleiðsla á mann árið 2008 var um 27.000 dalir
sem er lægra en á Havaí, Ástralíu, Nýja-Sjálandi og Nýju-Kaledóníu, en hærra en
í öllum öðrum sjálfstæðum eyríkjum í Kyrrahafi.

Hagkerfi Frönsku Pólýnesíu er tiltölulega þróað og byggist aðallega á
innflutningi, ferðaþjónustu og fjárhagsaðstoð frá Frakklandi. Ferðaþjónusta er
mjög þróuð á stærstu eyjunum. Helstu landbúnaðarvörur eru kókoshneta (kopra),
grænmeti og ávextir. Landið flytur út vanillu í hæsta gæðaflokki, nónaldinsafa
og hinar frægu svörtu tahítísku perlur sem námu 55% af heildarverðmæti
útflutnings árið 2008.



https://is.wikipedia.org/wiki/Axlar-Bj%C3%B6rn

Björn Pétursson, kallaður Axlar-Björn (d. 1596), var illmenni sem bjó að Öxl í
Breiðuvík á Snæfellsnesi seint á 16. öld og er eini fjöldamorðingi Íslands, þótt
heimildum beri ekki saman um hve marga hann myrti.

Miklar þjóðsögur hafa gengið um Björn og illvirki hans og voru þær skráðar af
séra Sveini Níelssyni en einnig er sagt frá honum og syni hans í þjóðsögum Jóns
Árnasonar. Margt er þar þó með miklum ólíkindablæ og ekkert er víst um Björn og
glæpi hans nema það sem segir í tveimur Alþingisdómum frá 1596 og 1597, auk þess
sem gera má ráð fyrir að það sem Björn Jónsson segir í Skarðsárannál sé ívið nær
lagi en sagnir sem skráðar voru 250-300 árum eftir aftöku Axlar-Bjarnar, en
Björn annálaritari var rúmlega tvítugur þegar nafni hans var tekinn af lífi.
Hann segir að Björn hafi myrt níu manns en þjóðsögurnar segja að þeir hafi verið
fjórtán eða átján. Þetta voru aðallega ferðamenn sem áttu leið hjá bæ hans og
voru þeir rændir aleigu sinni og síðan drepnir, en suma drap Björn að sögn til
að fela illvirki sín. Björn á Skarðsá segir að Axlar-Björn hafi grafið líkin í
heygarði eða fjósi en þjóðsögur segja að hann hafi komið líkunum fyrir í tjörn
einni skammt frá bænum.

Björn var handtekinn 1596 og dæmdur og tekinn af lífi á Laugarbrekkuþingi þá um
vorið. Samkvæmt Skarðsárannál og þjóðsögnunum var hann marinn á útlimum með
sleggjum fyrir aftökuna og þegar búið var að hálshöggva hann var líkið höggvið
sundur og stykkin fest upp á stengur. Slíkt var þó í ósamræmi við íslensk lög á
þeim tíma og í Alþingisdómnum sama ár er sagt að hann hafi verið réttaður eftir
lögmáli, svo óvíst er að nokkrar pyntingar hafi verið viðhafðar.

Eiginkona Axlar-Bjarnar hét Þórdís Ólafsdóttir og Alþingisdómarnir tveir sem
fyrr var getið snúast að mestu um örlög hennar; hún var grunuð um hlutdeild í
glæpum manns síns eða að minnsta kosti vitorð. Samkvæmt dómnum frá 1597 var
Kastian Bock sýslumanni falið að kanna „hvort hún væri nokkuð sökuð í þessum
málum eður ei enn af nýju, og ef svo er, að nokkuð bevísist, að hún hafi sig í
þeim vandræðum vafið ..., þá dæmum vér henni refsing og straff eftir því prófi.
En bevísist ekki upp á hana öðruvísi en nú hefir fram fyrir oss komið, þá kunnum
vér henni ekki refsing að dæma." Líklega hefur ekkert sannast upp á Þórdísi því
engar heimildir eru um að hún hafi verið tekin af lífi eða hlotið aðra refsingu

Sonur þeirra Björns var Sveinn „skotti“ og samkvæmt þjóðsögunum fæddist hann
ekki fyrr en eftir aftöku föður síns. Hann varð kunnur landshornaflakkari og
illvirki og var hengdur árið 1648 fyrir að gera tilraun til að nauðga húsfreyju
í Rauðsdal á Barðaströnd. Sonur hans hét Gísli og var kallaður hrókur. Hann
virðist hafa erft óknyttaeðlið því að hann var hengdur rétt eins og faðir hans,
samkvæmt annálum.

Saga Björns hefur orðið ýmsum yrkisefni. Úlfar Þormóðsson skrifaði um hann
sögulega skáldsögu, Þrjár sólir svartar, árið 1988. Megas skrifaði skáldsögu sem
hét Björn og Sveinn eða Makleg málagjöld þar sem þeir feðgar ferðast um
undirheima Reykjavíkur nútímans. Hún kom út 1994. Og árið 2012 setti
leikhópurinn Vesturport upp sýninguna Axlar-Björn, sem byggð er á þjóðsögunum um
Björn og konu hans.



https://is.wikipedia.org/wiki/V%C3%A6ndi

Vændi nefnast þau viðskipti þegar einhver leyfir öðrum einstaklingi að eiga við
sig kynmök gegn gjaldi. Vændi er einnig haft um skipulagða atvinnustarfsemi þar
sem melludólgur, hórumangari eða pútnamangari lifa á því að selja aðgang að
líkama skjólstæðinga sinna, og veita þeim einhverskonar vernd og/eða húsnæði í
staðinn. Kvenkyns hórumangarar ganga venjulega undir nöfnum eins og hórumamma
eða mellumamma og stundum líka flyðrumóðir.

Þær konur sem stunda vændi eru kallaðar ýmist vændiskonur, hórur, mellur,
skækjur eða portkonur o.s.frv., og karlmaður sem selur sig konum kallast gígalói
eða karlhóra. Hommaknapi er karlmaður sem selur sig öðrum karlmönnum.

Íslenskir feministar, þ.á m. Ásta Ragnheiður Jóhannesdóttir, alþingismaður,
vilja „segja mansali stríð á hendur“ með því að banna kaup á vændi með lögum, þó
bein tengsl þeirra tveggja sé ekki með öllu skýr.. Viku fyrir kosningar 2009 var
hegningarlögum breytt, þ.a. kaup á vændi verða framvegis refsiverð.



https://is.wikipedia.org/wiki/Kristni

Kristni er eingyðistrú af abrahamískum stofni. Upphafsmaður trúarbragðanna og sá
sem þau eru kennd við var Jesú frá Nasaret sem meðal kristinna manna er kallaður
Jesús Kristur. Byggjast þau á boðskap hans og trúnni á að hann hafi verið sonur
Guðs og risið upp frá dauðum, svo að þeir sem á hann trúi öðlist eilíft líf. Um
hann má lesa í Nýja testamentinu, sem er síðari hluti Biblíunnar, trúarrits
kristinna manna.

Kristni er fjölmennustu trúarbrögð heimsins í dag, einkum og sér í lagi á
vesturlöndum og er hún þess vegna oftast talin ein af meginstoðum vestrænnar
menningar.

Kristni er upprunnin fyrir botni Miðjarðarhafs, þaðan sem Jesús var, en
fljótlega færðist þungamiðja trúarbragðanna til Rómar, sem var á þeim tíma
langöflugasta miðstöð menningar við Miðjarðarhafið. Til að byrja með voru
kristnir fáir og litið niður á þá, og voru þeir ofsóttir í Rómaveldi vegna þess
að þeir neituðu að dýrka keisarann sem guð. En árið 313 veitti Konstantín
keisari kristnum mönnum trúfrelsi og hætti ofsóknum í Róm þar með. Árið 391
gerði Theodosius I kristni að ríkistrú í rómaveldi. Kristni breiddist einnig út
í nágrannalöndum, árið 301 varð kristni gerð að ríkistrú í Armeníu og var það
fyrsta kristna ríkiskirkjan í heiminum. Til að byrja með var lítil miðstjórn
meðal kristinna og miklar deilur um ýmis trúaratriði, til dæmis eðli Jesú og
Heilaga þrenningu. Keisarinn var yfir kirkjunni, en það var aðeins að nafninu
til. Af og til voru haldin kirkjuþing, þar sem saman komu helstu trúspekingar
samtímans og embættismenn hinna ýmsu kirkjudeilda, til að taka ákvarðanir um
stefnur og strauma er fylgja skyldi. Smám saman fór þó biskupinn í Róm að auka
völd sín og varð embætti hans smám saman að því, sem við í dag köllum páfa.
Þetta sætti patríarkinn í Konstantínópel (nú: Istanbúl) sig ekki við, þannig að
kirkjan klofnaði í rómversk-kaþólsku kirkjuna (sem einnig var nefnd
Vesturkirkjan) og rétttrúnaðarkirkjuna (sem einnig var nefnd Austurkirkjan). Á
16. öld varð svo enn klofningur, þegar þeir, sem eru enn í dag kallaðir
mótmælendur, mótmæltu valdi páfa og spillingu innan kirkjunnar og klufu sig frá
henni í ýmsar deildir, svo sem Lúterstrú og kalvínista.

Nú er kristin trú fjölmennustu trúarbrögð heimsins, með um 2 milljarða
fylgjenda. Rúmur helmingur þeirra telst til rómversk-kaþólsku kirkjunnar, 367
milljónir eru mótmælendur og 216 milljónir tilheyra grísku/rússnesku
rétttrúnaðarkirkjunni. Kristnir búa flestir í Norður- og Suður-Ameríku, Evrópu
og Ástralíu. Hlutfallslega eru kristnir mun færri í Asíu og Afríku en en í hinum
álfunum en þar eru þó margir kristnir, meðal annars í Eþíópíu, þar sem kristni
hefur verið við lýði frá 330.

Kristni var lögtekin á Íslandi annaðhvort árið 999 eða 1000. Margir Íslendingar
höfðu tekið kristna trú fyrr og var kristnin að breiðast hratt út í landinu.



https://is.wikipedia.org/wiki/Hekla

Hekla er 1.491 m hár eldhryggur og er eitt virkasta og þekktasta eldfjall á
Íslandi og gjarnan kölluð Drottning íslenskra eldfjalla.

Fjallið er í Rangárvallasýslu og sést víða að og er auðþekkjalegt – eins og
bátur á hvolfi með breiðar axlir og háan toppgíg. Síðast gaus Hekla í febrúar
2000. Þá var spáð fyrir um eldgosið 15 mínútum áður en það hófst.

Hekla er fremur ungt eldfjall og er meginhluti hennar, þ.e. allt háfjallið,
talinn vera yngri en 7.000 ára. Fjallið stendur á fremur þykkri jarðskorpu þar
sem Suðurlandsbrotabeltið og Suðurlandsgosbeltið mætast. Þarna er því mikil
virkni í jarðskorpunni, spenna er hlaðinn í brotbeltinu en undir gosbeltinu
liggja kvikuhólf og -þrær.

Allstór sprungurein er undir fjallinu sem bendir til þess að gosið hafi á
gossprungum áður en fjallið hlóðst upp og kvikuhólf þess myndaðist. Þessi
sprunga sést vel á yfirborðinu og hefur oft gosið úr henni, en þó líka úr öxl
fjallsins, s.s. utan sprungunnar. Þessari Heklugjá tengjast fleiri gígar sem
hafa gosið í áranna rás, sumir einu sinni, aðrir oftar.

Einhver mestu hamfaragos á Íslandi áttu sér stað í Heklu fyrir 7000, 4500 og
2900 árum. Þá var gosvirkni í Heklu öðruvísi en nú er. Lengra leið á milli gosa
og sprengivirkni þeirra var mun meiri, en eingöngu kom upp kísilrík (súr) gjóska
og að öllum líkindum runnu engin hraun í þessum gosum. Ummerki um þessi gos má
finna í formi gjóskulaga sem dreifðust yfir stóran hluta landsins, einkum í
norðurátt.

Það var jarðfræðingurinn Sigurður Þórarinsson sem gaf þessum gjóskulögum nöfn og
nefndi þau H5, H4 og H3, en af þeim er H3 mesta og útbreiddasta gjóskulagið.
Ummerki hafa einnig fundist um fjórða sprengigosið sem líklega varð fyrir um
3500 árum en það er þó mörgum stærðargráðum minna en hin. Vikurinn frá þessu
gosi nefndi Sigurður Þórarinsson upphaflega H2 þar sem hann taldi hann vera
yngri en H3 gjóskuna. Síðar kom í ljós að svo var ekki og hefur vikurinn sem
myndaðist í þessu gosi síðan gengið undir nafninu Selsundsvikurinn. Eina gos
Heklu á sögulegum tíma sem sambærilegt er við þessi forsögulegu gos, er gosið
árið 1104 sem einnig var sprengigos, en gjóskufallið frá því gosi lagði t.a.m.
byggð í Þjórsárdal í eyði.

Hekla hefur gosið árið 1104, 1158, 1206, 1222, 1300, 1341, 1389, 1510, 1597,
1636, 1693, 1766, 1845, 1947, 1970, 1980, 1981, 1991 og 2000.

Mikil hjátrú hefur verið tengd fjallinu í gegnum aldirnar. Töldu menn lengst af
að Hekla væri inngangur að helvíti eða jafnvel helvíti sjálft.
Náttúrufræðingarnir Bjarni Pálsson og Eggert Ólafsson vildu afsanna þetta og
voru fyrstir manna til að ganga á fjallið árið 1750.

Segir reyndar í Íslandslýsingu Odds Einarssonar að á 16.öld hafi hafi maður einn
reynt uppgöngu en þegar hann sá hvernig umhorfs var á toppnum hafi hann orðið
vitskertur og ekki lifað lengi eftir það.

2. nóvember 1947 lést Steinþór Sigurðsson í Hekluhrauni, er hann var við
rannsóknarstörf og kvikmyndaði hraunstraum. Valt þá glóandi hraunsteinn úr
hraunbrúninni, hæfði Steinþór og lést hann samstundis.



https://is.wikipedia.org/wiki/H%C3%A1vam%C3%A1l

Hávamál er kvæði úr eddukvæðum. Hávamál merkir mál hins háa, en hinn hái er
Óðinn og er kvæðið lífsspeki hans, og inniheldur hvortveggja hvunndagslegar
ráðleggingar og háspekilegt efni. Eina forna eintakið af Hávamáli er að finna í
Konungsbók Eddukvæða. Kvæðið er talið vera frá seinni hluta 13. aldar en ekki
vita menn neitt um geymd þess fyrr en það kom í eigu Brynjólfs biskups
Sveinssonar í Skálholti 1643, og gaf hann því heitið Sæmundaredda. Einsætt er af
ýmsum ritvillum, að Konungsbók er ekki frumrit, heldur eftirrit eldra handrits,
sem enginn veit nein deili á.

Kvæðið Hákonarmál (c. 960) eftir Eyvind skáldaspilli er elsti ritaði
ívitnunarstaður kvæðisins, þ.e. elsta heimild um að þess sé getið.

Hávamál er safn fjölda kvæða, allt í allt 164 erindi, sem skiptast í 6 þætti.
Bragarháttur Hávamála nefnist ljóðaháttur.

Fyrsti parturinn sem kallast Gestaþáttur er frá 1. til 79. erindi. Hér er sagt
hvernig maður á að haga sér þegar maður er gestur og mikil áhersla er lögð á
mannasiði og siðferðisleg samskipti milli gestgjafa og gests. Fyrsta vísan sýnir
eitt af þessum ráðum:

Næsti stóri hluti Hávamála fjallar um siðferði, siðfræði, um rétta hegðun og
reglur um stjórnun. Talað er til Loðfáfnis og dregur þessi hluti nafn sitt af
því: Loðfáfnismál, en Loðfáfnir er staðgengill þeirra sem lesa eða hlusta.

Ljóðatal, síðasti hluti Hávamála, er mjög háreist í háspeki og fjallar um
útbreiðslu menntunar og dulspeki Óðins. Í eðli sínu er það listi og lykill að
röð af rúnagaldri. Það eru tengsl milli Ljóðatals og Sigrdrífumála, þar sem
valkyrjan Sigrdrífa segir frá þeim rúnum, sem hún hefur vald á. Í kaflanum telur
Óðinn upp fimbulljóðin níu sem hann hefur lært.

Að senda rót með rúnagöldrum á er vel þekkt í norrænum ritum. Til dæmis var það
orsök dauða Grettis sterka Ásmundarsonar.



https://is.wikipedia.org/wiki/Bangladess

Alþýðulýðveldið Bangladess (bengalska: গণপ্রজাতন্ত্রী বাংলাদেশ) er land í
Suður-Asíu með landamæri að Indlandi og Mjanmar og strönd að Bengalflóa við ósa
Gangesfljóts. Í norðri skilur mjó landræma, Siliguri-hliðið, milli Bangladess og
Nepals og Bútan. Landið nær yfir austurhluta héraðsins Bengal þaðan sem það
dregur nafn sitt. Bangadess er áttunda fjölmennasta ríki heims með yfir 150
milljón íbúa.

Við skiptingu Indlands eftir 1940 varð Bangladess hluti af Pakistan sem
Austur-Pakistan. Eftir blóðuga sjálfstæðisbaráttu fékk landið sjálfstæði frá
Pakistan árið 1971. Í kjölfarið fylgdu erfið ár með hungursneyðum, fátækt,
stjórnmálaóróa og fjölda herforingjabyltinga. Árið 1991 var lýðræði endurreist
og síðan þá hefur leiðin legið hægt upp á við, þótt landið glími enn við
vandamál eins og spillingu, útbreidda fátækt, pólitískan óstöðugleika og
náttúruhamfarir.

Bangladess er kallað fljótalandið og það stendur á frjósömum árósum þar sem
Gangesfljót, Brahmaputra og Meghna renna saman. Flóð valda vandræðum árlega á
monsúntímabilinu og vegna fátæktar er stór hluti íbúa berskjaldaður fyrir
náttúruhamförum eins og fellibyljum. Bangladess er eitt af þeim löndum sem talin
eru í mikilli hættu vegna loftslagsbreytinga. Við ströndina eru fenjaskógar eins
og Sundarbanskógurinn í suðvesturhlutanum sem er stærsti leiruviðarskógur heims
og er á heimsminjaskrá UNESCO.



https://is.wikipedia.org/wiki/Opinbert_tungum%C3%A1l

Opinbert tungumál er tungumál sem sett er á sérstakan stall innan ríkja, fylkja
eða sjálfsstjórnarsvæða. Það er yfirleitt málið sem notað er í löggjafarþingum
viðkomandi svæðis en lög margra ríkja fara þó fram á það að opinber gögn séu
þýdd á önnur mál einnig.

Um helmingur ríkja í heiminum hafa opinbert tungumál. Sum hafa aðeins eitt
opinbert tungumál (t.d. Litháen, Þýskaland og Albanía) og sum hafa fleiri en
eitt eins og Hvíta-Rússland, Belgía, Kanada, Finnland og Suður-Afríka.

Í löndum, eins og Írak, Ítalíu og Spáni, eru opinber tungumál en í sumum héruðum
þessara landa eru leyfð önnur tungumál. Önnur lönd, eins og Bandaríkin hafa
ekkert opinbert tungumál en nokkur ríki Bandaríkjanna hafa opinbert tungumál. Að
lokum má nefna lönd eins og Ástralíu, Lúxemborg og Svíþjóð sem hafa ekkert
opinbert tungumál, ekki er heldur getið um opinbert tungumál í stjórnarskrá
Íslands.

Afleiðing nýlendustefnu í Afríku og á Filippseyjum er sú að opinbert tungumál
(franska eða enska) er ekki það sama og talað er af fólkinu í landinu. Á móti má
nefna Írland þar sem írska hefur verið skilgreind sem opinbert tungumál sökum
þjóðernishyggju en flest allir tala ensku sem er að vísu annað opinbert tungumál
Írlands.



https://is.wikipedia.org/wiki/New_York-borg

New York eða Nýja Jórvík (enska: New York City, gjarnan skammstafað NYC) er
fjölmennasta borg New York-fylkis, og jafnframt Bandaríkjanna, með ríflega 8,3
milljónir íbúa (2012) af ýmsum þjóðernum. Borgin er 800 ferkílómetrar að stærð
og hefur hlotið viðurnefnið „stóra eplið“ (ensku the Big Apple, sjá listann yfir
gælunöfn).

New York-borg er miðstöð viðskipta, stjórnmála, samskipta, tónlistar, tísku og
menningar og í henni eru einnig aðalstöðvar Sameinuðu þjóðanna.

Borginni er stjórnsýslulega skipt í fimm hluta: Brooklyn, Bronx, Manhattan,
Queens og Staten Island.

Áður en Evrópubúar settust að á svæðinu bjuggu Lenape indíánar þar. Fyrsti
Evrópumaðurinn sem kom til New York var ítalinn Giovanni da Verrazzano en hann
kom þangað árið 1525. Hins vegar yfirgaf hann staðinn strax og skildi ekkert
eftir sig. Það var ekki fyrr en árið 1609 að Hollendingar sendu Englendinginn
Henry Hudson, sem Hudsonfljótið er nefnt eftir, og byggð Evrópumanna var stofnuð
þar árið 1613. Á meðan Hollendingar réðu yfir borginni kallaðist hún Nýja
Amsterdam en 1664 náðu Bretar borginni á sitt vald og endurskýrðu hana New York
(sem stundum hefur verið kölluð Nýja-Jórvík á íslensku) til heiðurs Hertoganum
af Jórvík. Jórvík eða York á Englandi er aftur leitt af keltneska staðarheitinu
Caer Ebroc. 1673 náðu Hollendingar aftur stjórn yfir borginni og kölluðu hana
Nieuw-Oranje („Nýju Óraníu“) en gáfu hana endanlega frá sér árið 1674.



https://is.wikipedia.org/wiki/Lith%C3%A1en

Litháen, Lýðveldið Litháen (í eldra máli Lithaugaland; litháíska: Lietuva eða
Lietuvos Respublika) er land í Mið-Evrópu, eitt Eystrasaltslandanna. Það á
landamæri að Lettlandi í norðri, Hvíta-Rússlandi í austri og Póllandi og
Kaliningrad (Rússlandi) í suðri. Í vestri liggur landið að Eystrasalti. Opinbert
tungumál landsins, litháíska, er annað tveggja baltneskra mála sem enn eru
töluð. Hitt er lettneska.

Um aldir bjuggu nokkrar baltneskar þjóðir í landinu þar til Mindaugas sameinaði
þær á 4. áratug 13. aldar. Hann var fyrsti stórhertogi Litháen og síðan
konungur. Stórhertogadæmið gekk í Lúblínsambandið árið 1569 og Pólsk-litháíska
samveldið varð til. Þessu ríki var skipt milli nærliggjandi stórvelda,
Rússlands, Prússlands og Austurríkis, frá 1772 til 1795 og stærstur hluti
Litháens féll Rússneska keisaradæminu í skaut. Undir lok Fyrri heimsstyrjaldar
1918 lýsti Litháen yfir sjálfstæði. Árið 1940, í Síðari heimsstyrjöld, lögðu
Sovétmenn og síðan Þjóðverjar landið undir sig. Þegar Þjóðverjar hörfuðu 1944
lögðu Sovétmenn landið aftur undir sig og Sovétlýðveldið Litháen var stofnað
árið 1945. Árið 1990 lýsti Litháen yfir sjálfstæði frá Sovétríkjunum, fyrst
allra sovétlýðvelda.

Litháen gerðist aðili að Evrópusambandinu og Atlantshafsbandalaginu árið 2004.
Það er þátttakandi í Schengen-samstarfinu og tekur þátt í norrænu samstarfi eins
og Norræna fjárfestingarbankanum. Hagvöxtur í Litháen hefur verið mjög mikill
frá aldamótum og landið er því stundum kallað baltneski tígurinn. Við þróun
iðnaðar í Litháen hefur verið lögð áhersla á líftækni og vélaframleiðslu.
Gjaldmiðill landsins, litasið, hefur verið festur við evru frá árinu 2002.



https://is.wikipedia.org/wiki/Filippseyjar

Lýðveldið Filippseyjar (tagalog Repúbliká ng̃ Pilipinas), er ríki í
Suðaustur-Asíu og fimmta stærsta eyríki heims. Eyjaklasinn samanstendur af 7.107
eyjum og er fjarlægðin frá meginlandi Asíu 1.210 km. Filippseyjar fengu
sjálfstæði frá Bandaríkjunum árið 1946 eftir að hafa verið hernumdar af Japönum
í heimstyrjöldinni síðari.

Filippseyjar liggja í Suðaustur-Asíu, fyrir sunnan Kína, fyrir norðaustan Borneó
og fyrir norðvestan Nýju-Gíneu. Höfin sem umliggja eyjarnar eru í grófum dráttum
Kyrrahafið að austan, Suður-Kínahaf að vestan, Súlúhaf að suðvestan og
Celebeshaf að sunnan. Eyríkið liggur rétt norðan við miðbaug. Syðst nær það 5°N
en nyrst 21°N. Suðvestustu eyjarnar eru aðeins örfáa km frá ströndum Borneó en
nyrstu eyjarnar eru um 150 km fyrir sunnan Formósu. Landinu er yfirleitt skipt í
þrennt:

Þúsundir smáeyja liggja dreifðar um gjörvallan eyjaklasann. Aðeins 3.144 (af
7.107) eyjanna bera heiti og af þeim eru 880 í byggð. Eyjarnar mynduðust við
hreyfingu tveggja jarðfleka, Evrasíuflekans og Filippseyjaflekans. Því eru
fjölmörg eldfjöll á eyjunum og eru mörg þeirra virk og hættuleg.

Árið 1542 sigldi spænski landkönnuðurinn Ruy López de Villalobos til eyjanna
Samar og Leyte í miðhluta eyjaklasans. Hann nefndi þær Islas Filipinas (Eyjar
Filippusar) eftir Filippusi krónprins á Spáni, sonar Karls V keisara. Filippus
varð síðar Spánarkonungur Filippus II. Nafngjöfin breiddist síðan út til alls
eyjaklasans.

Á Filippseyjum búa rúmar 92 milljónir manna en þar með er landið tólfta
fjölmennasta ríki heims. Höfuðeyjan Lúson, sem er á stærð við Ísland, er ein og
sér með 46,2 milljónir íbúa og er fimmta fjölmennasta eyja heims. Að sama skapi
eru Filippseyjar þriðja fjölmennasta eyríki heims (á eftir Indónesíu og Japan).
Þéttleiki landsins alls er 333 íbúar á km2, sem er álíka mikið og í Japan.

Talið er að íbúar Filippseyja hafi í upphafi komið frá Tævan og tilheyri
mannflokki Kyrrahafseyja. Síðar hafi fólk frá Kína blandast þeim. Auk þess hefur
fólk komið frá Malasíu og Arabíu. Íbúar eyjanna í dag skiptast í tugi flokka og
er mynstur þeirra nokkuð flókið. Flestir tilheyra ættflokki tagalog á Lúzón,
28%, en næstfjölmennastir eru cebuanó með 13%. Aðrir eru fámennari. Af öðru
mannfólki eru Spánverjar, Kínverjar og Indverjar fjölmennastir.

Mjög snemma var spænskum nýlenduherrum ljóst að til að geta átt eðlileg
samskipti við íbúa landsins (sem og mismunandi ættflokkar sín á milli), varð að
tala sameiginlegt tungumál. Því varð spænska að höfuðmáli eyjanna. 1863 varð
spænska skyldufag í öllum skólum landsins. Þegar Bandaríkjamenn eignuðust
eyjarnar 1901 tapaðist kunnátta í spænsku hratt. Að sama skapi tók enska við og
breiddist hratt út. Á fjórða áratug 20. aldar ákvað landstjórnin að búa til nýtt
tungumál sem allir íbúar Filippseyja gætu sætt sig við. Tagalog var undirstaða
nýja málsins en það fékk heitið filipínó. 1973, þegar Marcos var forseti, var
gefin út stjórnarskrá sem gerði ráð fyrir tveimur þjóðtungum í landinu, filipínó
og ensku. Spænskan var endanlega felld niður. Nýjasta stjórnarskráin frá 1987
staðfesti þetta en gerði ráð fyrir að spænska og arabíska væru valmöguleikar sem
erlend mál. Um þriðjungur íbúa Filippseyja tala filipínó sem móðurmál (fyrsta
mál). Aðrir íbúar tala einnig filipínó en ekki sem fyrsta mál og í mörgum
tilfellum ekki einu sinni sem annað mál.

Filippseyjar er stærsta kristna land Suðaustur-Asíu. 81% landsmanna eru
kaþólikkar, en kaþólska kirkjan barst með Spánverjum til eyjanna á 16. öld. Hins
vegar kristnaðist landið ekki fyrr en í lok 17. aldar. Nær allt þjóðfélagið í
landinu er undir áhrifum kaþólskrar trúar. Verið er að búa til stærstu
Maríustyttu heims á Filippseyjum, en hún mun verða 102 m há (6 m hærri en
frelsisstyttan í New York). Næststærsti trúarhópur landsins eru múslímar með 5%.
Eftir það koma nokkrar mótmælendakirkjur. Önnur trúarbrögð, eins og búddismi og
hindúismi, hafa ekki náð festu í landinu að ráði.

Þjóðfáni Filippseyinga er nauðalíkur þeim tékkneska, nema hvað rauði og hvíti
liturinn hafa víxlast. Fáninn samanstendur af þremur reitum. Efst er blátt,
neðst er rautt en frá vinstri sker sig hvítur þríhyrningur inn í hina litina. Í
hvíta hlutanum er gul sól og þrjár gular stjörnur. Fáni þessi var fyrst dreginn
að húni 1898 eftir uppreisn Filippseyinga gegn Spánverjum. Hvíti þríhyrningurinn
táknar jafnrétti og bræðralag. Blái reiturinn merkir frið, sannleik og
sanngirni. Rauði reiturinn merkir föðurlandsást og kjark. Sumir segja að
litirnar hafi verið valdir úr fána Bandaríkjanna af þakklæti fyrir aðstoðina við
að hrekja Spánverja burt. Sólin stendur fyrir frelsi og héruðin átta sem voru
til 1898. Stjörnurnar þrjár tákna hina þrjá aðalhluta sem Filippseyjar
samanstendur af (Lúson, Mindanaó og Visayas-svæðið þar á milli). Upphaflega var
fáninn aðeins í notkun í tvö ár en 1901 tók fáni Bandaríkjanna við. 1919 fengu
Filippseyingar þjóðfánann opinberlega aftur og hefur hann verið það síðan, með
þeirri undantekningu að Japanir bönnuðu hann 1941-43 meðan þeir hertóku eyjarnar
í heimstyrjöldinni síðari. Blái liturinn hefur breyst örlítið en hann var
ljósblár til að byrja með (er dökkblár núna).

Skjaldarmerkið er með sömu liti og þjóðfáninn, nema hvað þeir raðast í kringum
hvítan hringlaga reit. Í honum er sól en stjörnurnar þrjár eru í hvíta reitnum
fyrir ofan. Auk þess er ljón í rauða reitnum en það stendur fyrir yfirráð
Spánverja frá miðri 16. öld til 1898. Í bláa hlutanum er amerískur skallaörn sem
tákn fyrir Bandaríkin (skallaörninn er í innsigli Bandaríkjanna).

Elstu mannvistarleifar á Filippseyjum hafa verið aldursgreindar upp á 1,7
milljónir ára og tilheyra fornaldarmanninum homo erectus. Elstu merki um
nútímamanninn í landinu eru 67 þúsund ára gömul. Ekki er vitað hvaðan hann kom.
En elstu ættbálkar Filippseyja komu til eyjaklasans fyrir um 40 þúsund árum.
Þeir kallast negritos en talið er að hinn þekkti forni ættbálkur aeta sé af
honum kominn. Báðir þessir ættbálkar eru orðnir mjög fámennir á Filippseyjum.
Fyrir um 6000 til 2.500 árum f.Kr. fluttist fólk aftur í stórum stíl til
eyjanna. Þetta voru ættbálkar malaio-pólýnesa, sem einnig settust að á
Kyrrahafseyjum. Fólk þetta kom með tungumál til Filippseyja en talið er að nær
öll tungumál eyjanna séu upprunnin frá þessum ættbálkum. Á öldunum e.Kr. hófu
ættbálkarnir viðskiptasambönd við nágrannalönd eins og Kína og Japan. Frá og með
9. öld reistu nokkrar þjóðir viðskiptabækistöðvar á eyjunum, svo sem Malæjar og
Indónesar en einnig Indverjar (að minnsta kosti frá 9. öld til 12. aldar). Elstu
rituðu heimildir Filippseyja er koparplatan frá Laguna. Hún er rituð á máli sem
er sambland af sanskrít, fornjavönsku, fornmalasísku og gömlu tagalog. Kaupmenn
frá Malasíu og Indónesíu fluttu íslam til Filippseyja. 1380 hóf arabinn Sarif
Maqdum trúboðsstörf í Mindanaó. Honum og eftirmönnum hans var nokkuð ágengt.
Nokkur soldándæmi voru stofnuð á Mindanaó og nágrannaeyjum í suðri Filippseyja.
1475 kvæntist prins frá Malakka (múslími) innfæddri prinsessu frá Mindanaó og
hóf þegar að breiða út íslam. Á svipuðum tíma stofnuðu múslímar bæinn Manila á
Lúson. Næstu öld var íslam víða útbreidd en náttúrutrú var þó enn
höfuðtrúarbrögð eyjaskeggja allt fram að komu Spánverja á 16. öld.

16. mars 1521 kom Magellan siglandi til Filippseyja en hann var á fyrstu
hnattsiglingu sögunnar. Hann var fyrsti Evrópubúinn (ásamt áhöfn hans) sem barði
Filippseyja augum. Á þessum tíma var Magellan aðeins með 150 menn eftir af
mannskap sínum, því afföllin höfðu verið mikil á siglingunni. Magellan kom til
nokkurra eyja í suðurhluta eyjaklasans. Á eyjunni Homonhon helgaði hann eyjarnar
Spáni en Magellan sigldi fyrir hönd Spánarkonungs, þótt sjálfur væri hann
Portúgali. Spánverjar áttu í fyrstu vinsamleg samskipti við eyjaskeggja og náðu
meira að segja að kristna marga þeirra, sérstaklega á Cebu. Einn höfðingjanna á
nágrannaeyjunni Mactan neitaði hins vegar að taka kristni, hvað þá að gangast
undir Spánarkonung. Því ákvað Magellan að fara þangað með mannskap og neyða
spænska yfirvaldið á höfðingjann en nafn hans var Lapu Lapu. Í bardaganum sem
fylgdi féll Magellan hins vegar, enda var við ofurefli að etja.

Þrátt fyrir fall Magellans var Spánarkonungur sér meðvitaður um nýju eyjarnar og
sendi fjóra leiðangra þangað milli 1525 – 1542. Síðasti leiðangurinn var undir
stjórn Ruy López de Villalobos en hann kom til eyjanna Samar og Leyte 1542. Hann
gaf þeim heitið Las Islas Filipinas (Eyjar Filippusar) eftir spænska
erfðaprinsinum sem síðar varð Filippus II. 1565 kom Miguel Lopez de Legazpi til
eyjanna milli Lúson og Mindanaó og stofnaði fyrstu spænsku nýlendurnar. Spánn
tók Filippseyjar hins vegar ekki formlega til eignar fyrr en 1569. Í kjölfarið
var farið í könnunarleiðangra norður með eyjunum og komu Spánverjar til
Manilaflóa ári síðar. Þar réðu Múhameðstrúarmenn ríkjum. Í orrustunni við Manila
sigruðu Spánverjar þá, en drógu sig engu að síður til baka. Ári síðar, 1571, fór
Legazpi með heilan flota (17 skip) með 120 Spánverjum og mörg hundruð hermönnum
innfæddra til Manila til að herja á soldándæmið þar. Í orrustunni við Bankusay
3. júní gjörsigruðu Spánverjar, bæði sökum þess að þeir voru mannfleiri og búnir
miklu betri vopnum. Í ágúst á sama ári stofnaði Legazpi borgina Manila formlega,
þótt þar hafi innfæddir og múslímar búið áður (byggðin hét þá Maynilad) en
Legazpi brenndi hana niður til kaldra kola. Spánverjar reistu borgarmúra og
virki en sökum góðs hafnarlægis varð Manila brátt höfuðstaður spænsku
nýlendunnar á Filippseyjum. Legazpi sjálfur varð fyrsti spænski landstjórinn.
Brátt náðu Spánverjar stjórn á öllum eyjum Filippseyja en ekki gekk það
áfallalaust fyrir sig. Innfæddir gerðu oft uppreisn, svo sem 1586 í Pampanga,
1588 í Tondo og 1603 í Sangley. Auk þess eyðilögðu fellibyljir, jarðskálftar og
eldgos nokkrar nýlendur. Árið 1641 varð til dæmis stórgos í eldfjallinu Parker á
Mindanaó sem olli miklum skaða. Hollendingar gerðu Spánverjum einnig lífið leitt
með sjóránum á siglingaleiðum til eyjanna. Oft voru sjóorrustur háðar milli
landanna hingað og þangað við eyjarnar. 1646 reyndu Hollendingar að hertaka
Filippseyja en Spánverjar náðu að verjast í fimm sjóorrustum við La Naval de
Manila. Spánverjar töluðu um undrið mikla og halda enn þann dag í dag upp á
sigur þeirra á Hollendingum.

Með Spánverjum komu munkar og kristniboðar til Filippseyja og hófu að kristna
hina innfæddu. Í kristniboðinu var reynt að endurtaka ekki það sem gerðist í
Suður-Ameríku, þ.e. að kristna íbúana með sverði og valdi, heldur með fortölum
og loforðum. Munkarnir þýddu þar að auki kaþólsk rit á Baybay-málið til að gera
trúna aðgengilegri fyrir marga innfædda ættbálka. Þetta bar mikinn árangur. Fólk
gekk kaþólsku kirkjunni á hönd, bæði innfæddir og múslímar. 1611 var kaþólskur
háskóli stofnaður í Manila (Universidad de Santo Tomas) en hann er elsti
nústarfandi háskóli Asíu. Aðeins í suðri tókst kristniboðið ekki sem skyldi. Á
Mindanaó og Súlúeyjum viðhélst íslam og er ríkjandi þar enn í dag. Fræðimenn
telja að hefðu Spánverjar ekki numið Filippseyja, hefðu eyjarnar allar orðið
íslamskar eins og Malasía og Indónesía.

Helsta tekjulind Spánverja á Filippseyjum var verslun við Kína. Mikið magn af
vörum voru flutt þaðan til Manila, svo sem silki, en þaðan var það sent áfram
til Mexíkó (sem einnig var spænsk nýlenda), aðallega til hafnarinnar í Acapulco.
Í staðinn var mikið magn af silfri sent frá Mexíkó til Filippseyja sem borgun
fyrir kínverskar vörur. Talið er að árlega hafi um 50 tonn af silfri verið flutt
frá Mexíkó til Filippseyja og áfram til Kína. Skipin gengu því fram og til baka
með vörur en siglt var yfir Kyrrahafið. Fyrir vikið voru Filippseyjar settar
undir stjórn landstjórans í Mexíkó. Verslun þessi lokkaði marga sjóræningja, sem
og Englendinga, sem reyndu að hagnast á auðlegð verslunarinnar. Aldrei var
verslun þessi þó sérlega hagsæld, heldur var hún oft á tíðum rekin með
einhverjum halla. Á tímabili íhugaði Spánarkonungur að yfirgefa eyjarnar sökum
þessa en af því varð þó ekki. 1762 –64 reyndu Englendingar að ráðast inn í
Filippseyja en á þeim árum stóð 7 ára stríðið yfir í Evrópu. Á tímabili náðu
Englendingar Manila á sitt vald, sem og nokkrar eyjar. Í suðri gengu múslímar á
lagið og juku yfirráð sín, enda Spánverjar uppteknir í stríði við Englendinga. Í
friðarsamningum í París 1764, sem markaði endalok stríðsins, var Englendingum
gert að skila Manila og eyjunum sem þeir höfðu tekið til Spánverja. Eftir
stríðið var farið að nota landbúnaðinn í æ meiri mæli til útflutnings til að
drýgja tekur eyjanna. Þannig var mikið ræktað af tóbaki en einnig talsvert af
kryddi, svo sem pipar.

1821 sleit Mexíkó sig laust frá Spáni og varð sjálfstætt ríki. Filippseyjar voru
því færðar undir beina stjórn Spánar. Samtímis stöðvaðist verslunin milli Kína
og Mexíkó. Strax ári síðar gerðu hermenn af mexíkönskum uppruna uppreisn, þar
sem þeir neituðu að afhenda Spánverjum vopn sín. Þeir kölluðu sig filipinos og
voru þeir fyrstu sem það gerðu. Hugtakið filipino breiddist síðan með tímanum út
til alls landsins. Með opnun Súesskurðarins 1867 var auðveldara að versla við
þjóðir Austur-Asíu. Að sama skapi fór hugmyndafræði Evrópulanda að berast til
Filippseyja. 1850 stofnaði Pedro Pelaez hreyfingu sem krafðist þess að kaþólska
kirkjan losaði um tökin sín á íbúum landsins og yrði sett undir landstjórnina.
Auk þess krafðist hún jafnrétti innfæddra og Spánverja (eða fólks af spænsku
bergi brotnu). 1868 varð Carlos Maria de la Torre landstjóri Spánverja á
Filippseyjum. Hann hóf þegar í stað að umbylta landinu. Ritskoðun var afnumin og
frelsi aukið. Þrátt fyrir það gerðu prestar innfæddra uppreisn 1871 en þeir
kölluðu sig Gomburza. Uppreisnin var barin niður og leiðtogar hennar teknir af
lífi. Frjálslyndir menn hófu að yfirgefa eyjarnar. Í Evrópu voru samtök stofnuð
af útfluttum Filippseyingum sem kröfðust sjálfstjórnar og atkvæðarétt í spænska
þinginu. Í Evrópu gerði belgíska stjórnin tilboð um að kaupa Filippseyjar 1875
og keisarinn í Berlín gerði annað tilboð 1885. Spánverjar höfnuðu báðum boðum.
1892 stofnaði læknirinn og heimspekingurinn José Rizal stjórnmálaflokkinn La
Liga Filipina og krafðist umbóta. Hann var handtekinn og sendur í útlegð til
Mindanaó.

1892 stofnaði Andrés Bonifacio mótmælendahreyfinguna Katipunan, sem óx hratt.
Þremur árum síðan var ákveðið að láta til skarar skríða gegn Spánverjum.
Allsherjar uppreisn hófst 1896 og var í upphafi nokkuð árangursrík. Rizal var
hins vegar handtekinn aftur og tekinn af lífi. Hann er er þjóðhetja Filippseyja
í dag, ásamt Andrés Bonifacio. Tvær deildir innan Katipuan áttu hins vegar í
erjum með tilheyrandi upplausn. Þegar formaður annarrar deildarinnar, Emilio
Aguinaldo, lét taka Bonifacio af lífi 1897, náðu Spánverjar undirtökunum aftur.
Aguinaldo og stuðningsmenn hans drógu sig til baka og stofnuðu fyrsta lýðveldi
Filippseyja, Biak-na-Bato. Á sama ári var samið um vopnahlé við Spánverja og
Bonifacio fór sjálfviljugur í útlegð til Hong Kong meðan uppreisnin hélt áfram
annars staðar í landinu. 25. apríl 1898 sagði Spánn Bandaríkjunum stríð á hendur
fyrir stuðning hinna síðarnefndu í Kúbu, sem enn var spænsk nýlenda. 1. maí
réðust bandarísk herskip á flotahöfn Spánverja í Manila og gjöreyddu henni á
skömmum tíma. Aguinaldo sneri þá aftur til Filippseyja og stjórnaði aðgerðum
gegn Spánverjum á landi. 12. júní lýsti Aguinaldo yfir sjálfstæði Filippseyja.
Fyrsta bráðabirgðastjórnin hittist í Malolos á Lúson, því Manila var enn að
hluta til á valdi Spánverja. Í júlí var setið um Manila bæði af Filippseyingum
og Bandaríkjamönnum. Annars staðar í landinu var enn barist og fóru Spánverjar
nær alls staðar halloka. Manila féll 14. ágúst og gáfust Spánverjar upp fyrir
Bandaríkjamönnum, sem í kjölfarið stofnuðu herstjórn í borginni. Í
friðarsamningum í París í desember var kveðið svo á um að Bandaríkin yfirtækju
Filippseyjar, Púertó Ríkó og Gvam af Spánverjum fyrir 20 milljónir dali.

21. janúar 1899 gaf bráðabirgðastjórnin út stjórnarskrá og 23. janúar var
lýðveldið formlega stofnað. Það stóð þó stutt yfir. 4. febrúar skutu
Bandaríkjamenn filippínskan hermann til bana fyrir að fara inn á yfirráðasvæði
þeirra. Þetta leysti nýtt stríð úr læðingi, því Filippínar gerðu uppreisn gegn
Bandaríkjamönnum. Stríð þetta stóð yfir í tvö ár. Talið er að allt að ein
milljón almennra borgara Filippseyja hafi látist í átökum. 1901 náðu
Bandaríkjamenn að handsama Aguinaldo. 20. apríl bað hann vopnabræður sína um að
hætta öllu viðnámi gegn ofureflinu. 29. apríl gáfust því herir Filippseyinga
upp, en nokkrir hópar skæruliðar héldu árásum sínum áfram í um áratug.
Sömuleiðis gerðu múslímar í suðri Bandaríkjamönnum lífið leitt en fram að þessu
höfðu þeir verið hlutlausir. Filippseyjar urðu í apríl 1901 að bandarískri
nýlendu og varð enska að þjóðtungu í landinu. William Taft var sendur til
eyjanna til að stofna borgaralegu stjórn, sem leysa ætti herstjórnina af. 1901
var hæstiréttur stofnaður, filippínskt tveggja deilda þing skömmu síðar. Fyrstu
kosningar fóru fram 1907. Árið 1913 varð Woodrow Wilson forseti Bandaríkjanna.
Hann breytti utanríkisstefnunni þannig að í stað þess að líta á Filippseyjar sem
hluta Bandaríkjanna, vildi hann stuðla að sjálfstæði eyjanna. Næstu árin stóð
undirbúningur yfir, samafara því að byggðir voru upp innviðir þjóðfélagsins, svo
sem menntun, þjónusta, heilbrigðiskerfi, og fleira. 1934 voru sett lög þess
efnis að undirbúa sjálfstæði Filippseyja inna tíu ára. Samfara þessu fengu
eyjarnar sjálfstjórn en bandarískar herstöðvar fengu að vera í landinu áfram.
1937 fengu konur bæði kosningarétt, sem og framboðsrétt. Undirbúningur
sjálfstæðis gekk ekki áfallalaust fyrir sig en heimstyrjöldin síðari batt enda á
allar slíkar áætlanir í bili.

7. desember réðust Japanir á Pearl Harbour á Havaí. Degi síðar réðust þeir á
Filippseyjar í samræmdum loftárásum. Nokkrar bandarískar herstöðvar voru
eyðilagðar á Lúson, þar af helmingur lofthers þeirra. Sama dag gengu japanskir
hermenn á land í Lúson á sex mismunandi stöðum. Á skömmum tíma náðu Japanir að
hertaka stóran hluta landsins meðan Bandaríkjamenn, undir stjórn Douglas
McArthurs, létu undan síga eftir mikla bardaga. Í apríl 1942 gáfust
Bandaríkjamenn og Filippseyingar upp á Bataan-skaga við Manilaflóa. Japanir
neyddu tugþúsundir hermanna til að ganga 100 km leið til San Fernando en
atburður þessi gekk sem Dauðagangan í Bataan í söguna. Í sex daga gengu
bandarískir og filippínskir hermenn vatns- og vistalausir í sólinni. Japanir
skutu alla til bana sem helltust úr lestinni og frömdu aðra stríðsglæpi á þeim.
Um tíu til sextán þús manns létust, margir úr þorsta, en flestir voru drepnir. Á
næstu mánuðum voru nokkrar skæruliðahreyfingar stofnaðar af innfæddum sem
börðust gegn japanska setuliðinu. Japanir sjálfir stjórnuðu með mikilli grimmd
og frömdu ýmsa stríðsglæpi. Þeir drápu innfædda með ýmsum hætti í stórum stíl,
pyntuðu þá, nauðguðu og brenndu suma jafnvel lifandi til bana. Í október 1943
leyfðu Japanir stofnun lýðveldis meðal Filippseyinga. José P. Laurel varð
forseti lýðveldisins en Japanir voru alltaf með í ráðum. Almenningur studdi
þessa stjórn því ekki. Það var ekki fyrr en í október 1944 að Bandaríkjamenn
hófu gagnsókn á Filippseyjum undir stjórn McArthurs. Það tók þá fimm mánuði að
ná eyjunum aftur á sitt vald. Hins vegar héldu Japanir Manila í föstum greipum,
sem stórskemmdist í bardögum. Bandaríkjamenn náðu henni ekki fyrr en við
allsherjar uppgjöf Japana í september 1945. Ekki gáfust allir Japanir upp.
Nokkrir tórðu í frumskógum eyjanna. Sá síðasti kom ekki fram fyrr en 1974. Talið
er að um ein milljón Filippseyinga hafi látið lífið í hersetu Japana. Milli 1945
og 1949 fóru fram stríðsréttarhöld yfir japönskum yfirmönnum á Filippseyjum og
voru æðstu yfirmennirnir dæmdir til dauða.

Á seinni árum stríðsins var útlagastjórn Filippseyinga mynduð í Bandaríkjunum
undir stjórn Sergio Osmeña. Í febrúar 1945 var stjórn þessi formlega sett til
valda á eyjunum. 4. júlí 1946 fékk Filippseyjar formlega sjálfstæði.
Bandaríkjamenn sömdu um viðskipti við eyjarnar, sem og yfirráðarétt yfir 23
herstöðvum til 99 ára. Sá tími var síðar styttur í 25 ár, með vali á fimm ára
framlengingu. Á sjötta áratugnum fluttu fátækir bændur í stórum stíl suður til
Mindanaó, með stuðningi stjórnarinnar. Þetta leiddi til átaka við múslíma á
eyjunni, en ófriður við þá átti eftir að standa yfir til loka 20. aldar. 1963
gerðu Filippseyjar tilkall til héraðsins Sabah, norðaustast á Borneó, en á því
ári leystu Bretar upp verndarsvæði sitt þar. Sabah var hins vegar sameinað
Malasíu, en deilur landanna um þetta hérað standa enn.

Í desember 1965 var Ferdinand Marcos kosinn forseti Filippseyja og endurkosinn
1969. Marcos hafði upp áætlanir um að hernema héraðið Sabah á Borneó en
íslamskir nýliðar í hernum neituðu að taka þátt í aðgerðunum. Þetta leiddi til
fjöldamorðs á þeim. Í kjölfarið stofnuðu múslímar þjóðarhreyfingu sem hafði það
markmið að stuðla að sjálfstæði á Mindanaó og öðrum suðlægum eyjum. Marcos var
ásakaður um spillingu en fyrstu mótmæli gegn honum hófust í Manila 1970 og stóðu
yfir í tvö ár. Í september 1972 setti Marcos neyðarlög og hóf ofsóknir á hendur
öllum þeim sem mótmæltu stjórn hans. Tugþúsundir voru handteknir og prentfrelsi
var afnumið. Hann setti nýja stjórnarskrá þar sem hann hlaut aukin völd. Í raun
tók hann sér alræðisvöld. Múslímar sömdu áætlun um sjálfstjórn á Mindanaó en
Marcos hafnaði henni. Neyðarlögin voru ekki afnumin fyrr en 1981. Á sama ári
fóru fram kosningar en þær fóru fram undir ströngu eftirliti Marcosar, sem
sigraði með miklum yfirburðum. Talað var um meiriháttar kosningasvindl. 1983 var
leiðtogi stjórnarandstöðunnar, Benigno Aquino, myrtur og var herinn sakaður um
ódæðið. Eftir enn eitt kosningasvindl 1987 hópuðust rúmlega milljón
Filippseyinga á götur Manila og kröfðust afsagnar Marcosar. Kaþólska kirkjan,
sem hafði mikil ítök í landinu, studdi þessar kröfur. Í kjölfarið breiddust
mótmælin út um allt land. Þegar herinn neitaði skipunum Marcosar um að stöðva
mótmælin, sá Marcos sig tilneyddan til að flýja land og fór til Havaí 25.
febrúar 1986. Sama dag varð Corazón Aquino, ekkja hins myrta Benigno Aquino,
forseti landsins.

Í stjórnartíð Aquino var ný stjórnarskrá samin, sem var lík þeirri sem Marcos
hafði tekið úr gildi. Filippseyjar urðu lýðveldi á ný með forseta sem æðsta mann
stjórnarinnar. Aquino þurfti að fást við nokkrar tilraunir til að steypa henni
af stóli. Hún var hins vegar tryggilega studd af æðsta herforingja landsins,
Fidel V. Ramos, sem 1992 varð fyrsti kjörni forseti landsins sem var
mótmælendatrúar. 1989 hlutu múslímar á Mindanaó loks sjálfstjórn, sem þó fékkst
ekki viðurkennt meðal allra skæruliða múslíma eða kristinna manna. Skærur milli
aðilanna héldu því áfram. 1991 varð stórgos í eldfjallinu Pínatúbó á Lúzón.
Meðalhiti í heiminum lækkaði við það um 1,5° í fleiri mánuði en gosið í Pínatúbó
var eitt allra mesta gos 20. aldar. Tugir þúsundir manna voru fluttir burt úr
nánd við eldfjallið. Samt sem áður biðu 875 manns bana í gosinu. Tvær
aðalherstöðvar Bandaríkjanna eyðilögðust í gosinu. Þar af leiðandi neitaði
stjórn landsins að framlengja samning sinn við Bandaríkin. Því yfirgáfu allir
bandarískir hermenn landið, þeir síðustu í september 1992. Árið 1999 frömdu
maóistar á Filippseyjum fjölda hryðjuverka á Lúson. Þúsundir manna létu lífið.
Að sama skapi héldu átökin við múslíma í suðri áfram. Þeir frömdu einnig ýmis
hryðjuverk víða í landinu. Þau verstu voru framin 2005, þar á meðal í Manila.
2006, í forsetatíð Gloria Macapagal-Arroyo, reyndi hluti hersins að ræna völdum.
Arroyo lýsti yfir neyðarástandi, sem stóð frá 24. febrúar til 3. mars.

Árið 2016 tók Rodrigo Duterte við forsetaembættinu. Hann er umdeildur á
alþjóðavísu og þá sérstaklega fyrir að aftökur á fíkniefnasölum.

Filippseyjar samanstanda af 7.107 eyjum. Stærst þeirra er Lúson en hún er 17.
stærsta eyja heims. Margar eyjanna eru þó litlar. Aðeins þrettán eyjar eru
stærri en 1 þúsund km2. Alls eru 880 eyjar í byggð. Stærstu eyjar Filippseyja:

Filippseyjar eru í hitabeltinu og þar eru eingöngu tvær árstíðir: Regntími og
þurrkatími. Regntíminn einkennist af monsúnsigningum en þá getur rignt í margar
vikur. Rigningin getur verið svo mikil að hætta skapast af völdum flóða,
aurskriða og annað. Víða á eyjunum eru regnskógar þar sem rigning fellur nær
daglega. Rigningartíminn er yfirleitt frá nóvember til mars en hann flytur
svalara loft frá hafinu. Kaldasti mánuðurinn er janúar. Á þurrkatímanum rignir
líka en í miklu minna mæli. Hlýjasti mánuðurinn er maí. Samspil úrkomu og hita
má setja upp í töflu:

Filippseyjar liggja á leið fellibylja (filipínó: bagyo), sem koma að austan frá
Kyrrahafi. Fellibyljatíminn er frá júlí til október. Árlega fara að meðaltali
níu hitabeltisstormar og fellibyljir um eyjarnar og koma yfirleitt að landi á
austurhluta eyjanna, sérstaklega á Lúson. Þrátt fyrir að Manila sé á
vesturströnd Lúson, þá kemur fyrir að borgin lendi í fellibyl með alvarlegum
afleiðingum. Mestur fjöldi fellibylja sem skollið hafa á Filippseyjum á einu ári
voru nítján árið 1993. Fæstir hafa þeir verið fjórir. Versti fellibylurinn sem
skollið hefur á eyjarnar var Thelma í nóvember 1991 en í honum létust rúmlega
fimm þúsund manns. 1.200 annarra var saknað.

Helstu orkugjafar Filippseyja eru olía, jarðgas, viður og kol. Á eyjunni Palawan
er stórt jarðgassvæði. Gasið er leitt um sjó og land 500 km leið til Batangas
City á Lúzon. Gasið er að mestu notað í orkuver á Manila-svæðinu sem alls
framleiða 8 GW. Þar með hefur innflutningþörf landsins á olíu og gasi minnkað
gríðarlega. Á síðustu áratugum hafa vatnsorka og jarðvarmi bæst við. Stærsta
vatnsorkuver landsins er við Agusfljót á Mindanaó en það framleiðir 418 MW.
Filippseyjar eru næstmesti notandi jarðvarmaorku í heimi (á eftir
Bandaríkjunum), enda fyrirfinnst jarðvarmi nær alls staðar í landinu. Árið 2010
var notkunin 1.904 GW, en það er 27% af rafmagnsnotkun landsins. Aðeins Ísland
er með hærra hlutfall (30%). Vindorkan hefur einnig nýlega bæst við. Við Ilocos
Norte var vindorkuver tekið í notkun 2002 sem framleiðir 40 MW. Til stendur að
smíða tvö sjávarfallaorkuver í landinu.

Á eftir bifreiðinni eru ferjur langmest notaða samgöngutæki á Filippseyjum. Alls
staðar eru ferjuhafnir sem sigla til allra stóru eyjann í eyjaklasanum en einnig
til smærri eyja. Flugsamgöngur eru einnig mikið notaðar. Í landinu eru 85
almennir flugvellir. Helsta flugfélag landsins er Philippine Airlines en það
flýgur til langt út fyrir landsteinana. Ólíkt öðrum asískum löndum er
járnbrautarkerfið frekar lítið á Filippseyjum. Það samanstendur nær eingöngu af
einni línu á Lúson, frá San Fernando yfir Manila og til Legazpi. Áætlanir eru
uppi um að stækka netið mjög á næstu árum og þá einnig á Panay og Mindanaó.
Sérfyrirbæri á Filippseyjum er hinir svokölluðu Jeepneys. Það eru stækkaðir og
umbreyttir Willisjeppar sem Bandaríkjamenn skildu eftir við brottför sína.
Jeepneys eru nokkurs konar smárútur eða stórir bílar sem fólk getur hoppað upp í
að vild. Margir þeirra eru því troðfullir.

Samkvæmt innlendum stofnunum eru 93,4% landsmanna læsir og er það jafnt milli
kynja. Rúmlega 2000 háskólar (eða skólar á háskólastigi) eru í landinu öllu.
Elsti þeirra er Santo Tomas háskólinn í Manila en hann var stofnaður 1611. Þar
með er hann elsti nústarfandi háskóli Asíu.

Stærstur hluti bókmennta landsins hefur verið ritaðar á spænsku, enda komu fram
margir rithöfundar á 19. öld meðan Spánverjar réðu yfir eyjunum. Helstu
rithöfundar landsins, svo sem Pedro Paterno, þjóðhetjan José Rizal, Marcelo del
Pilar og Francisco Balagtas rituðu allir á spænsku. Helsti rithöfundar landsins
sem rituðu á filipínó eru áðurnefndur Balagtas og Patricio Mariano.

Ein útbreiddasta íþróttagrein alþýðunnar er sípa. Hér er um nokkurs konar
fótboltatennis að ræða, þ.e. nota þarf fæturna til að koma bolta, yfirleitt
gerður úr pálmablöðum, yfir net. Vinsælustu klassískar íþróttir eru körfubolti
og bardagaíþróttir. Í körfubolta eru Filippseyingar margfaldir asískir
meistarar. Besti árangur þeirra á HM er þriðja sætið. Á eyjunum eru ýmsar
bardagaíþróttir stundaðar af kappi en þær eru mjög mismunandi eftir greinum.
2009 gaf Arroyo forseti út lög sem gáfu íþróttinni Modern Arnis stöðu sem
þjóðaríþrótt og þjóðarbardagaíþrótt. Knattspyrna er ung íþrótt, enda var eyjunum
stjórnað af Bandaríkjamönnum til 1946. Íþróttin er langt á eftir körfuboltanum í
landinu. Filippseyjar hafa tekið þátt í Ólympíuleikunum síðan 1924 (París),
fyrir utan 1980 er landið hunsaði leikana í Moskvu vegna áhrifa frá
Bandaríkjunum. Filippseyjar voru fyrsta hitabeltislandið til að taka þátt í
vetrarólympíuleikum. Stærsta íþróttahátíð eyjanna kallast Palarong Pambasa en
hún hefur verið haldin síðan 1948. Þetta er nokkurs konar skólakeppni í ýmsum
íþróttagreinum. Keppt er í fótbolta, golfi, bogfimi, badminton, hafnabolta,
skák, fimleikum, tennis, sundi, borðtennis, taekwondo, frjálsum og blaki.

Matargerð á Filippseyjum er nokkurs konar sambland af spænskum, mexíkönskum,
kínverskum, indverskum, japönskum og bandarískum áhrifum. Á eyjunum er mikið
borðað af fiski og sjávarafurðum, oftast með hrísgrjónum en þau eru höfuðfæða
eyjaskeggja. Fiskurinn er tilreiddur á ýmsan hátt og jafnvel borðaður hrár
(kryddaður). Af kjöti er svínið vinsælt, nema meðal múslíma í suðri.
Þjóðarrétturinn er adobo, sem gjarnan er gerður úr svínakjöti, en einnig úr naut
eða kjúklingi. Auk kryddtegunda er edik, sojasósa eða kókosmjólk sett í hann,
allt eftir því héraðinu. Langar núðlur tákna langlífi og eru gjarnan borðaðar á
afmælisdögum. Vinsæll forréttur (eða snakk) er balut en það er frjótt egg,
steikt eða soðið. Í egginu er hálfstálpað fóstur sem þykir mikið gómsæti. Þannig
er eggjahvítan eða rauðan fyrst sogin út en síðan er harði hlutinn borðaður
(fóstrið). Í eldri tíð trúðu menn að balut yki kynhvötina. Filippseyingar borða
ekki með prjónum, heldur með hnífapörum. Þó aðallega með gaffli og skeið. Úti á
landi er einnig borðað með fingrunum.



https://is.wikipedia.org/wiki/Eyja

Eyja er landslagsþáttur sem er minna en meginland en stærra en sker og umkringt
vatni. Dæmi um eyjar eru Ísland, Bretlandseyjar, Nýja Sjáland og Alkatraseyja.

Bergsveinn Skúlason, sem skrifaði bókina Hrannarek, skipti eyjum í
Breiðafirðinum í ólíka flokka, og lýsir hann þeim svo í bók sinni:

Eyjar: Stærsta flokkinn skipa hinar venjulegu eyjar. Enginn ágreiningur er um
hvað tilheyri þessum flokki. Þær eru þó mjög misjafnar að stærð og lögun.

Flaga: Munurinn á hólma og flögu er ekki stærð eða flatarmál heldur lögun.
Flagan er í flestum tilfellum mun lægri en hólminn.

Klettar: Þeir eru ekki allir gróðurlausir og má telja nokkra þeirra tii eyja og
hefur það löngum verið gert.

Sker: Sker er sá flokkur sem er hvað þunnskipaðastur, þó þau skipti nokkrum
tugum. Skerjum skiptu menn í flokka hér áður fyrr. Helstu flokkarnir samkvæmt
breiðfiskri málvenju eru þessir.

Klettur er hæsta tegund skerja. Hann fer ekki í kaf um venjulegar
stórstraumsflæðar.

Boði: er ein tegund skerja. Hann er oftast langur eða mjór. Þegar hann er
hringlaga eða hnattlaga er hann oftast nefndur hnöttótti boðinn. Venjulega er
boðinn aðeins vaxinn slýi, sölvum eða hrúðurkörlum. Þeir standa oftast fjarri
öðrum og eru þá skerja hættulegastir. Ef þeir standa saman með skömmu millibili
eru þeir oftast nefndir hleinar. Þó er venjulega talað um hleina við eyjar eða
annað þurrlendi.

Hnúa eða hnúfa: er samskonar tegund skerja og boðinn, nema hvað hún er ævinlega
minni. Hlein eru boðar nefndir sem standa nálægt hverjum öðrum.

Flúra er lág tegund skerja sem kemur upp úr sjó um venjulegar stórstraumsfjörur.
Ummál hennar er venjulega lítið. Oftast er hún vaxin þangi, sölvum eða slýi.

Grunn er lægst og kemur ekki úr sjó nema um lægstu fjörur eða alls ekki. Aðeins
sjást bylta sér á því rauðbrún, þrekvaxin þarablöð sem gefa til kynna það sem
undir býr. Grunn eru skerja hættulegust.



https://is.wikipedia.org/wiki/Arnaldur_Indri%C3%B0ason

Arnaldur Indriðason (fæddur 28. janúar 1961 í Reykjavík) er íslenskur
spennusagnahöfundur og sagnfræðingur.

Arnaldur er sonur Þórunnar Ólafar Friðriksdóttur og Indriða G. Þorsteinssonar
rithöfundar. Hann lauk BA-prófi í sagnfræði frá Háskóla Íslands árið 1996 og
starfaði við Morgunblaðið frá því hann útskrifaðist úr Menntaskólanum við
Hamrahlíð árið 1981, ýmist í lausamennsku eða fullu starfi. Hann var
kvikmyndagagnrýnandi blaðsins frá 1986 til 2001.

Arnaldur hefur sent frá sér tuttugu skáldsögur sem allar eru spennusögur.
Skáldsögur hans hafa verið þýddar á tugi tungumála og hlotið góðar viðtökur,
sérstaklega í Þýskalandi, en alls hafa selst yfir sex milljónir eintaka af
skáldsögum hans og þær hafa komist ofarlega á metsölulista í mörgum
Evrópulöndum. Hann hefur einnig unnið útvarpsleikrit upp úr nokkrum bóka sinna
sem Leiklistardeild ríkisútvarpsins hefur flutt. Kvikmynd gerð eftir einni
skáldsögu hans, Mýrinni, í leikstjórn Baltasars Kormáks, var frumsýnd árið 2006.

Arnaldur hlaut Glerlykilinn, Norrænu glæpasagnaverðlaunin, fyrir Mýrina árið
2002 og aftur ári síðar fyrir Grafarþögn.

Árið 2005 hlaut hann hin virtu ensku glæpasagnaverðlaun Gullrýtinginn frá
Samtökum glæpasagnahöfunda fyrir ensku útgáfuna af Grafarþögn. Hann hefur einnig
hlotið Grand Prix Littèrature Policiére í Frakklandi, sænsku Martin Beck
verðlaunin fyrir Röddina og bandarísku Barry-verðlaunin fyrir Kleifarvatn, svo
og ýmsar aðrar viðurkenningar.



https://is.wikipedia.org/wiki/Argent%C3%ADna

Argentína er land í Suður-Ameríku sunnaverðri. Það er annað stærsta land
álfunnar og það áttunda stærsta í heimi. Það afmarkast af Andesfjallgarðinum í
vestri, Atlantshafi í austri og Drakesundi í suðri. Lönd, sem liggja að
Argentínu eru Chile í vestri, Paragvæ og Bólivía í norðri, Brasilía og Úrúgvæ í
norðaustri. Argentína gerir kröfu til Falklandseyja (sem Argentínumenn nefna
Malvinaseyjar), Suður-Georgíu og Suður-Sandvíkureyja og loks til hluta af
Suðurskautslandinu.

Elstu merki um menn í Argentínu eru frá fornsteinöld. Landið skiptist milli
margra hópa frumbyggja og búseta var dreifð fyrir komu Evrópubúa. Spánverjar
stofnuðu þar byggðina Buenos Aires árið 1536. Landið varð hluti af
varakonungsdæminu Perú en árið 1776 var varakonungsdæmið Río de la Plata stofnað
með Buenos Aires sem höfuðborg. Landið fékk sjálfstæði í kjölfar
Maíbyltingarinnar árið 1810 en í kjölfarið skildu Banda Oriental (síðar Úrúgvæ),
Efri-Perú (síðar Bólivía) og Paragvæ sig frá gamla varakonungsdæminu. Stjórnmál
hins nýja ríkis einkenndust af baráttu milli miðstjórnarsinna og
sambandsríkissinna sem höfðu sigur að lokum. Mikill innflutningur fólks frá
Evrópu einkenndi síðari hluta 19. aldar. Árið 1884 var tekin upp skólaskylda,
iðnaður þróaðist hratt og í upphafi 20. aldar var landið orðið 7. stærsta
iðnríki heims. Stjórnmálahneyksli, kosningasvindl og spilling á fyrri hluta 20.
aldar ollu aftur hnignun efnahagslífsins. Juan Domingo Perón komst til valda
árið 1946 og þjóðnýtti lykilgeira í iðnaði. Hann sagði af sér 1955 en perónismi
var áfram áhrifamikil stjórnmálastefna. Árið 1966 komst herforingjastjórn til
valda sem lagði niður þingið og bannaði stéttarfélög. Afleiðingin af því var
vaxandi skæruhernaður stjórnmálahreyfinga. Þegar Perón sneri aftur úr útlegð á
Spáni 1973 kom til blóðugra átaka milli hægri- og vinstrisinnaðra perónista.
Eiginkona hans Isabel Perón tók við forsetaembættinu eftir lát Peróns 1974. Hún
gaf lögreglu og her leyfi til að beita hvaða aðferðum sem var í baráttu við
vinstrisinnaða hópa sem leiddi til skítuga stríðsins. Henni var steypt af stóli
af Jorge Rafael Videla. Herforingjastjórn fór með völdin þar til Argentína beið
ósigur í Falklandseyjastríðinu 1982. Eftir það var borgaraleg stjórn kjörin og
réttað var vegna mannréttindabrota í tíð herforingjastjórnanna. Carlos Menem
útfærði efnahagsstefnu í anda nýfrjálshyggju á 10. áratugnum sem leiddi á
endanum til alvarlegrar efnahagskreppu og gjaldþrots argentínska ríkisins árið
2001.

Argentínubúar eru langflestir afkomendur innflytjenda sem fluttust þangað frá
Evrópu á 19. og 20. öld. Spænska er opinbert mál en í landinu eru líka stórir
hópar ítölskumælandi, frönskumælandi og þýskumælandi íbúa. Argentína er eitt af
fimmtán stærstu iðnríkjum heims og aðili að G-20. Landið er auðugt af
náttúruauðlindum, menntunarstig er hátt og framleiðsluiðnaður fjölbreyttur.
Efnahagslíf landsins hefur einkennst af hagvaxtarskeiðum og efnahagskreppum á
milli, með sögulega hárri verðbólgu. Argentína glímdi við mikla
efnahagsörðugleika á síðari hluta 10. áratugarins sem enduðu með gjaldþroti
2001. Landið hefur átt í skuldakreppu frá sumrinu 2014 þegar dómstólar í
Bandaríkjunum dæmdu landið til að standa skil á skuldum við hrægammasjóði.

Heitið Argentína er dregið af latneska orðinu argentum sem merkir „silfur“. Það
tengist þjóðsögunni um Silfurfjöllin sem gekk meðal Evrópumanna í Suður-Ameríku.
Áin Río de la Plata dregur líka nafn sitt af þessari sögu (plata merkir silfur á
spænsku). Heitið La Argentina kemur fyrir í ljóði Martín del Barco Centenera frá
1602. Það var orðið almennt heiti landsins á 18. öld þótt það héti formlega
„Varakonungsdæmið Río de la Plata“ meðan það var hluti Spænska heimsveldisins og
„Sameinaðar sýslur Río de la Plata“ eftir að það fékk sjálfstæði.

Í stjórnarskrá Argentínu frá 1826 er „Lýðveldið Argentína“ fyrst notað sem
opinbert heiti. „Sambandsríkið Argentína“ var tekið upp í stjórnarskránni frá
1853. Árið 1860 gaf forseti út tilskipun um að opinbert heiti landsins skyldi
vera Lýðveldið Argentína.

Argentína skiptist í 23 sjálfstjórnarhéruð (provincias) og eina
sjálfstjórnarborg (ciudad autonoma).



https://is.wikipedia.org/wiki/YouTube

YouTube er myndbandavefsíða sem var opnuð 15. febrúar 2005. Þar geta notendur
hlaðið inn, horft á og deilt myndböndum. YouTube var stofnað af þeim Chad
Hurley, Steve Chen og Jawed Karim sem áður störfuðu fyrir PayPal.

YouTube notar Adobe Flash-tækni til þess að dreifa myndböndum til áhorfenda.
Hugmyndin á bakvið vefsíðuna er sú að hver sem er geti komið sínu eigin efni á
netið án þess að greiða fyrir það. Á YouTube má finna fjölmargar gerðir
myndbanda, til að mynda brot úr sjónvarpsþáttum, tónlistarmyndbönd auk efnis frá
hinum almenna notanda svo sem kennslumyndbönd ýmiskonar og Myndblogg. Vefurinn
gerir hverjum sem er kleift að horfa á þessi myndskeið sér að kostnaðarlausu.

Tímaritið Time útnefndi YouTube nýjung ársins 2006. Í nóvember það ár keypti
Google YouTube fyrir hlutabréfaeign í Google að verðmæti 1,65 milljarða
Bandaríkjadollara.

Þar sem daglega er sendur gífurlegur fjöldi myndbanda á YouTube er ógerlegt
fyrir starfsmenn síðunnar að fylgjast með þeim öllum. Mörg dæmi eru um að efni
sem á hvílir höfundarréttur sé sent inn á vefinn. Við þessu er reynt að sporna
með því að fleygja út því efni sem finnst, en eftir situr gífurlegur fjöldi
myndbanda sem óæskilegt er að séu á vefnum. Mörg fyrirtæki og einstaklingar hafa
fett fingur út í þetta og sumir hverjir hafa kært YouTube. YouTube dró úr fjölda
þessara tilfella með því að gera samning við stór útgáfufyrirtæki um að birta
tónlistarmyndbönd þeirra á vefnum sér til kynningarauka.



https://is.wikipedia.org/wiki/Varsj%C3%A1

Varsjá (pólska: Warszawa, latína: Varsovia) er höfuðborg Póllands og jafnframt
stærsta borg landsins. Borgin liggur við ána Visla og er um það bil 260 km frá
Eystrasalti og 300 km frá Karpatafjöllunum. Árið 2010 var íbúafjöldinn 1.729.119
manns og 2.631.902 manns á stórborgarsvæðinu, þannig er Varsjá 10. fjölmennasta
borg Evrópusambandsins. Flatarmál borgarinnar er 517,24 ferkílómetrar en
stórborgarsvæðið nær yfir 6.100,43 ferkílómetra. Varsjá er í héraðinu Masóvía og
er stærsta borg þess.

Varsjá er talin heimsborg og er vinsæl ferðamannaborg og mikilvæg
fjármálamiðstöð í Mið-Evrópu. Hún er einnig þekkt sem „föníxborgin“ af því að
hún hefur staðist mörg stríð í gegnum söguna. Helsta þessara stríða var seinni
heimsstyrjöldin þar sem 80 % af byggingum í borginni voru eyðilagðar en borgin
var endurbyggð vandlega eftir það. Þann 9. nóvember 1940 var borginni gefið
hæsta heiðursmerki Póllands, Virtuti Militari, vegna [[umsátrið um Varsjá
(1939)|umsátursins um Varsjá (1939)]].

Borgin er nafni fjölda ríkja, samninga og atburða, meðal þeirra eru
Varsjáríkjabandalagið, Varsjárbandalagið, hertogadæmið Varsjá,
Varsjársáttmálinn, Varsjársamningurinn, uppreisnin í Varsjá og uppreisnin í
Varsjárgettóinu. Óopinber söngur borgarinnar er Warszawianka.

Á pólsku þýðir orðið Warszawa (einnig stafað Warszewa eða Warszowa) „í eigu
Warsz“. Warsz er stytting á slavnesku karlmannanafni Warcisław (nafn borgarinnar
Wrocław á líka rætur að rekja til þessa mannanafns). Samkvæmt þjóðsögu var Warsz
fiskimaður giftur konu sem hét Sawa. Sawa var hafmeyja sem bjó í ánni Visla
nálægt borginni, sem Warsz varð ástfanginn í. Í rauninni var Warsz aðalsmaður
sem var uppi á 12. eða 13. öld sem átti þorp sem á svæðinu þar sem hverfið
Mariensztat liggur í dag. Opinbera heiti borgarinnar á pólsku er miasto
stołeczne Warszawa (höfuðborgin Varsjá).

Fyrstu byggðirnar á staðnum sem í dag er kallaður Varsjá voru Bródno (9. – 10.
öld) og Jazdów (12. – 13. öld). Eftir að árás var gerð á Jazdów var sest að á
svæðinu þar sem fiskiþorpið Warszowa var. Bolesław 2. Masóvíuprins stofnaði
byggðina Varsjá um árið 1300. Í byrjun 14. aldar varð byggðin valdastóll
Masóvíuhertoganna og var svo gerð að höfuðbæ Masóvíu árið 1413. Á þeim tíma var
efnahagur Varsjár byggður á handiðnum og verslun. Þegar hertogaættin dó út var
Masóvía fellt aftur inn í konungsríkið Pólland árið 1526.

Pólska þingið (p. Sejm) var fyrst haft í Varsjá árið 1529 og var þar til
frambúðar frá árinu 1569. Árið 1573 var Varsjárríkjabandalagið myndað sem veitti
íbúum Pólsk-litháíska samveldisins trúarfrelsi formlega. Vegna góðrar
staðsetningar á milli Krakár og Vilníusar varð Varsjá höfuðborg samveldisins en
Sigmundur 3. konungur flutti pólsku hirðina frá Kraká til Varsjár árið 1596.

Árin eftir það stækkaði borgin út í úthverfin. Nokkur sjálfstæð einkahverfi í
eigu aðalsmanna voru stofnuð en þeim var stjórnað með sérlögum. Á tímabilinu
1655–1658 var borgin undir umsátri þrisvar en hún var tekin og rænd af heröflum
frá Svíþjóð, Brandenborg og Transylvaníu. Árið 1700 braust Norðurlandaófriðurinn
mikli út og nokkrar árásir voru gerðar á Varsjá. Borgin var líka neydd til að
borga framlagsfé til stríðsins.

Stanisław August Poniatowski konungur endurnýjaði Konunglega kastalann og gerði
Varsjá að menningar- og listamiðstöð. Gælunafnið París austursins var haft um
borgina eftir það.

Varsjá var áfram höfuðborg Pólsk-litháíska samveldisins til ársins 1795 þegar
það varð hluti af konungsríkinu Prússlandi. Þá varð Varsjá höfuðborg héraðsins
Suður-Prusslands. Borgin var frelsuð af hermönnum Napóleons árið 1806 og var
gerð svo að höfuðborg hertogadæmisins Varsjár. Í kjölfar Vínarráðstefnunnar árið
1815 varð Varsjá höfuðborg konungsríkisins Póllands, sem var þingbundin
konungsstjórn í konungssambandi við Rússneska heimsveldið. Konungslegi háskólinn
í Varsjá var stofnaður árið 1816.

Vegna fjölda brota á pólsku stjórnarskrárinni fyrir hendi Rússlands braust
Nóvemberuppreisnin út árið 1830. Pólsk-rússneska stríðinu 1831 lauk þó með
ósigri Pólverja og sjálfstæði konungsríkisins var afnumið. Þann 27. febrúar 1861
skaut rússneskt herlið á mannfjölda sem var að mótmæla stjórn Rússlands yfir
Póllandi en fimm menn fórust í kjölfar skotárásarinnar. Pólska ríkisstjórnin var
í felum í Varsjá meðan á Janúaruppreisninni stóð árin 1863–64.

Varsjá blómstraði í lok 19. aldar undir stjórn Sokrates Starynkiewicz (1875–92),
sem var rússneskur hershöfðingi skipaður í embætti af Alexander 3. Á tímum
Starynkiewicz byggði William Lindley enskur verkfræðingur ásamt syni sínum
William Heerlein Lindley fyrsta vatnsveitu- og frárennsliskerfið í Varsjá. Auk
þess voru sporvagnakerfið, gaskerfið og götulýsingarkerfið endurbætt og stækkuð.

Samkvæmt manntali rússneska heimsveldisins árið 1897 bjuggu 626.000 manns í
Varsjá og borgin var á sínum tíma þriðja stærsta í heimsveldinu á eftir Sankta
Pétursborg og Moskvu.

Varsjá var undir þýsku hernámi frá 4. ágúst 1915 til 1918. Eftir hernámið varð
hún höfuðborg nýlega sjálfstæðs Póllands árið 1918. Undir stríði Sovétríkjanna
og Póllands árið 1920 var orrustan um Varsjá háð í úthverfunum, þar sem
Pólverjarnir sigruðu Rauða herinn. Þannig stöðvaði Pólland aleitt framrás Rauða
hersins.

Í seinni heimsstyrjöldinni var miðsvæði Póllands, ásamt Varsjá, undir stjórn
Allsherjarríkisstjórnarinnar (þ. Generalgouvernement), sem var þýsk
nasistastjórn. Öllum háskólum var lokað strax og allir gyðingar í borginni,
nokkur hundruð þúsund manns eða 30 % af öllum íbúafjöldanum, voru fluttir inn í
Varsjárgettóið. Seinna varð borgin miðstöð andspyrnunnar gegn nasistastjórn í
Evrópu. Sem hluti af Lokalausninni skipaði Hitler að gettóið yrði eyðilagt þann
19. apríl 1943 en svo byrjaði uppreisn í gettóinu gegn honum. Þó að
uppreisnarmennirnir voru ofurliði bornir og lítið vopnaðir stóðst gettóið í yfir
einn mánuð. Þegar bardaganum lauk voru eftirlifendur strádrepnir og mjög fáir
komust undan og tókust að fela sig.

Fyrir júlí 1944 var Rauði herinn löngu kominn inn á pólska yfirráðasvæðið og var
farinn á eftir Þjóðverjunum í átt að Varsjá. Pólska ríkisstjórnin var í útlegð í
London og vissi að Stalín var á móti sjálfstæðu Póllandi. Ríkisstjórnin skipaði
svo Heimahernum (p. Armia Krajowa) að reyna að hrifsa stjórn á Varsjá af
Þjóðverjunum áður en Rauði herinn komst þar. Af þessum sökum byrjaði
Varsjáruppreisnin þann 1. ágúst 1944 þegar Rauði herinn nálgaðist borgina.
Barráttunni, sem átti að standa yfir í 48 klukkustundir, lauk eftir 63 daga.
Stalín skipaði þá hermönnunum sínum að bíða fyrir utan Varsjá. Að lokum neyddist
Heimaherinn og baráttumennirnir sem voru að hjálpa honum til að gefast upp. Þeir
voru teknir í stríðsfangabúðir og allir óbreyttir borgarar voru reknir út úr
borginni. Gert er ráð fyrir að 150.000 til 200.000 pólskir óbreyttir borgarar
hafi dáið þá.

Þjóðverjarnir tortímdu borginni. Hitler hunsaði skilyrði uppgjafarsamningsins,
skipaði að borgin yrði eyðilögð og svo að öll bókasöfn og minjasöfn væru
annaðhvort tekin til Þýskalands eða brennd. Minnismerki og stjórnarráðsbyggingar
voru sprengdar í loft upp af þýsku sérliði sem hét Verbrennungs- und
Vernichtungskommando („Brennslu- og eyðileggingarsveitin“). Um það bil 85 % af
borginni var eyðilögð ásamt gamla bænum og Konunglega kastalanum.

Þann 17. janúar 1945 fóru sovéskir hermenn inn í rústir borgarinnar og frelsaði
úthverfin frá þýsku hernámi. Borgin var fljótt tekin af Sovéska hernum sem sótti
þá fram til Łódź á meðan þýskir hermenn söfnuðust saman á ný vestri.

Árið 1945 eftir að sprengjuárásum, uppreisnum, bardaga og eyðileggingu var lokið
lá mestöll borgin í rústum. Eftir stríðið kom kommúnistastjórn mörgum
byggingarverkefnum í gang til þess að takast á við skort á húsnæði. Stór
staðsteypt hús voru byggð ásamt öðrum byggingum sem voru algengar í borgum
Austurblokkarinnar, svo sem Menningar- og vísindahöllin. Borgin endurheimti
hlutverk sitt sem höfuðborg Póllands og miðstöð pólskrar menningar og
stjórnmála. Margar gamlar götur, byggingar og kirkjur voru endurreistar í
upprunalegri mynd. Árið 1980 var gamli bærinn skráður á heimsminjaskrá UNESCO.

Jóhannes Páll 2. páfi heimsótti heimaborg sína árin 1979 og 1983 og hvatti til
stuðnings fyrir verðandi hreyfinguna Samstöðu og stuðlaði að
andkommúnistahreyfingum. Árið 1979, eftir minna en eitt ár að hann varð páfi,
hélt Jóhannes Páll 2. messu á Sigurtorginu og endaði predikun sína með ákalli á
að „endurnýja andlit Póllands“. Þessi orð voru þýðingarmikil fyrir Pólverja og
þeir skildu þau sem hvatningu til lýðræðis.

Árið 1995 var neðanjarðarlestakerfi Varsjár opnað. Pólland gekk í
Evrópusambandið árið 2004 og þar hefur verið mikill efnahagslegur vöxtur frá
þessum tíma. Opnunarleikur Evrópumeistaramóts UEFA 2012 var haldinn í Varsjá.

Varsjá liggur í miðausturhluta Póllands um það bil 300 km frá Karpatafjöllunum,
260 km frá Eystrasalti og 520 km fyrir austan Berlín í Þýskalandi. Áin Visla
rennur í gegnum borgina. Borgin liggur beint í miðri Masóvíusléttunni og er að
meðaltali 100 m yfir sjávarmáli. Hæsti punkturinn í vesturhluta borgarinnar er
115,7 yfir sjávarmáli í hverfinu Wola og hæsti punkturinn í austurhlutanum er
122,1 km yfir sjávarmáli í hverfinu Wesoła. Lægsti punkturinn er á austurbakka
árinnar en hann er 75,6 m yfir sjávarmáli. Í borginni eru nokkrir hólar en þeir
eru að mestu leyti manngerðir, t.d. Varsjáruppreisnarhóll (121 m) og
Szczęśliwice-hóll (138 m, hæsti staðurinn í allri Varsjá).

Í Varsjá er temprað loftslag (Köppen: Dfb) með köldum vetrum og mildum sumrum.
Meðalhiti í janúar er −3 °C og 19,3 °C í júlí. Hitastigið getur náð allt að
30 °C á sumrin. Ársmeðalúrkoma er 495 millimetrar og en blautasti mánuður ársins
er júlí. Á vorin er mikill blómi og sólskin en á haustin er annaðhvort
sólskinsveður eða þoka en þá er oftast svalt en ekki kalt.

Til ársins 1994 voru sjö hverfi í Varsjá: Śródmieście, Praga Północ, Praga
Południe, Żoliborz, Wola, Ochota og Mokotów. Þeim var svo fjölgað og á
tímabilinu 1994–2002 voru þau 11: Centrum, Białołęka, Targówek, Rembertów,
Wawer, Wilanów, Ursynów, Włochy, Ursus, Bemowo og Bielany. Árið 2002 var bærinn
Wesoła gerður að hverfi.

Varsjá er powiat (sýsla) og skiptist í 18 borgarhluta sem heita dzielnica en í
hverjum borgarhluta er sér sjórnsýsla. Í hverjum borgarhluta eru nokkur hverfi
með engri réttarstöðu eða stjórnsýslu. Það eru líka tvö söguleg hverfi í
borginni: gamli bærinn (p. Stare Miasto) og nýi bærinn (p. Nowe Miasto) í
borgarhlutanum Śródmieście.

Saga Varsjár og Póllands endurspeglast í fjölbreyttri blöndu byggingarstíla sem
er að finna í borginni. Á seinni heimsstyrjöldinni var mestöll borgin tortímd í
sprengjuárásum og fyrirhugaðri eyðileggingu. Eftir að borgin var frelsuð hófst
endurbygging eins og í öðrum borgum í alþýðulýðveldinu Póllandi. Flestar gamlar
byggingar voru endurreistar í upprunalegri mynd. Samt sem áður voru nokkrar
byggingar frá 19. öld sem hægt var að endurbyggja rifnar niður á sjötta og
sjöunda áratugnum. Stórar íbúðablokkir voru reistar í byggingarstíl sem var
algengur í Austurblokkarlöndum á þeim tíma.

Mikið er fjárfest í opinberum svæðum í Varsjá og þannig hafa alný torg verið
byggð ásamt nýjum görðum og minnismerkjum. Í dag er mikið af samtímabyggingum í
borginni.

Í Varsjá er mikið af marglitum kirkjum, höllum og höfðingjasetrum í næst öllum
evrópskum byggingarstílum frá hverju sögutímabili. Mest áberandi eru byggingar í
gotneskum stíl, endurreisnarstíl, barokkstíl og nýklassískum stíl og margar
þeirra eru innan göngufæris frá miðborginni.

Helstu byggingarnar í gotneskum stíl eru stórar kirkjur og virki, ásamt húsum
sem byggð voru fyrir miðstéttina. Dæmi um svona byggingar eru Jónsdómkirkja (14.
öld), sem er dæmigert eintak um svokallaða „Masóvíugotneska stílinn“,
Maríukirkja (1411), raðhús byggt fyrir Burbach-fjölskylduna (14. öld) og
Konunglegi kastalinn Curia Maior (1407–1410). Nokkrar athyglisverðar byggingar í
endurreisnarstílnum eru hús Baryczko-fjölskyldunnar (1562), bygging sem heitir
„Svertinginn“ (17. öld) og Salwator-fjölbýlishúsið (1632). Ásamt dæmum um
manierismastílinn eru Konunglegi kastalinn (1596–1619) og Jesúítakirkja
(1609–1626) í gamla bænum.

Í lok 17. aldar var byggt mikið af kirkjum og húsum fyrir aðalsmenn. Helstu
dæmin frá þessu tímabili eru Krasiński-höll (1677–1683), Wilanów-höll
(1677–1696) og Kazimierz-kirkja (1688–1692). Meðal byggingar í rókokóstílnum eru
Czapski-höll (1712–1721), Höll fjögurra vinda (1730) og Wizytki-kirkja
(1728–1761). Byggingar í Varsjá í nýklassískum stíl einkennast af rúmfræðilegum
formum og áhrifum frá rómverskum byggingum. Bestu dæmin um nýklassískan stíl eru
Łazienki-höll (endurbyggð 1775–1795), Królikarnia (1782–1786), Karmelítakirkja
(1761–1783) og Kirkja heilagrar þrenningar (1777–1782). Á tímum konungsríkisins
Póllands var mikill efnahagslegur vöxtur og aukinn áhugi á arkitektúr í
kjölfarið. Áhuginn á nýklassíska stílnum var töluverður og sést í byggingum á
borð við Mikla leikhús (1825–1833) og byggingarnar á Bankatorginu (1825–1828).

Margar byggingar í borgarastéttarstílnum voru ekki endurreistar af
kommúnistastjórninni eftir stríðið en sumar þeirra voru endurbyggðar í
þjóðfélagslegum raunsæisstíl (svo sem hús fílharmóníusveitar Varsjár). Sum dæmi
um byggingar frá 19. öld er samt að finna í borginni, eins og tækniháskólinn í
Varsjá (1899–1902). Margar byggingar frá þessu tímabili austan megin við Vislu
voru gerðar upp en eru í slæmu ástandi í dag. Borgarstjórn Varsjár hefur ákveðið
að endurbyggja Saxahöllina og Brühl-höllina sem voru ásamt helstu byggingum í
borginni fyrir stríðið.

Nokkur dæmi um samtímabyggingar eru Menningar- og vísindahöllin (1952–1955), sem
er skýjakljúfur byggður í þjóðfélagslegum raunsæisstílnum, og Stjórnarskrártorg,
þar sem fleiri byggingar í þessum stíl er að finna. Í miðju hverfinu Praga
austan megin við ána eru mörg niðurnídd hús við hliðina á nýjum íbúðablokkum og
verslunarmiðstöðvum.

Byggingar í nútímastílnum, á borð við Metropolitan Office Building á
Piłsudski-torgi, sem var hönnuð af breskum arkitekt Norman Foster, Bókasafn
háskólans í Varsjá (BUW) eftir arkitektana Marek Budzyński og Zbigniew Badowski,
skrifstofuhúsið Rondo 1, sem var hannað af Skidmore, Owings and Merrill, og
Złote Tarasy sem er með nokkrum hvolfþökum sem skarast, er að finna víðs vegar
um borgina.

Um 40 % af flatarmáli Varsjár er grænt, það er að segja almenningsgarðar,
grasbrúnir og tré á götum, landverndarsvæði og litlir skógar í útjaðri
borgarinnar. Almenningsgarðar í borginni eru 82 samtals og ná yfir 8 % af
flatarmáli borgarinnar. Hinir elstu þeirra Saxagarðurinn og garðarnir við
hallirnir Krasiński, Łazienki og Królikarnia.

Saxagarðurinn er 15,5 ha að flatarmáli og var áður fyrr konunglegur garður. Í
garðinum eru yfir 100 trjátegundir og breiddar göngubrautir með bökkum. Gröf
óþekkta hermannsins er í austurhluta garðsins. Garðurinn við Krasiński-höll var
gerður upp af landslagsartitektinum Franciszek Szanior á 19. öld en í miðjum
garðinum er enn að finna tré frá þessum tíma svo sem musteristré, svört
valhnotutré og hesliviði. Þar eru líka margir bekkir, blóm, andatjörn og
leikvelli en hann er mjög vinsæll meðal Varsjárbúa. Minnismerki um uppreisnina í
Varsjárgettóinu er líka í garðinum.

Garðurinn við Łazienki-höll er 76 ha að flatarmáli en skipulag garðsins og
plönturnar þar endurspegla sérkennilegu sögu hans. Í garðinum eru nokkur
samkomuhús, höggmyndir, brýr og tjarnir en það sem aðskilur hann frá öðrum
almenningsgörðum í Varsjá er páfuglar og fasanar sem flækjast frjálsir um
garðinn. Einnig eru vatnakarfar í tjörnunum. Garðurinn við Wilanów-höll er 43 ha
og var opnaður í lok 17. aldar. Hann var skipulagður í frönskum stíl og minnir á
barokkstíl hallarinnar. Austurhluti garðsins er næstur höllinni og er á tveimur
hæðum.



https://is.wikipedia.org/wiki/Ta%C3%ADland

Konungsríkið Taíland (stundum ritað Tæland) er land í Suðaustur-Asíu, með
landamæri að Kambódíu og Laos í austri, Taílandsflóa og Malasíu í suðri og
Mjanmar og Andamanhafi í austri. Taíland er einnig þekkt undir nafninu Síam, sem
var opinbert nafn landsins til 11. maí 1949. Orðið taí merkir „frelsi“ í
taílensku.

Mismunandi menningar hafa verið við sögu í Taílandi frá tímum Baan Chiang
menningarinnar. En þrátt fyrir það hefur taílensk menning alltaf verið undir
miklum áhrifum frá indverskri og kínverskri menningu, vegna landfræðilegrar legu
þess. Fyrsta síamska ríkið er talið vera konungsríkið Sukhothai, stofnað árið
1238, fylgjandi hruni Kmeraveldisins á 13.-15. öld.

Öld síðar féll konungsríkið Sukhothai alfarið í skugga stærra konungsríkis,
Ayutthaya, sem sett var á laggirnar um miðja 14. öld. Eftir að Ayutthaya herjaði
á Angkor árið 1431, innleiddist mikið af Hindúa- og Kmeravenjum í síamska
menningu.

Eftir hrun Ayutthaya árið 1767, varð Thonburi höfuðborg Taílands í stuttan tíma
undir stjórn Taksin konungs. Árið 1782 hófst núverandi skeið í sögu Taílands
(Ratthanakosin), og fylgdi því stofnun Bangkok sem höfuðborgar Chakri
konungsættarinnar, undir stjórn Rama I.

Á 16. öld byrjuðu evrópskir landkönnuðir að streyma til Taílands. Þrátt fyrir
það, var Taíland eina suðausturasíska landið sem þurfti aldrei að lúta
nýlendustjórn. Helstu ástæður þess eru að á 19. öld voru mjög hæfir stjórnendur
yfir landinu, sem að nýttu þá spennu og samkeppni sem ríkti á milli Frakka og
Breta. Því varð landið hlutlaust í öllu því nýlendukapphlaupi sem ríkti í
Suðaustur-Asíu á þeim tíma. Þrátt fyrir það, varð landið fyrir miklum vestrænum
áhrifum á seinni hluta 19. aldar. Varð það til þess að miklar umbreytingar áttu
sér stað og Taílendingar gáfu eftir þremur suðrænum umdæmum, sem seinna urðu
norðurmalasísk fylki.

Árið 1932 átti sér stað bylting án blóðsúthellinga, sem varð til þess að
þingbundin konungsstjórn varð i landinu. Á meðan að seinni heimsstyrjöldin stóð
yfir, var Taíland í bandalagi með Japönum. Eftir stríð gekk hinsvegar Taíland í
bandalag með Bandaríkjamönnum. Taíland gekk í gegnum ýmissar byltingartilraunir
sem framvinduðust í lýðræði á 19. öld.



https://is.wikipedia.org/wiki/R%C3%BAssneska

Rússneska (русский язык, borið fram [russkij izyk], hlusta (uppl.)) er slavneskt
tungumál sem er talað í Rússlandi en er einnig algengt samskipta- og móðurmál í
öðrum fyrrverandi ríkjum Sovétríkjanna t.d. Eistlandi, Lettlandi, Litháen,
Úkraínu og Kasakstan.

Rússneska er rituð með afbrigði af kýrillísku letri. Hún er eitt þriggja mála
sem nú eru notuð sem teljast til austurslavnesku málagreinarinnar, hin tvö eru
úkraínska og hvítrússneska. Elstu heimildir ritaðar á austur-slavnesku máli eru
frá 10. öld. Rússneskan hefur í gegnum aldirnar orðið fyrir miklum áhrifum frá
kirkjuslavnesku, sem telst til suðurslavneskra mála, bæði hvað varðar orðaforða
og málfræði. Þar að auki er í málinu gífurlegt magn tökuorða úr frönsku og þýsku
yfir hugtök í stjórnmálum, vísindum og tækni.

Rússneska er austur-slavneskt mál innan indóevrópskrar málaættar. Austurslavnesk
eru enn fremur úkraínsku og hvítrússnesku.

Grundvallar orðaforði, orðmyndunarreglur auk annarrar málfræði og ekki síst
bókmenntahefðin hefur orðið fyrir miklum áhrifum frá kirkjuslavnesku.
Kirkjuslavneska sem er enn notuð sem helgimál rússnesku rétttrúnaðarkirkjunnar
er suðurslavneskt mál, á meðan að rússneska er austurslavnesk. Mörg orð í nútíma
rússnesku ritmáli eru líkari nútíma búlgörsku en úkraínsku eða hvítrússnesku.
Austurslavneski orðaforðinn hefur þó oft varðveist í talmáli í ýmsum rússneskum
mállýskum.

Rússneska er opinbert mál í Rússlandi og eitt af opinberum málum í Kasakstan,
Kirgistan og Hvíta-Rússlandi. Hún er ein af sex opinberun málum Sameinuðu
þjóðanna.

Rússneska er aðallega töluð í Rússlandi en er einnig mikið notuð í fyrrum
Sovétríkjum. Fram að árinu 1917 var rússneska eina opinbera málið í Rússneska
keisaradæminu (að undanteknu Stórfurstadæminu Finnlandi). Á sovéska tímabilinu
var opinber stefna að öll mál væru jafnrétthá, en í raun var rússneska hið
opinbera mál og var notast mest við hana í öllu opinberu. Eftir upplausn
Sovétríkjanna árið 1991 hafa nánast öll hin nýfrjálsu ríki lagt mikið kapp á að
styrkja þjóðartungu sína á kostnað rússneskunnar.

Í Lettlandi, þar sem meira en þriðjungur íbúa hafa rússnesku að móðurmáli, hefur
staða málsins verið mjög umdeild. Stærsti hluti rússneskumælandi íbúa fluttu til
landsins frá Rússlandi þegar það var undir hæl Sovétríkjanna og eiga margir
Lettar erfitt með að sætta sig við að þeir séu fullgildir íbúar landsins. Sama
er í Eistlandi þar sem um fjórðungur íbúa er rússneskumælandi.

Í þeim Austur-Evrópulöndum sem voru aðildarlönd að Varsjárbandalaginu var
rússneska skyldunám í öllum skólum. Eftir upplausn Sovétveldisins hefur hlutverk
rússnesku sem samskiptamál í þessum löndum minnkað verulega og má segja að enska
hafi algjörlega tekið yfir því hlutverki hjá yngra fólki.

Mállýskumunur hefur verið mjög mikill í rússnesku þó að munur á milli mállýskna
hafi minnkað mikið á 20. öld. Mállýskumunur er bæði hvað varðar framburð,
orðaforða og málfræði. Sú rússneska sem notuð er opinberlega og kennd í skólum
byggist á mállýsku Moskvusvæðisins.

Rússneska er rituð með afbrigði af kýrillísku letri sem samanstendur af 33
bókstöfum.



https://is.wikipedia.org/wiki/J%C3%B3n_Sigur%C3%B0sson_(forseti)

Jón Sigurðsson (17. júní 1811 – 7. desember 1879), oft nefndur Jón forseti, var
helsti leiðtogi Íslendinga í sjálfstæðisbaráttunni á 19. öld. Til þess að
minnast hans var fæðingardagur hans valinn sem sá dagur sem Háskóli Íslands var
stofnaður árið 1911 og sem þjóðhátíðardagur Íslendinga ("17. júní") þegar
Lýðveldið Ísland var stofnað þann 17. júní árið 1944.

Jón Sigurðsson fæddist 17. júní árið 1811 á Hrafnseyri í Arnarfirði á
Vestfjörðum. Hann fæddist á Bótolfsvöku (á laugardegi). Hann var skírður í
höfuðið á móðurafa sínum, Jóni Ásgeirssyni. Faðir hans var Sigurður Jónsson,
prestur og móðir hans Þórdís Jónsdóttir, húsfreyja. Jón átti tvö systkini: Jens
og Margréti. Margrét ól manninn á Vestfjörðum og gerðist bóndi á Steinanesi í
Arnarfirði. Jens fluttist síðar til Reykjavíkur og gerðist kennari og rektor
Lærða skólans. Á uppvaxtarárunum stundaði Jón nám hjá föður sínum.

Jón fluttist til Reykjavíkur átján ára gamall og tók stúdentspróf árið 1829 með
ágætiseinkunn. Í Reykjavík vann hann í verslun föðurbróður síns, Einars
Jónssonar, og þannig kynntist hann verðandi eiginkonu sinni Ingibjörgu, sem var
dóttir Einars. Vorið 1830 réðist Jón til starfa sem biskupsritari hjá Steingrími
Jónssyni, biskupi Íslands í Laugarnesi. Steingrímur átti stæðilegt bókasafn og
fékk Jón afnot af því. Þar vaknaði áhugi hans á sögu Íslands og menningu.

Jón hélt til Kaupmannahafnar árið 1833 til náms og þar bjó hann til æviloka. Í
fyrstu nam hann málfræði en þá fékk hann styrk frá gjafasjóði Árna Magnússonar
og sneri sér að lestri íslenskra bókmennta og seinna sögu við
Kaupmannahafnarháskóla. Hann lauk þó aldrei prófi. Hann vann sem málvísindamaður
hjá Árnasafni. Sem slíkur var hann fenginn til að aðstoða færeyska prestinn
Hammershaimb við að gera færeyskt ritmál og réð því að færeysk stafsetning tekur
mið af uppruna orða miklu fremur en framburði. Þá var hann aðalmaðurinn á bak
við tímaritið Ný félagsrit allan tímann sem það kom út á árunum 1841-73.

Jón var kosinn þingmaður Ísafjarðarsýslu árið 1844 og sótti hann Ísland heim á
ný árið 1845 til þess að geta setið á Alþingi. Jón sat sem forseti Alþingis árin
1849-53, einn og hálfan mánuð árið 1857 og loks frá 1867–77. Viðurnefnið forseti
fékk hann hins vegar vegna þess að hann var frá 1851 forseti Hafnardeildar Hins
íslenska bókmenntafélags. Á tímabilinu sem Jón var þingmaður kom Alþingi saman
annað hvert ár og stóð í sex vikur. Jón gat því búið í Kaupmannahöfn en komið
heim og sótt þing. Einn helsti stuðningsmaður heima í héraði var varaþingmaður
Jóns, Magnús Einarsson á Hvilft í Önundarfirði og segir í skrifum Lúðvíks
Kristjánssonar, fræðimaður, að berlega sé ljóst að Magnús á Hvilft er maðurinn
sem Íslendingar eiga að þakka hina traustu forystu í baklandi Jóns á Vestfjörðum
og gaf honum undirstöðu til sinnar kröftugu sjálfstæðisbaráttu.

Eiginkona Jóns var Ingibjörg Einarsdóttir, sem sat í festum heima á Íslandi í
tólf ár frá 1833 en þau giftust loks þegar hann kom heim á þingið 1845 þann 4.
september. Nokkur aldursmunur var á hjónunum, hún var sjö árum eldri. Hjónin
voru bræðrabörn eignuðust engin börn. Þau ólu upp systurson Jóns, Sigurð
Jónsson, frá því hann var átta ára. Þau fluttust saman til Kaupmannahafnar og
bjuggu lengst á Øster Voldgade 8 (sem núna heitir Øster Voldgade 12 (Jónshús)),
en þar voru þau frá árinu 1852 til andláts Jóns 1879. Götuna kölluðu Íslendingar
Austurvegg.

Einn helsti samstarfsmaður Jóns var nafni hans Jón Guðmundsson, ritstjóri. Hann
var stundum kallaður skuggi Jóns Sigurðssonar.

Konungur Danmerkur afsalaði sér einveldi árið 1848 og við það tækifæri ritaði
Jón Hugvekju til Íslendinga þar sem hann hvatti Íslendinga til baráttu fyrir
sjálfstæði. Greinin birtist í Nýjum félagsritum það ár. Rök hans voru þau að við
afnám einveldisins væri Ísland orðið að sjálfstæðu landi, líkt og fyrir Gamla
sáttmála. Á þjóðfundinum 1851 lagði hópur Íslendinga fram mótfrumvarp við
frumvarp Danakonungs um stjórnskipun Íslands. Jørgen Ditlev Trampe,
stiftamtmaður Danakonungs á Íslandi, neitaði frumvarpinu framgöngu og brást þá
Jón við og mótmælti framgöngu Trampe. Undir tóku viðstaddir með hinum fleygu
orðum „Vér mótmælum allir“. Þessi atburður er talin marka þau tímamót að þaðan
af var Jón talinn óumdeildur leiðtogi sjálfstæðisbaráttunnar. Eftir þjóðfundinn
ganga sögur um að dönsk yfirvöld vildu ráða Jón af dögum en seinni rannsóknir
benda til þess að ekkert sé til í því.

Jón beitti sér fyrir verslunarfrelsi, m.a. með útgáfu ritgerðar um verslun á
Íslandi sem kom út árið 1843 þar sem hann vísar í verk Adam Smiths. Þrátt fyrir
afnám einokunarverslunar 1787 var verslun við aðra en þegna Danakonungs áfram
bönnuð.

Jón lést 7. desember 1879 eftir langvinn veikindi. Ingibjörg eiginkona hans lést
níu dögum seinna og eru þau bæði grafin í Hólavallagarði.

Húsið, sem Jón og Ingibjörg kona hans bjuggu í í Kaupmannahöfn, er á Øster
Voldgade 12 (var áður númer 8) og heitir Jónshús. Það er í eigu íslensku
ríkisstjórnarinnar og er rekið sem safn í minningu hans. Við Hrafnseyri,
fæðingarstað Jóns, er einnig rekið Safn Jóns Sigurðssonar.

Stytta af Jóni, eftir Einar Jónsson, stóð upphaflega fyrir framan
Stjórnarráðshúsið við Lækjargötu og var afhjúpuð 10. september 1911 af Kristjáni
Jónssyni ráðherra. Styttan var flutt árið 1931 á Austurvöll fyrir framan
Alþingishúsið, líkt og fyrst var lagt til og hefur verið þar síðan.



https://is.wikipedia.org/wiki/Hv%C3%ADta-R%C3%BAssland

Hvíta-Rússland eða Lýðveldið Hvíta-Rússland, Respublika Bielarus,
(hvítrússneska: Белару́сь, Biełaruś; rússneska: Белару́сь - áður: Белору́ссия)
er landlukt ríki í Austur-Evrópu. Það á landamæri að Póllandi í vestri, Litháen
í norðvestri, Lettlandi í norðri, Rússlandi í austri og Úkraínu í suðri.
Höfuðborg Hvíta-Rússlands er Minsk en aðrar stórar borgir eru Brest, Grodno,
Gomel, Mogilev, Vitebsk og Bobruisk. Um þriðjungur landsins er þakinn skógi.
Þjónusta og iðnaður eru helstu atvinnugreinar landsins.

Fram á 20. öld skiptist landið milli annarra ríkja eins og Furstadæmisins
Polotsk, Stórhertogadæmisins Litháen og Rússneska keisaradæmisins. Eftir
Rússnesku byltinguna lýsti Hvíta-Rússland yfir sjálfstæði sem Sovétlýðveldið
Hvíta-Rússland sem varð fyrsta sambandslýðveldi Sovétríkjanna. Stór hluti af
núverandi landamærum Hvíta-Rússlands urðu til þegar Sovétríkin gerðu innrás í
Pólland árið 1939. Eftir herfarir Þjóðverja og Sovétmanna í Síðari heimsstyrjöld
var landið sviðin jörð og hafði missti meira en þriðjung íbúanna. Landið
byggðist hægt upp aftur eftir stríðið. Í kjölfar Tsjernóbylslyssins 1986 varð
Hvíta-Rússland fyrir mikilli geislamengun. Landið lýsti yfir sjálfstæði frá
Sovétríkjunum árið 1990 og tók upp nýja stjórnarskrá árið 1994. Í
forsetakosningum það ár komst Alexander Lúkasjenkó til valda. Hann lengdi
kjörtímabil forseta úr fimm árum í sjö og stjórn hans hefur síðan í vaxandi mæli
orðið einræðisstjórn.

Helstu útflutningsvörur Hvíta-Rússlands eru unnar olíuafurðir, áburður og
landbúnaðarvélar. Atvinnulíf er miðstýrt og að stórum hluta í ríkiseigu.
Stærstur hluti íbúa býr í borgum landsins. Um 60% aðhyllast einhvers konar
trúarbrögð, aðallega rússneskan rétttrúnað, en lítill hluti aðhyllist
rómversk-kaþólska trú. Yfir 70% íbúa tala rússnesku sem er annað opinbert
tungumál landsins en aðeins rúm 10% tala hvítrússnesku.

Hvíta-Rússland skiptist í sex héruð (вобласць) sem heita eftir höfuðstöðum
sínum. Í hverju héraði er kjörið héraðsráð sem fer með löggjafarvald, og
héraðsstjórn sem fer með framkvæmdavald. Formaður héraðsstjórnarinnar er
skipaður af forseta landsins. Héruðin skiptast síðan í umdæmi (раён) sem árið
2002 voru 118 talsins, auk 102 bæja og 108 þéttbýlissvæða. Höfuðborgin Minsk
skiptist í níu umdæmi og nýtur sérstakrar stöðu.



https://is.wikipedia.org/wiki/Hafnarfj%C3%B6r%C3%B0ur

Hafnarfjörður er bær á höfuðborgarsvæðinu. Þar bjuggu 26.800 manns 1. janúar
árið 2013 og hefur bærinn vaxið gríðarlega á síðustu árum og áratugum líkt og
önnur sveitarfélög á höfuðborgarsvæðinu hafa gert. Höfnin sem bærinn er kenndur
við var ein stærsta verslunarhöfn landsins allt frá 16. öld og mikil útgerð
hefur verið stunduð þaðan í sögunni. Á 18. öld var rætt um að gera Hafnarfjörð
að höfuðstað Íslands, en slæm samgönguskilyrði þangað, lítil mótekja og lítið
undirlendi urðu helstu ástæður þess að Reykjavík varð ofan á í valinu. 29.
febrúar 2008 náði íbúafjöldi Hafnarfjarðar upp í 25.000 manns, og gaf
bæjarstjórinn Lúðvík Geirsson 25 þúsundasta Hafnfirðinginum gjöf og
heiðursskjal.

Hafnarfjörður heyrði undir Álftaneshrepp framan af en eftir skiptingu hans árið
1878 varð bærinn hluti hins nýmyndaða Garðahrepps. Hinn 1. júní 1908 fékk
Hafnarfjörður kaupstaðarréttindi og varð þá að sjálfstæðu bæjarfélagi. Íbúar
voru þá orðnir 1469 talsins.

Skammt sunnan Hafnarfjarðarbæjar er Straumsvík þar sem Alcan á Íslandi rekur
álver. Þann 31. mars, árið 2007 fóru fram íbúakosningar um stækkun álversins í
Hafnarfirði. Stækkunin var felld með aðeins 88 atkvæðum.

Fyrsta almenningsrafveitan á Íslandi var sett upp 12. desember 1904 í
Hafnarfirði af Jóhannesi Reykdal, veitan liggur í gegnum Hamarskotslæk.

Hafnarfjörður var í landnámi Ásbjarnar Özurarsonar, bróðursonar Ingólfs
Arnarsonar. Hafnarfjörður er fyrst nefndur í Hauksbók Landnámu, þar sem segir
frá brottför Hrafna-Flóka og samferðamanna hans frá Íslandi. Frá upphafi
landnáms á Íslandi og fram til upphafs 15. aldar kemur staðurinn annars lítið
sem ekkert við sögu.

Vegna góðra hafnarskilyrða frá náttúrunnar hendi varð Hafnarfjörður ein helsta
verslunar- og fiskveiðihöfn landsins frá og með upphafi 15. aldar, eftir því sem
skreið tók við af vaðmál sem eftirsóttasta útflutningsvara Íslendinga. Í upphafi
15. aldar hófu Englendingar fiskveiðar og verslun við Ísland. Árið 1413 kom
fyrsta enska kaupskipið að landi sem sögur fara af við Hafnarfjörð. Íslendingar
tóku ensku kaupmönnunum vel, en Danakonungur reyndi að koma í veg fyrir verslun
Englendinga við Ísland og þess vegna kom oft til átaka milli Englendinga og
sendimanna Danakonungs. Eftir því sem árin liðu urðu Englendingarnir ekki eins
vel liðnir vegna yfirgangs. Einnig áttu þeir til að ræna skreið frá Íslendingum.

Um 1468 hófu þýskir Hansakaupmenn siglingar til Íslands frá Bergen í Noregi.
Næstu tvo áratugina var hörð samkeppni á milli Englendinga og Hansakaupmanna,
sem leiddist oft út í slagsmál og bardaga. Þýsku kaupmennirnir höfðu betur að
lokum. Þeir gátu boðið ódýrari og fjölbreyttari vöru heldur en Englendingarnir.
Á 16. öld var Hafnarfjörður orðinn aðalhöfn Hamborgarmanna á Íslandi.

Um miðja öldina reyndu Danakonungar enn að koma í veg fyrir verslun Þjóðverja á
Íslandi og koma versluninni í hendur danskra kaupmanna. Árið 1602 gaf Kristján
4. Danakonungur út tilskipun um einokunarverslun og þar með varð úti um
verslunarsamband milli Íslands og Þýskalands.

Á fyrri hluta einokunartímabilsins var Hafnarfjörður helsti verslunarstaður á
Íslandi. Frá 1602-1774 var verslunin í höndum danskra kaupmanna og
verslunarfélaga, en árið 1774 tók konungurinn við versluninni. Árið 1787 voru
eignir konungsverslunarinnar seldar starfsmönnum hennar. Þá myndaðist vísir að
samkeppni í verslunarrekstri þegar lausakaupmenn fóru að keppa við arftaka
konungsverslunarinnar. Ekkert varð þó meira úr þessari samkeppni, þar sem dönsku
kaupmennirnir höfðu yfirhöndina. Árið 1795 kærðu bændur dönsku kaupmennina fyrir
of hátt verð á innfluttum vörum og kröfðust þess að verslun yrði gefin algerlega
frjáls.

Árið 1794 keypti Bjarni Sívertsen verslunarhús konungsverslunarinnar. Hann
gerðist brátt umsvifamikill kaupmaður og útgerðarmaður. Hann keypti gamlar
bújarðir í landi Hafnarfjarðar og kom upp skipasmíðastöð. Bjarni varð einn af
fyrstu Íslendingunum til að fá verslunarleyfi eftir að danska einokunarverslunin
var lögð niður. Vegna umsvifa sinna í Hafnarfirði hefur hann oft verið nefndur
faðir Hafnarfjarðar.

Frá árinu 1787 til 1908 voru flestir kaupmenn í Hafnarfirði danskir. Einn
norskur kaupmaður var þar, Hans Wingaard Friis frá Álasundi í Noregi og hann
búsettist í Hafnarfirði. Í upphafi tuttugustu aldar fór íslenskum kaupmönnum
hins vegar að fjölga, en þeim dönsku fór fækkandi að sama skapi.

Upphaflega var Hafnarfjörður hluti af Álftaneshreppi. Hafnarfjörður hafði þá
sérstöðu miðað við aðra staði í hreppnum að aðalatvinnuvegur þar var
sjávarútvegur, en ekki landbúnaður. Vegna þessarar sérstöðu var vilji til þess
að gera Hafnarfjörð að sérstöku sveitarfélagi og kom hugmyndin fyrst fram
opinberlega árið 1876.

Árið 1878 var haldinn hreppsnefndarfundur í Álftaneshreppi, þar sem samþykkt var
að skipta hreppnum í þrennt: Álftaneshrepp, Garðahrepp og Hafnarfjörð. Gengi það
ekki var ákveðið að hreppnum yrði skipt í tvennt: Bessastaðahrepp og Garðahrepp.
Seinni tillagan var samþykkt og varð Hafnarfjörður því hluti af Garðahreppi.

Aftur var reynt að fá kaupstaðarréttindi árið 1890. Á fundi hreppsnefndar
Garðahrepps í júní það ár var kosin nefnd til að ræða um kaupstaðarréttindi
Hafnarfjarðar. Nefndin hélt fund 27. febrúar 1891, þar sem kosið var um
skiptingu hreppsins, en meirihluti fundarmanna var andvígur skiptingunni. Var
málið því látið niður falla og lá það niðri næstu árin vegna erfiðra tíma í
Hafnarfirði.

Næst var hreyft við málinu árið 1903. Í mars það ár komu nokkrir íbúar í
Hafnarfirði því til leiðar að frumvarp var lagt fram á Alþingi til laga um
kaupstaðarréttindi Hafnarfjarðar. Í frumvarpinu var m.a. gert ráð fyrir því að
bæjarfógetinn í Hafnarfirði yrði jafnframt bæjarstjóri og laun hans yrðu greidd
úr landssjóði. Frumvarpið var fellt í atkvæðagreiðslu á Alþingi. Það var lagt
fram aftur á Alþingi árið 1905, en aftur fellt í atkvæðagreiðslu. Hins vegar
afgreiddi Alþingi frumvörp sem gáfu kauptúnum meiri sjálfstjórn en áður, en þau
gengu ekki nógu langt til að Hafnfirðingar yrðu ánægðir.

Enn var því komið til leiðar að frumvarp um kaupstaðarréttindi Hafnarfjarðar var
lagt fyrir Alþingi, nú árið 1907. Meðal breytinga frá fyrra frumvarpinu var sú
að nú var gert ráð fyrir því að bæjarstjóri fengi greidd laun úr bæjarsjóði en
ekki landssjóði. Þetta frumvarp var samþykkt sem lög nr. 75, 22. nóvember 1907
og tóku lögin gildi 1. júní 1908. Hafnarfjörður varð þar með fimmta bæjarfélagið
á Íslandi sem fékk kaupstaðarréttindi.

Núverandi skipting bæjarfulltrúa Í bæjarstjórn Hafnarfjarðar eru ellefu
bæjarfulltrúar. Kosningar til bæjarstjórnar fóru síðast fram 29. maí 2010 og
urðu úrslit þeirra eftirfarandi:

Alls voru 11.589 atkvæði greidd. Auðir seðlar voru 1.578 og ógildir 106. Í
kosningunum missti Samfylkingin hreinan meirihluta sem hún hafði haft frá árinu
2002 og því var myndaður nýr meirihluti Samfylkingar og Vinstrihreyfingarinnar
græns framboðs. Bæjarstjóri er Guðrún Ágústa Guðmundsdóttir og forseti
bæjarstjórnar er Margrét Gauja Magnúsdóttir.

Orðið Gaflari hefur verið notað um Hafnfirðinga um árabil. Upphaf orðsins má
rekja til kreppuáranna milli heimsstyrjaldanna, þegar atvinnuleysi var mikið.
Var orðið þá notað um sjómenn og verkamenn í Hafnarfirði sem biðu undir
húsgöflum í von um að fá vinnu. Skilgreining orðsins hefur verið nokkuð á reiki
undanfarin ár. Í hugum margra eru Gaflarar aðeins þeir sem eru bæði fæddir og
uppaldir í Hafnarfirði. (Samkvæmt þeirri skilgreiningu hefur alvöru Göflurum
farið fækkandi á undanförnum áratugum, þar sem fæðingardeild hefur ekki verið
starfrækt í Hafnarfirði síðan í júní 1976). Öðrum finnst nóg að menn búi í
Hafnarfirði eða hafi einhverntíma búið þar til að geta talist Gaflarar. Vorið
1993 hófst framleiðsla á Gaflarabrúðum í Hafnarfirði. Brúðan var hönnuð af
Katrínu Þorvaldsdóttur og átti að tákna hinn eina sanna Gaflara. Nú eru
brúðurnar ófáanlegar.

Áslandsskóli, Hraunvallaskóli, Hvaleyrarskóli, Lækjarskóli, Setbergsskóli,
Víðistaðaskóli og Öldutúnsskóli.

Badmintonfélag Hafnarfjarðar, Fimleikafélagið Björk, Fimleikafélag
Hafnarfjarðar, Golfklúbburinn Keilir, Siglingaklúbburinn Þytur,
Knattspyrnufélagið Haukar, Skotíþróttafélag Hafnarfjarðar, Sundfélag
Hafnarfjarðar og Fjörður Íþróttafélag fatlaðara



https://is.wikipedia.org/wiki/Atlantshaf

Atlantshaf er annað stærsta úthaf heims á eftir Kyrrahafinu og skiptist í tvennt
við miðbaug: Norður- og Suður Atlantshaf. Það þekur um fimmtung jarðar og skilur
að meginlöndin Evrópu og Afríku í austri og Norður- og Suður-Ameríku í vestri. Í
austri mætir Atlantshafið Indlandshafi við 20. lengdargráðu austur. Hafið
tengist einnig Kyrrahafinu um Norður-Íshaf í norðri og Drakesundi í suðri.

Elsta heimild um nafnið Atlantshaf eru Sögur Heródótosar frá því um 450 f.Kr.
þar sem talað er um Ἀτλαντὶς θάλασσα (Atlantis þalassa) eða „haf Atlass“, sem
vísar annað hvort til títansins Atlass eða Atlasfjalla sem draga nafn sitt af
honum. Suður-Atlantshaf hefur verið kallað Eþíópíuhaf (dregið af nafni Eþíópíu)
allt fram á miðja 19. öld. Áður en Evrópubúar kynntust öðrum úthöfum jarðarinnar
var orðið „úthaf“ einfaldlega notað um hafið handan við Gíbraltarsund.
Forn-Grikkir töldu þetta haf vera stórfljót sem rynni umhverfis heiminn.

Atlantshafið liggur í S-laga sveig milli meginlandanna Evrasíu og Afríku í
austri og Ameríku í vestri. Það er hluti af einu samtengdu heimshafi ásamt hinum
úthöfunum. Það skiptist við miðbaug í Norður-Atlantshaf og Suður-Atlantshaf.

Atlantshafið greinist frá Norður-Íshafi með línu sem liggur frá Grænlandi, um
Ísland og Svalbarða að Noregi[heimild vantar] og Suður-Íshafinu við 60.
breiddargráðu suður. Mörk Atlantshafs og Indlandshafs eru skilgreind við 20.
breiddargráðu austur við línu sem nær frá Agúlhashöfða á Afríku í norðri að
Suðurskautslandinu í suðri. Samkvæmt eldri skilgreiningum sem ekki gera ráð
fyrir Suður-Íshafinu nær þessi lína alveg að strönd Suðurskautslandsins en
annars að 60° suður þar sem Suður-Íshafið hefst. Í austri mætir Atlantshafið
Kyrrahafi í Drakesundi milli Hornhöfða í Suður-Ameríku og Suðurskautsskaga á
Suðurskautslandinu.

Flatarmál hafsins er 82.440 km² án innhafanna en ef öll innhöf, flóar og
strandhöf eru talin með er flatarmálið 106.460.000 km² eða 22% af flatarmáli
jarðar. Helstu innhöf, flóar og sund Atlantshafsins eru t.d. Karíbahaf,
Mexíkóflói, Lawrenceflói, Miðjarðarhaf, Svartahaf, Norðursjór, Grænlandshaf,
Noregshaf og Eystrasalt. Meðaldýpi hafsins er 3.339 metrar (með innhöfum) en
mesta dýpi er 8.380 metrar við Púertó Ríkó-álinn sem er norðan við eyjuna.

Atlantshafið tekur við gríðarlega miklu magni vatns frá meginlöndunum því mörg
helstu fljót heims renna til þess, eins og Lawrencefljót, Mississippi,
Amasónfljót, Kongófljót, Nígerfljót, Rín og fleiri.

Hafsbotn Atlantshafsins einkennist helst af Atlantshafshryggnum en hann liggur
frá norðri til suðurs eftir hafinu endilöngu og nær yfir þriðjung botnsvæðisins.
Sum staðar er hryggurinn ofansjávar en eyjarnar Asóreyjar, Ascension-eyja,
Sankti Helena, Tristan da Cunha, Gough og Bouvet-eyja eru allt eldfjallaeyjar
sem rísa upp frá hryggnum. Ísland er einnig á hryggnum en það er á hæsta punkti
hans og fyrir miðju. Austan og vestan megin við hrygginn eru 3.600-5.500 metra
djúp hafsvæði en hluti botnsins er fjalllendur á meðan aðrir hlutar eru sléttir.
Eftir því sem farið er nær meginlöndunum er botninn hæðóttari með bratta upp á
landgrunn. Botn Atlantshafsins er að mestu þakinn kalkkenndu seti en ef farið er
dýpra en 5.000 metra þá er rautt leirkennt efni gjarnan ríkjandi. Mest ber á
lífrænu seti skeldýra á neðansjávarhryggnum. Kísilgúrset er mest á syðstu
breiddargráðunum. Um 2/5 hlutar botnsins eru þaktir kalkkenndum örsmáum
skeldýrum. Sandur þekur um fjórðung botnsins og afgangurinn er þakinn grjóti,
möl og skeljum. Fíngert efni berst gjarnan með aflandsvindum frá
eyðimerkursvæðum við vesturströnd Afríku. Á norðurslóðum er hins vegar talsvert
af stóru og smáu grjóti sem borgarísjakar bera með sér.

Veðurfar í Norður-Atlanshafi ræðst helst af ríkjandi vindáttum og loftmössum frá
Norður-Ameríku. Mikill hitastigsmunur er á milli heimskautaloftsins og hlýrra
loftstrauma frá Kyrrahafi, Mexíkóflóa og Golfstraumnum. Á þessu svæði skapast
sterkir hringvindar út frá kröftugum lægðum sem eru á leið sinni yfir
Nýfundnaland og Ísland. Hringvindarnir eru sterkari á veturnar en sumrin en
lægðirnar flytja hita, raka og hreyfiafl frá hitabeltinu. Lægðirnar viðhalda
líka vestanvindum á miðlægum breiddargráðum. Á háþrýstisvæðum 15°N og 30°N gætir
yfirleitt ekki ofsaveðra en þar mætast vestanvindar úr norðri og frá hitabeltinu
í suðri, vindarnir sökkva um 900 fet á dag og þéttast sem veldur því að veðrið
verður oft sólríkt og úrkomulaust. Stöðugir norðausturvindar blása hins vegar
sunnan við þetta háþrýstibelti.

Vestanvindabeltið í Suður-Atlantshafi teygist alla leið til Suðurskautslandsins
frá 40°S og háþrýstibeltið er í kringum 30°S. Þessi hringferill gengur rangsælis
og skapar staðvinda norðan beltisins en hringrásin er öfug miðað við
norðurhvelið vegna Coriolis-krafta. Kyrrabeltið er á þessu svæði en það verður
til þar sem staðvindarnir frá suðaustri mæta staðvindum frá norðaustri. Í
kringum miðbaug á þessu svæði er einnig mikil úrkoma sem orsakast af stígandi
heitu og röku lofti. Veðurlag í háþrýstibeltinu er nokkuð stöðugt og sólríkt en
frekar óstöðugt og vindasamt á hærri breiddargráðum. Mikill hitamunur skapast af
þessum óstöðugleika á köldu suðurskautslandinu og hafinu umhverfis það.

Yfirborðshiti hafsins fer eftir því hvert straumarnir í því liggja.
Miðbaugsstraumurinn flytur sjó frá norðri til suðurs; hann kemur upp að ströndum
Norður- og Suður-Ameríku en á yfirborðinu á þessu svæði er hlýtt sjávarbelti.
Hins vegar flytja Kanaríeyja- og Benguela-straumarnir kaldan sjó að miðbaug.
Þetta gerir það að verkum að sjórinn er hlýrri við austur- og vesturstrendur á
beltunum 10°S-30°S og 10°-30°N. Þetta snýst þó við á hærri breiddargráðum.

Í Norður-Atlantshafi flytur Labradorstraumurinn kaldan sjó suður að 40°N en
Golfstraumurinn flytur hins vegar hlýjann sjó meðfram Noregsströndum. Andstæður
eru á milli Suður- og Norður-Atlanshafsins sem orsakast af yfirborðsstraumum sem
verða til vegna ríkjandi vindátta og landslags stranda. Falklandseyjastraumurinn
blandast Brasilíustraumnum og Labradorstraumurinn blandast Golfstraumnum sem
veldur því að yfirborðshiti breytist hratt á stuttri vegalengd en mesta
breytingin er þó við Golf- og Labradorstraumanna en sú breyting er yfirleitt
kölluð „kaldi veggurinn”. Yfirborðshiti í hitabeltinu stjórnast af
loftlagsþáttum en hann er nánast sá sami allstaðar á beltinu og þar af leiðandi
er enginn mælanlegur hitamunur á straumum.

Í Norður-Atlantshafi lækkar hitinn úr 5°C niður í 2½°C á 1.000 m dýpi við
botninn. Í Suður-Atlantshafi er hitamunur frekar breytilegur en hann lækkar í
4°C á 1.000-1.300 m dýpi og lækkar svo eftir því sem neðar dregur og er 2°C-4°C
á 2 km dýpi, þegar komið er á botninn er hitastigið orðið 1°C þar sem
Suðurskautssjórinn tekur við. Við Suðurskautslandið er hitastigið í kringum
frostmark og undir á stórum hafsvæðum þar í kring.

Seltustig Atlantshafsins getur farið upp í 37% en engin hafsvæði í heiminum hafa
svo mikla seltu. Algengast er þó að seltan sé um 35%. Magn seltu fer eftir því
hvernig straumum, úrkomu og uppgufun er háttað.

Helsta lífríki Atlantshafsins eru þörungar, þari, svif, skeldýr, fiskar,
svampar, krabbar, sjóskjaldbökur og sjávarspendýr. Atlantshaf hefur bestu og
mest nýttu fiskimið í heiminum, en það gefur af sér um milljónir tonna af fiski
á ári bæði til manneldis og iðnaðar. Mest af aflanum fæst á landgrunni og þá
helst næringarríkum svæðum þar sem uppstreymi er gott. Mikilvægasta
fiskitegundin í Norður-Atlantshafi sem hefur verið að gefa mest verðmæti er
þorskurinn en einnig hafa ýsa, loðna, síld, humar og makríll gefið nokkuð góð
verðmæti. Mikilvægustu tegundirnar í Suður-Atlantshafi eru kolmunni, túnfiskur
og sardína.



https://is.wikipedia.org/wiki/Al%C3%BEingiskosningar_2013

Alþingiskosningar 2013 voru haldnar 27. apríl 2013. Þær voru 21. kosningarnar
til Alþingis frá lýðveldisstofnun. Til viðbótar við þá fjóru flokka sem sögulega
hafa myndað það sem kallað hefur verið íslenska fjórflokkakerfið, boðuðu 11 ný
framboð þátttöku. Framboðin voru því 15 í allt og hafa aldrei verið fleiri í
alþingiskosningum en 11 þeirra buðu fram í öllum kjördæmum.

Undanliðið kjörtímabil einkenndist af hörðum deilum um mörg stór mál á borð við
aðildarumsókn Íslands að Evrópusambandinu, Icesave, stjórnarskrármál og
breytingar á fiskveiðistjórnunarkerfinu. Í ýmsum málum var ekki samstaða innan
stjórnarmeirihlutans á þingi og gengu nokkrir þingmenn úr þingflokkum
stjórnarflokkanna þannig að síðustu mánuði sína í embætti var stjórnin í raun
minnihlutastjórn sem naut hlutleysis óflokksbundinna þingmanna. Sú staða er
óvenjuleg í íslenskum stjórnmálum en mikil hefð er fyrir sterkum
meirihlutastjórnum.

Kosningarnar fóru fram 27. apríl 2013, fjórum árum og tveimur dögum eftir
alþingiskosningar 2009. Frestur til þess að skila inn framboðslistum var til 12.
apríl. Kosningarnar voru þær fyrstu á Íslandi þar sem fatlaðir kjósendur hafa
lögbundinn rétt til þess að velja sér sjálfir aðstoðarmann til þess að aðstoða
þá við kosninguna fremur en að fulltrúi kjörstjórnar geri það.

Í kosningunum 2009 var fjöldi atkvæðabærra manna á kjörskrá á bakvið hvert
þingsæti ríflega tvöfalt meiri í Suðvesturkjördæmi en í Norðvesturkjördæmi en
lögin um kosningar til Alþingis kveða á um munurinn megi ekki vera meiri en
tvöfaldur og að færa skuli kjördæmissæti á milli kjördæma til þess að ná fram
því markmiði. Samkvæmt tilkynningu landkjörstjórnar færist því eitt sæti frá
norðvesturkjördæmi til suðvesturkjördæmis. Þetta er í annað skiptið sem þingsæti
flyst á milli kjördæma með þessum hætti eftir að núverandi kjördæmaskipan var
tekin upp en í fyrra skiptið fluttist eitt sæti á milli sömu kjördæma fyrir
kosningarnar 2007. Skipting þingsæta í kosningunum 2013 verður því sem hér
segir:

Ákvörðun landskjörstjórnar um mörk Reykjavíkurkjördæmanna var birt 26. mars 2013
en mörkin eru óbreytt frá kosningunum 2009 og liggja eftir Hringbraut,
Miklubraut og Vesturlandsvegi og í gegnum mitt Grafarholtshverfi.

Björt framtíð var formlega stofnuð 4. febrúar 2012 en undirbúningur hafði þá
staðið um nokkurt skeið. Formenn flokksins eru Guðmundur Steingrímsson og Heiða
Kristín Helgadóttir. Björt framtíð hefur mikil tengsl við Besta flokkinn í
borgarstjórn Reykjavíkur og margir sem koma að starfi Bjartrar framtíðar eru
einnig virkir innan Besta flokksins. Guðmundur Steingrímsson var kjörinn á þing
fyrir Framsóknarflokkinn í norðvesturkjördæmi í kosningunum 2009 en sagði sig úr
flokknum 23. ágúst 2011 og hefur síðan þá verið óháður þingmaður. Um leið og
hann sagði sig úr flokknum boðaði Guðmundur stofnun nýs stjórnmálaafls sem ætti
að höfða til frjálslynds fólks í öllum flokkum.

Róbert Marshall, þingmaður Samfylkingarinnar, sagði sig úr þeim flokki 11.
október 2012 og gekk til liðs við Bjarta framtíð. Flokkurinn hefur því tvo menn
á þingi en sérstakur þingflokkur Bjartrar framtíðar hefur þó ekki verið
stofnaður. Val á framboðslista Bjartrar framtíðar í öllum kjördæmum fór fram með
uppstillingu sérstakrar sex manna nefndar en tillögur hennar voru síðar
samþykktar af 40 manna stjórn flokksins.

Af sitjandi þingmönnum Framsóknarflokksins ákváðu Siv Friðleifsdóttir og Birkir
Jón Jónsson að gefa ekki kost á sér áfram. Í norðausturkjördæmi, suðurkjördæmi
og suðvesturkjördæmi var valið á framboðslista flokksins með tvöföldu
kjördæmisþingi en í norðvesturkjördæmi og Reykjavíkurkjördæmunum var uppstilling
kjörnefndar. Sérstaka athygli vakti að formaður flokksins, Sigmundur Davíð
Gunnlaugsson, kaus að bjóða sig fram í Norðausturkjördæmi frekar en í Reykjavík
þar sem hann hafði áður verið í framboði. Höskuldur Þórhallsson var ósáttur við
þessa ákvörðun formannsins en hann var í öðru sæti í norðausturkjördæmi 2009 og
ætlaði sér fyrsta sætið á listanum eftir brotthvarf Birkis Jóns. Upp kom deila
um það hvort að Höskuldur hafi vitað af ákvörðun Sigmundar um að sá síðarnefndi
hygðist bjóða sig fram í norðausturkjördæmi þegar sá fyrrnefndi tilkynnti
sjálfur um þá fyrirætlan.

Á tvöföldu kjördæmisþingi í Mývatnssveit 1. desember 2012 var Sigmundur Davíð
valinn til þess að leiða listann með 63% atkvæða á móti 35% atkvæða sem féllu
Höskuldi í vil. Þegar sú niðurstaða lá fyrir bauð Höskuldur sig fram í annað
sæti listans og fékk stuðning 63% atkvæða í það sæti.

Flokksþing Framsóknarflokksins fór fram 8.–10. febrúar 2013. Sigmundur Davíð var
þar einn í framboði til formanns og hlaut 97,6% greiddra atkvæða en Sigurður
Ingi Jóhannsson bauð sig einn fram til varaformennsku og hlaut 94,7% greiddra
atkvæða.

Sjálfstæðisflokkurinn fékk verstu útkomu sögu sinnar í kosningunum 2009 en hefur
þó verið stærsti flokkurinn í stjórnarandstöðu á kjörtímabilinu. Þorgerður
Katrín Gunnarsdóttir, Ólöf Nordal og Ásbjörn Óttarsson sóttust ekki eftir
áframhaldandi þingsetu.

Í öllum kjördæmum nema einu var valið á framboðslista í lokuðum prófkjörum. Í
norðvesturkjördæmi var kosið í fjögur efstu sæti listans á tvöföldu
kjördæmisráði. Í prófkjörinu í suðvesturkjördæmi vakti athygli að Bjarni
Benediktsson formaður flokksins skyldi fá tvö mótframboð í fyrsta sæti listans
frá Ragnari Önundarsyni sem sóttist sérstaklega eftir 1. sæti og Vilhjálmi
Bjarnasyni sem sóttist efir 1.–6. sæti listans. Bjarni vann fyrsta sætið með 56%
greiddra atkvæða sem þótti slök niðurstaða fyrir sitjandi formann en
forystusætið var þó aldrei í hættu þar sem önnur atkvæði dreifðust á marga
frambjóðendur. Vilhjálmur Bjarnason fékk rúmlega 13% fylgi í fyrsta sætið og
Ragnheiður Ríkharðsdóttir um 9% fylgi þrátt fyrir að sækjast aðeins eftir öðru
sæti listans. Vilhjálmur endaði í fjórða sæti í prófkjörinu og Elín Hirst í því
fimmta en þau hafa ekki áður setið á þingi.

Prófkjör flokksins í Reykjavík fór fram 24. nóvember 2012. Í framboði til fyrsta
sætis listans voru Hanna Birna Kristjánsdóttir og Illugi Gunnarsson. 74%
kjósenda settu Hönnu Birnu í fyrsta sætið. Sá nýliði í landsmálunum fyrir utan
Hönnu Birnu sem náði lengst var Brynjar Níelsson, fyrrum formaður Lögmannafélags
Íslands, sem náði fjórða sæti. Aðrir nýliðar sem náðu efstu sætum í prófkjörum
eða röðun voru Valgerður Gunnarsdóttir skólameistari í öðru sæti í
norðausturkjördæmi og Haraldur Benediktsson formaður Bændasamtaka Íslands í öðru
sæti í norðvesturkjördæmi. Tveir sitjandi þingmenn flokksins, þeir Árni Johnsen
og Tryggvi Þór Herbertsson, féllu með afgerandi hætti í prófkjörum í suður- og
norðausturkjördæmum en hvorugur þeirra náði að verða á meðal sex efstu.

Staða formannsins Bjarna Benediktssonar hefur verið mikið til umræðu. Hanna
Birna Kristjánsdóttir bauð sig fram gegn honum á landsfundi flokksins 2011 en
Bjarni stóðst þá atlögu. Samkvæmt skoðanakönnun í febrúar 2013 töldu 82%
aðspurðra að Hanna Birna yrði sterkari formaður fyrir Sjálfstæðisflokkinn á móti
9% sem töldu Bjarna sterkari formannskost. Hanna Birna sóttist þó ekki eftir
formannsembættinu en bauð sig fram til varaformanns á landsfundi en það embætti
losnaði með brotthvarfi Ólafar Nordal. Á landsfundi var Bjarni endurkjörinn
formaður með 79% atkvæða en Hanna Birna fékk 18,5% atkvæða þrátt fyrir að vera
ekki í framboði til formanns. Hún var hins vegar ein í framboði í til
varaformanns og hlaut 95% gildra atkvæða í það embætti.

Hægri grænir eru stjórnmálaflokkur sem stofnaður var 17. júní 2010 undir
formennsku Guðmundar Franklín Jónssonar. Flokkurinn telur sig til hægri í
stjórnmálum og leggur m.a. áherslu á umhverfismál, skuldavanda heimila og
andstöðu við Evrópusambandsaðild.

Halldór Gunnarsson í Holti, sem nýverið sagði sig úr Sjálfstæðisflokknum, Inga
Karen Ingólfsdóttir og Vilhjálmur Bjarnason áttu frumkvæðið að stofnun flokks
undir heitinu Flokkur heimilanna. 1. apríl 2013 var kynnt að átta samtök myndu
standa að framboðinu og að Pétur Gunnlaugsson, lögfræðingur og útvarpsmaður
myndi verða formaður þess. Flokkurinn býður fram undir listabókstafnum I en ein
þeirra samtaka sem standa að flokknum, Lýðveldisflokkurinn, hafði áður fengið
þeim bókstaf úthlutað.

Jón Bjarnason, Bjarni Harðarson, Atli Gíslason og fleiri standa að framboði
Regnbogans sem lýst er sem regnhlífarsamtökum sem leggja áherslu á fullveldi og
sjálfbæra þróun. Flokkurinn fékk úthlutað listabókstafnum J.

Tilkynnt var um fyrirhugað framboð Lýðræðisvaktarinnar 16. febrúar 2013. Að
henni stóðu meðal annars Lýður Árnason, Þorvaldur Gylfason , Pétur Gunnlaugsson
og Örn Bárður Jónsson en allir sátu þeir stjórnlagaráði. Lýður starfaði áður með
Dögun en sagði sig úr þeim flokki í janúar 2013 þar sem hann var ósammála
áherslum þar. Pétur Gunnlaugsson sagði sig úr flokknum 25. mars vegna
málefnaágreinings. Framboðið fékk listabókstafinn „L“.

Samfylkingin – jafnaðarmannaflokkur Íslands hefur leitt ríkisstjórn undanliðins
kjörtímabils en Jóhanna Sigurðardóttir, forsætisráðherra og fyrrum formaður
flokksins, sóttist ekki eftir endurkjöri. Hún hættir því á þingi eftir 35 ára
samfellda setu þar. Ásta Ragnheiður Jóhannesdóttir sem hefur verið forseti
Alþingis lengst af kjörtímabilsins mun einnig hætta.

Í öllum kjördæmum var notast við lokað prófkjör („flokksval“) við val á
framboðslista. Sérstök athygli beindist að prófkjöri flokksins í
suðvesturkjördæmi þar sem Árni Páll Árnason – sem þá hafði gefið það út að hann
sæktist eftir formannsembætti í Samfylkingunni – var í framboði til sætis og
atti þar kappi við Katrínu Júlíusdóttur sem einnig var talin líkleg til þess að
stefna á formannsframboð. Prófkjörið fór fram 9. – 10. nóvember og Árni Páll
sigraði með 1041 atkvæði í fyrsta sætið en Katrín hlaut 910 atkvæði í fyrsta
sætið. Nýjir frambjóðendur sem ekki hafa áður setið á þingi en náðu ofarlega á
lista í prófkjörum Samfylkingarinnar eru til dæmis Björk Vilhelmsdóttir
borgarfulltrúi í þriðja sæti í Reykjavík suður, Erna Indriðadóttir
upplýsingafulltrúi Alcoa í öðru sæti í norðausturkjördæmi. Af sitjandi
þingmönnum hafnaði Sigmundur Ernir Rúnarsson í 4. sæti í norðausturkjördæmi og á
litla möguleika á að komast á þing nema fylgi Samfylkingarinnar verði mun meira
en skoðanakannanir gefa til kynna.

Landsfundur Samfylkingarinnar fór fram 1. – 3. febrúar 2013. Jóhanna
Sigurðardóttir og Dagur B. Eggertsson létu þá af embættum sínum sem formaður og
varaformaður flokksins. Árni Páll Árnason og Guðbjartur Hannesson voru í
framboði til formanns en kosning til þess embættis fór fram rafrænt og var opin
öllum skráðum meðlimum flokksins. 5.621 greiddu atkvæði og sigraði Árni Páll með
62,2% greiddra atkvæða. Í framboði til varaformanns voru Katrín Júlíusdóttir og
Oddný G. Harðardóttir og náði Katrín kjöri með atkvæðum 308 landsfundarfulltrúa
á móti 214 atkvæðum Oddnýjar.

Dögun eru stjórnmálasamtök sem urðu til úr Borgarahreyfingunni með aðkomu
Hreyfingarinnar, Frjálslynda flokksins og nokkurra einstaklinga sem sátu í
stjórnlagaráði. Framboðið hefur fengið úthlutað listabókstafnum T. Sérstök 13
manna nefnd mun stilla upp framboðslistum í öllum kjördæmum. Þór Saari er
oddviti nefndarinnar en Guðjón Arnar Kristjánsson varamaður hans. Meðal þeirra
sem eru tengdir framboðinu eru Andrea J. Ólafsdóttir, Gísli Tryggvason og
Margrét Tryggvadóttir.

Vinstrihreyfingin - grænt framboð býður fram til Alþingis í fimmta skiptið en nú
í fyrsta skiptið eftir að hafa setið heilt kjörtímabil í ríkisstjórn. Hreyfingin
fékk 14 menn kjörna í kosningunum 2009 en fjórir þingmenn, þau Atli Gíslason,
Ásmundur Einar Daðason, Jón Bjarnason og Lilja Mósesdóttir, sögðu skilið við
þingflokkinn á tímabilinu á meðan einn, Þráinn Bertelsson, gekk til liðs við
hreyfinguna. Þar að auki lét Guðfríður Lilja Grétarsdóttir af þingmennsku um
áramót 2012 og 2013. Af þingmönnum hreyfingarinnar í lok tímabils sækjast Þráinn
Bertelsson og Þuríður Backman ekki eftir áframhaldandi setu á þingi.

Í fimm kjördæmum var valið á framboðslista með prófkjörum (forvali) en í
suðurkjördæmi var stillt upp á framboðslista. Í prófkjöri í suðvesturkjördæmi
buðu Ögmundur Jónasson og Ólafur Þór Gunnarsson sig fram í fyrsta sætið.
Ögmundur sigraði með 53% atkvæða í fyrsta sætið en Ólafur lenti í öðru sæti.
Vegna kynjareglu var Ólafur færður niður í þriðja sætið en Rósa Björk
Brynjólfsdóttir verður í öðru sæti. Björn Valur Gíslason flutti sig um kjördæmi
og bauð sig fram í Reykjavík frekar en norðausturkjördæmi en var ekki á meðal
efstu manna í prófkjörinu þar. Lilja Rafney Magnúsdóttir varð í fyrsta sæti í
prófkjörinu í norðvesturkjördæmi og Steingrímur J. Sigfússon í
norðausturkjördæmi. Í suðurkjördæmi var Arndís Soffía Sigurðardóttir valin í
efsta sæti listans af uppstillingarnefnd.

16. febrúar 2013 tilkynnti Steingrímur J. Sigfússon formaður hreyfingarinnar að
hann myndi hætta sem formaður á landsfundi VG sem fram fer 22.-24. febrúar.
Steingrímur hefur verið formaður hreyfingarinnar frá stofnun hans 1999. Daginn
eftir tilkynnti Katrín Jakobsdóttir, varaformaður um framboð sitt til formanns.
Katrín var ein í framboði til formanns og hlaut stuðning 98% greiddra atkvæða.
Björn Valur Gíslason sigraði í kosningu til varaformanns með ríflega 50% atkvæða
gegn tveimur mótframbjóðendum.

Píratar á Íslandi stofnuðu stjórnmálaflokk að fyrirmynd erlendra pírataflokka
24. nóvember 2012. Birgitta Jónsdóttir fyrrum þingmaður Hreyfingarinnar kom að
stofnuninni og bauð sig fram til setu á framboðslista Pírata. Stefnumál
flokksins eru mótuð á sérstökum umræðu- og kosningavef flokksins og þar sem
jafnframt var valið á framboðslista hans. Flokkurinn fékk úthlutað
listabókstafnum Þ.

Húmanistaflokkurinn var stofnaður árið 1984 og hefur í þrígang boðið fram til
Alþingis, síðast 1999. Hann stefnir á framboð í öllum kjördæmum og hefur fengið
úthlutað listabókstafnum „H“.

Sturla Jónsson vörubílsstjóri er með framboð í eigin nafni en framboðið hét áður
Framfaraflokkurinn. Framboðið hefur fengið úthlutað listabókstafnum K. Það býður
einungis fram í Reykjavíkurkjördæmi suður.

Stofnfundur sérstaks landsbyggðarflokks fer fram 23. febrúar 2013 en
undirbúningshópur hafði þá verið starfandi undir stjórn Magnúsar Hávarðssonar á
Ísafirði. Aðstandendur flokksins telja hallað á landsbyggðina í ýmsum
málaflokkum og að stefna annarra flokka mótist um of af tenglsum þeirra við
höfuðborgarsvæðið. Flokkurinn stefndi að framboði í landsbyggðarkjördæmunum
þremur en skilaði aðeins framboðslista í norðvesturkjördæmi.

Alþýðufylkingin var stofnuð 13. janúar 2013 en framhaldsstofnfundur átti sér
stað 16. febrúar. Flokkurinn er róttækur vinstri flokkur sem ætlar sér að vera
„baráttutæki íslenskrar alþýðu til að bæta hag sinn með því að heimta sitt úr
höndum auðstéttarinnar.“ Formaður flokksins er Þorvaldur Þorvaldsson og
varaformaður er Vésteinn Valgarðsson. Alþýðufylkingin hefur listabókstafinn R og
bauð fram í Reykjavíkurkjördæmunum tveim.

Stjórnmálaflokkurinn Samstaða varð til í febrúar 2012 og var í upphafi undir
forystu Lilju Mósesdóttur auk Sigurðar Þ. Ragnarssonar. Flokkurinn fékk úthlutað
listabókstafnum „C“ og boðaði framboð í öllum kjördæmum. Lilja hafði verið
kjörin á þing 2009 fyrir vinstri græn en sagði sig úr þeim flokki 21. mars 2011
vegna ágreinings við forystu flokksins um samstarf við Alþjóðagjaldeyrissjóðinn,
vegna Icesave-málsins og skuldavanda heimila.

Flokkurinn fór mjög kröftuglega af stað og mældist í einni skoðanakönnun í
febrúar 2012 með næst mest fylgi allra framboða eða 21,3%. Fylgi flokksins átti
þó aldrei eftir að mælast svo hátt aftur og dalaði hratt á næstu vikum og
mánuðum auk þess sem áberandi samstarfserfiðleikar voru til staðar sem urðu til
þess að Sigurður Þ. Ragnarsson yfirgaf flokkinn fljótlega eftir stofnun hans.
23. ágúst 2012 tilkynnti Lilja um það að hún myndi ekki sækjast eftir því að
gegna áfram formannsembætti í Samstöðu á landsfundi flokksins sem yrði haldinn
6. október sama ár og þannig axla ábyrgð á fylgistapinu. Lilja tilkynnti svo 22.
desember 2012 að hún ætlaði sér ekki að sækjast eftir endurkjöri á þing og yrði
því ekki í framboði fyrir Samstöðu. Á landsfundi Samstöðu 9. febrúar 2013 var
samþykkt að flokkurinn myndi ekki bjóða fram í kosningunum en starfa áfram og
reyna að hafa áhrif á stjónmálaumræðuna. Lilja Mósesdóttir var jafnframt kjörin
formaður flokksins á nýjan leik.

Bjartsýnisflokkurinn kennir sig við „hófsama þjóðernishyggju“ og boðaði mögulegt
framboð með fréttatilkynningu til fjölmiðla í júní 2012. Einar Gunnar Birgisson
var þá formaður flokksins og forsvarsmaður hans. Framboðið fékk úthlutað
listabókstafnum „E“ en 300 meðmælendur þarf til þess að framboð fái úthlutað
staf. Málefni innflytjenda og hælisleitenda eru flokkinum mjög hugleikin en öll
stefnumál hans samkvæmt fréttatilkynningu snúast um þann málaflokk og fela í sér
„eins stranga innflytjendalöggjöf og við komust upp“ og að mun strangari hömlur
verði settar við veitingu pólitísks hælis. Í janúar 2013 virtist áform flokksins
um framboð vera í uppnámi. Einar Gunnar hefur sagt sig frá flokksstarfinu og
aðrir ekki boðið sig fram til þess að leiða framboðið. Listabókstafur flokksins
var afskráður 26. mars 2013 eftir að hann tilkynnti innanríkisráðuneytinu um að
hætt hafi verið við framboðið.

Lýðfrelsisflokkurinn (sem áður var kallaður Norræni íhaldsflokkurinn) boðaði
framboð snemma árs 2012 og kvaðst sækja fyrirmyndir til borgaralegra flokka á
Norðurlöndunum og Þýskalandi. Engar fréttir hafa borist eftir það um að framboð
sé í undirbúningi.

Kristin stjórnmálasamtök boðuðu framboð í janúar 2013 um leið og Snorri
Óskarsson, oft kenndur við söfnuðinn Betel, gekk til liðs við samtökin. Frekari
fréttir hafa ekki borist af framboðsáformum samtakanna.



https://is.wikipedia.org/wiki/%C3%8Dtalska

Ítalska er rómanskt mál talað af um 70 milljónum manna, sem flestir búa á
Ítalíu. Nútíma-ítalska hefur myndast aðallega úr þeim mállýskum sem talaðar eru
í Toskana. Á síðustu áratugum hafa áhrif Mílanó-mállýskunnar aukist mjög í
ítölsku almennt.

Þar sem ítölsku ríkin sameinuðust ekki í eitt ríki fyrr en 1861 hefur staða
sameiginlegs máls á Ítalíuskaga verið mjög flókin og er svo enn. Stöðluð
nútímaítalska er af þessum orsökum tiltölulega nýlegt mál. Enn eru fjölmargar
mállýskur talaðar á Ítalíuskaganum, sem sumar hverjar (eins og til dæmis
sardiníska) eru jafnólíkar staðlaðri ítölsku og íslenska er dönsku.

Elstu textar sem hægt er að kalla ítalska (til aðgreiningar frá alþýðulatínu)
eru nokkrir lagatextar frá héraðinu Beneventum frá því u.þ.b. 960-963 e.Kr.

Það var þó fyrst með Hinum guðdómlega gleðileik eftir Dante Alighieri á 14. öld
sem ítalska myndast sem sérstakt tungumál, aðskilið frá latínu og alþýðlegu
talmáli. Dante notar þar mállýsku Toskana og blandar við ýmsar suður-ítalskar
mállýskur, einkum sikileysku. Síðar tóku rithöfundar eins og Ludovico Ariosto og
Alessandro Manzoni upp það ritmál sem Dante hafði þróað og notuðu í verkum
sínum. Við það varð til það staðlaða ítalska ritmál sem notað er í dag. Það var
þó í raun ekki fyrr en með útsendingum ítalska ríkissjónvarpsins (RAI) frá árinu
1954 að þessi toskanska mállýska náði almennri útbreiðslu sem talmál (sem
„sjónvarpsítalska“).

Ítalska er opinbert tungumál á Ítalíu og í San Marínó, og er að auki töluð í
svissnesku kantónunum Ticino og Graubünden. Hún er einnig annað opinbert mál í
Vatíkaninu og á króatíska skaganum Istríu sem tilheyrði Ítalíu á
millistríðsárunum. Ítalska er einnig töluð af fjölmennum hópum innflytjenda í
Lúxemborg, Bandaríkjunum, Venesúela, Brasilíu, Kanada, Argentínu og Ástralíu.
Fjölmargir tala ítölsku í nærliggjandi löndum svo sem Albaníu og Möltu (þar sem
ítalska var lengi opinbert mál). Það má einnig nefna að nokkuð stórir hópar eru
enn ítölskumælandi í þeim löndum Afríku sem áður voru ítalskar nýlendur, það er
Sómalíu, Líbýu og Erítreu.

Ítölsk nafnorð eru annaðhvort karlkyns eða kvenkyns. Nafnorð sem enda á -o eru
oftast karlkyns og nafnorð sem enda á -a eru oftast kvenkyns. Nafnorð sem enda á
-e geta verið annaðhvort karl- eða kvenkyns. Nafnorð sem enda á -o og -e í
eintölu taka endinguna -i í fleirtölu og kvenkyns nafnorð sem enda á -a taka á
sama hátt endinguna -e. Lýsingarorð beygjast eftir kynjum og tölum en
stigbeygjast ekki fyrir utan nokkur algeng óregluleg. Lýsingarorð stigbeigðust í
latínu en þetta hefur þróast af í ítölsku og frönsku og ég held öllum
vest-rómönsku málunum. Ef frumlag sagnorðs er fornafn er því (fornafninu)
venjulega slept. Það er að segja að sagt er "Sono affamato" (Ég er svangur) en
ekki "Io sono affamato". Í boðhætti er ekki um það að ræða að persónufornafni í
nefnifalli sé skeytt við hins vegar eru persónufornöfn í aukaföllum skeitt við
sagnorð og þá jafnvel fleirra en eitt þannig að - færðu mér það - verður skrifað
sem eitt orð. Þérun eru mikið notuð í ítölsku en er mynduð með þriðju persónu en
ekki fleirtölu.



https://is.wikipedia.org/wiki/%C3%81r

Ár er tímaeining, sem miðast við göngu jarðar kringum sólina. Hvarfár er tíminn
milli sólstaða og er hið náttúrulega árstíðaár. Sólár er umferðartími jarðar
miðað við fastastjörnurnar og er 365,25636 dagar, en (gregorískt) almanaksár er
365,2425 dagar að meðaltali.

Vegna þess að árið er um það bil fjórðungi degi lengra en sem nemur heilum dögum
ársins, er tímatalið hannað þannig að eitt ár er að jafnaði 365 dagar, nema að
bætt er við aukadegi fjórða hvert ár (þegar ártalið er deilanlegt með tölunni
4). Þetta fjórða ár nefnist hlaupár og bætist aukadagurinn við febrúarmánuð.
Undantekning er síðustu ár alda en þau eru ekki hlaupár, nema þegar talan 400
gengur upp í ártalinu, t.d. var árið 2000 hlaupár, en ekki árið 1900.

Árinu er enn fremur skipt upp í tólf mánuði, sem hafa misjafna lengd; ýmist 30
eða 31 sólarhringur, nema annar mánuður ársins, febrúar, hann hefur 28 daga, en
29 þegar hlaupár er.

Orðið ár er einkum notað sem tímaeining, 365 dagar eða 12 mánuðir, en þýddi líka
að fornu góðæri og ársæld. Þá blótuðu menn til árs og friðar, eins og segir í
fornum bókum. Ár er sama orð og år í dönsku og sænsku, year á ensku og skylt
hornus í latínu sem merkir ársgamall. Í eldgamalli slavnesku var orðið jara
notað í merkingunni vor. Af því mætti ætla að ár sé leitt af stofni sem annars
vegar merkti tími, hins vegar ársæld.



https://is.wikipedia.org/wiki/Vat%C3%ADkani%C3%B0

Vatíkanið eða Páfagarður (latína: Status Civitatis Vaticanae, ítalska: Stato
della Città del Vaticano), er landlukt land stjórnað af Hinum helga stól
(latína: Sancta Sedes), æðsta yfirvaldi kaþólsku kirkjunnar sem er einráður yfir
því. Landið er landlukt en eina ríkið sem það á landamæri að er Ítalía, enda er
ríkið í raun inni í Rómarborg. Þar hefur páfinn aðsetur sitt og eru þar margar
kirkjur og kapellur, þeirra á meðal hin fræga Sixtínska kapella.

Svæðið sem Vatikanið er á hefur lengi verið talið helgt og voru þar fáar eða
engar byggingar framan af. Þar er talið að ef til vill hafi verið rómverskur
grafreitur, meðal annars vegna þess að fyrsta kirkjan þar á að hafa verið reist
yfir grafhýsi heilags Péturs, árið 326. Smám saman fjölgaði byggingum þar, þegar
það varð aðsetur biskupsins í Róm og síðar páfans þar í borg, einkum eftir að
Páfagarður fór að verða pólitísk stofnun til viðbótar við trúarlega. Eftir fall
Rómverska keisaradæmisins var Róm oftast undir stjórn páfa eða einhvers veldis
sem naut stuðnings hans (svo sem hins þýska Heilaga rómverska keisaradæmis).
Síðar varð það svo að páfi stýrði sjálfur löndum, sem saman voru kölluð
Páfaríki. Þegar mestöll Ítalía sameinaðist í eitt ríki 1861 var Róm ekki með í
hinu nýja ríki, það var ekki fyrr en 1870 að Róm, og þar með Vatikanið, var
innlimuð í Ítalíu og gerð að höfuðborg. Páfagarður undi sér þó aldrei í
ósjálfstæðinu, eftir að hafa verið eitt mesta pólitíska afl vesturlanda. Í
langan tíma voru páfarnir ekki á því að hætta öllum diplómatískum afskiptum, sem
þeir þó neyddust til að gera. Það voru deilur um þessi mál milli Páfagarðs og
Ítalíu allt til 1929 þegar fasistaríkisstjórnin á Ítalíu samþykkti sjálfstæði
Vatikansins með Lateran-samningunum. Það var ekki fyrr en þá að Vatikanið í
þeirri mynd sem við þekkjum það varð til. Á undanförnum árum, einkum í tíð
Jóhannesar Páls páfa II hefur Vatikanið svo farið að skipta sér af pólitískum
málum á ný, og nýtir sér það að eiga áheyrnarsæti í flestum helstu
alþjóðastofnunum nútímans.

Efnahagskerfi Vatíkansins er einstakt í heiminum. Allar tekjur þess koma frá
rómversk-kaþólskum kirkjum um allan heim, sölu á minjagripum og frímerkjum eða
aðgöngu að söfnum Vatíkansins. Það er engin einkageiri þar og því sem næst allir
vinna fyrir sömu stofnunina, Páfagarð. Þrátt fyrir þetta óvenjulega kerfi eru
aðstæður íbúa mjög góðar og jafnvel betri en íbúa Rómar sjálfrar.

Vatíkanið hefur íbúasamsetningu, sem er frábrugðin flestum öðrum ríkjum heims
vegna þess að allir íbúarnir búa þar út af starfi sínu. Meiripartur íbúanna er
klerkar, sökum þess að þar eru höfuðstöðvar stærsta trúfélags heims, allt frá
kardinálum yfir í presta yfir í óbreytta munka og nunnur. Flestir tala latínu
starfs síns vegna, en koma frá hinum ýmsu stöðum heims og eiga því önnur
móðurmál sem þeir nota dags daglega. Reyndar er stór hluti íbúanna af ítölsku
bergi brotinn, en Ítalir hafa alltaf átt sterk ítök í æðstu stofnunum
rómversk-kaþólsku kirkjunnar af sögulegum ástæðum. Flestir þeir sem búa í
Vatíkaninu og eru ekki af klerkastétt, eru svissnesku verðirnir. Það er her hins
sjálfstæða ríkis Vatíkansins, en allir sem í honum eru eru svissneskir. Af þeim
sökum tala þeir þýsku sín á milli. Allir íbúar Vatíkansins eru, eðli málsins
samkvæmt, rómversk-kaþólskir.

Vatikanið var lengi vel ein helsta valdamiðstöð Evrópu og þar eru margar
merkilegar stofnanir og byggingar. Þar er Basilíka heilags Péturs, sem er oft
talin fallegasta kirkja heims, og er minna umdeilanlega sú stærsta. Þar var
fyrst byggð kirkja árið 326 sem var fyrsta byggingin á því svæði sem í dag er
Vatikanið. Sú sem stendur í dag var byggð á miðri 16. öld og þá voru veggir og
loft skreytt með málverkum sem í dag eru mörg hver talin meðal þeirra allra
fegurstu. Sixtínska kapellan var byggð á 15. öld að tilskipun Sixtusar Páfa IV
og hefur sama grunnform og Musteri Salomóns. Hún er líka þakin freskum, þeirra
frægust sköpun Adams. Í Vatikaninu eru rekin listasöfn, því listaverk Páfastóls
eru ekki einungis þau sem á veggjunum eru, heldur líka margar styttur, málverk
og fleiri stök verk. Þessi söfn eru talin hafa mörg fegurstu listaverkaverka
Evrópu sem páfar hafa í gegnum tíðina sankað að sér. Auk þess hýsa þau ýmsa muni
tengda sögu kristni, kaþólsku og einkum Páfastólnum sjálfum, svo sem fyrrverandi
hásæti páfa. Þar að auki er í Vatikaninu eitt merkasta skjalasafn heims, Hið
leynda skjalasafn Vatikansins. Þar eru geymd flest skjöl sem Páfastóll hefur
látið frá sér eða sankað að sér. 1922 var ákveðið að opna hluta þessa annars
leynda skjalasafns fyrir vísindamönnum til rannsókna. Í sinni tíð sem páfi
opnaði Jóhannes Páll páfi II fleiri hluta safnsins og opnaði hann meðal annars
þá hluta þess sem snúa að Heimsstyrjöldinni síðari. Enn er þó mikill hluti þessa
skjalasafns algjörlega leyndur óviðkomandi og eru uppi margar samsæriskenningar
um hvað þar sé geymt.



https://is.wikipedia.org/wiki/Tungli%C3%B0

Tunglið eða máninn er eini fylgihnöttur jarðar. Meðalfjarlægð tungls og jarðar
er 384.400 km og þvermál þess er 3.476 km. Það hefur bundinn möndulsnúning, þ.e.
tunglið snýr alltaf sömu hlið að jörðinni.

Tunglið fer einn hring umhverfis jörðina á u.þ.b. einum mánuði og á hverri
klukkustund færist það miðað við fastastjörnunar, um 0,5° á himinhvelfingunni,
eða um fjarlægð sem er u.þ.b. jöfn sýndarþvermáli þess. Tunglmyrkvi verður þegar
tunglið fer inn í alskugga jarðar, þ.a jörðin skyggir á sólu frá tunglinu séð.

Ekki eru menn allir sammála um hvernig tunglið myndaðist. Ótal misgáfulegar
hugmyndir eru til um uppruna þess og verður fjallað um þær fjórar sem taldar eru
mest líklegar hér á eftir.

Einfaldasta kenningin er sú að tunglið og jörðin hafi myndast saman fyrir
óralöngu, strax og sólkerfið tók að myndast og tunglið byrjað að snúast um jörðu
strax frá upphafi. Hún verður reyndar að teljast í ólíklegri kantinum þar sem
efnasamsetning hnattanna er svo ólík að þeir geta ekki hafa myndast úr sama
efninu.

Önnur kenningin gengur út á það að tunglið hafi myndast sjálfstætt, en komið of
nálægt jörðu. Við það festist það á sporbraut um jörðina og hefur ekki losnað
síðan. Þessi kenning er líka í ólíklegra lagi, því ef hún stæðist, ætti jörðin
að bera merki um að jarðskorpan hefði rifnað í sundur og gríðarleg eldgos hefðu
geysað um alla jörðina. Þau ummerki hafa ekki fundist, allavega ekki ennþá og er
mjög ólíklegt að þau finnist nokkurn tíman. Það er þó ekki hægt að útiloka
þennan möguleika því við getum ekki afsannað slík eldsumbrot vegna
flekahreyfinganna. Jarðskorpan endurnýjar sig sem gerir það að verkum að gömul
jarðlög, ekki síst jarðlög frá þeim tíma er tunglið myndaðist, hafa annað hvort
eyðst eða eru undir nýrri jarðlögum og er því nánast ógerlegt að rannsaka þau.

Sú kenning er tiltölulega ung en hún kom fyrst fram árið 1975 og segir að
fyrirbæri á stærð við Mars hafi rekist á jörðina af gríðarlegu afli með þeim
afleiðingum að kjarnar þeirra runnu saman, en bráðinn möttull aðkomuhnattarins
hafi lekið út í geiminn og storknað á braut um jörðu. Stærð hnattarins sem
keyrði inn í jörðina hefur haft mikil áhrif á hana og talið er að möndulhalli
hennar hafi að einhverju leiti ráðist af því. Í dag er árekstrarkenningin sú
kenning sem mönnum finnst líklegust.

Höfin mynduðust þegar stórir loftsteinar rákust á tunglið með það miklum krafti
að þeir náðu í gegnum jarðskorpuna og inn í möttul sem þá var fljótandi. Við það
lak hraun úr gatinu og þakti hluta af hnettinum. Þetta þýðir að dökku svæðin
hafa myndast fyrir meira en þremur milljörðum árum síðan, því samkvæmt
rannsóknum sem gerðar hafa verið á sýnum sem geimfarar tóku með sér frá
tunglinu, lauk eldvirkni á tunglinu þá. Ljósu svæðin (hálendi) á tunglinu eru
fjöll og gígar. Þau eru um 4-4,3 milljarða ára gömul og þekja stærsta hluta
yfirborðs tunglsins, eða 84%. Bergtegund sem kallast anortosít veldur hvíta
litnum á hálendi tunglsins. Þessi bergtegund inniheldur frumefnin ál kalsíum og
kísil. Fjöllin eru elsti hluti tunglsins, öfugt við jörðina. Þetta á sér þá
útskýringu að þegar tunglið var nýmyndað gaus það eins og jörðin og við það
mynduðust fjöll. Bakhlið tunglsins er nánast bara hálendi en það er vegna þess
að aðdráttarafl jarðar er svo mikið að þegar tunglið var að myndast sigu öll
þungu efnin inn í miðju sem er 2,5 km frá rúmfræðilegri miðju þess. Þetta
kallast bundinn möndulsnúningur. Það er einnig ástæða þess að við sjáum aðeins
aðra hlið tunglsins.

Tunglið hefur u.þ.b. 70 km þykka skorpu. Hún er samsett úr fjölmörgum frumefnum,
t.d. úrani, þóríum, kalíum, súrefni, kísli, magnesíum, járni, títan, kalsíni,
áli og vetni. Undir henni er svo möttull. Hann er gerður að mestu leyti úr
sílíkati. Möttullinn er nánast allt rúmmál tunglsins, svo segja má að tunglið sé
að mestu úr sílíkati. Ekki eru menn alveg vissir um hvort kjarninn er fljótandi
eða fastur, en menn telja þó frekar að hann sé fljótandi. Ástæðan fyrir því er
sú, að nokkrir “tunglskjálftamælar” sem var komið fyrir á tunglinu, sýndu að
þegar loftsteinn rakst á það fóru P-bylgjurnar sem mynduðust við áreksturinn í
gegnum tunglið en ekki S-bylgjurnar.

Sólin skín ávallt á helming tunglsins (nema í tunglmyrkvum) og þess vegna sjáum
við aðeins þann hluta tunglsins. Þegar talað er um fullt tungl þýðir það að
sólin skín akkúrat á þann helming tunglsins sem við sjáum frá jörðinni. Þegar
sólin skín á hina hliðina er talað um nýtt tungl.

Fyrsta kvartil er þegar tunglið er að vaxa, en er ekki orðið hálft. Á öðru
kvartili er það einnig vaxandi, en þá er það meira en hálft. Ef tunglið er á
þriðja kvartili þýðir það að það er byrjað að minnka, en komið niður í að verða
hálft tungl og loks þegar tunglið er á fjórða kvartili er það orðið minna, en
helmingurinn sem lýsir og minnkar..

Draumurinn um að maður kæmist á tunglið varð að veruleika þann 21. júlí 1969
þegar menn um borð í geimferjunni Apollo 11 stigu á tunglið. Fyrstur til þess að
vinna þetta afrek var Bandaríkjamaðurinn Neil Armstrong og annar var Edwin
Aldrin, sem einnig var um borð í Apollo 11. Þeir tóku margar myndir af tunglinu
og útsýninu þaðan. Þeir söfnuðu líka ryki og bergi og komu með til jarðar til
rannsókna. Þetta átti eftir að vera mjög fróðlegt fyrir vísindamenn og aðra sem
þyrstu í að vita meira um tunglið, upphaf þess, gerð og jafnvel endalok þess.
Alls hafa 12 menn stigið fæti á tunglið, allir á árunum 1969-1972. Þessir tólf
menn voru um borð í 6 Apollo geimförum. Apollo geimförin samanstóðu af þremur
hlutum: stýrieiningu, þjónustueiningu og tunglfari.

Áður en Apollo geimförin hófu sig á loft höfðu menn þó náð að koma mannlausum
geimförum til tunglsins og safnað sýnum. Þetta voru sovésk geimför sem kölluðust
Luna-geimför, og það fyrsta lenti á tunglinu árið 1959. Ári síðar lenti
bandarísk geimferja þar og svo aftur árið 1966 með Lunar-Orbiter verkefninu.
Lunar-Orbiter hjálpaði til við val á lendingarstað Apollo geimfaranna með því að
taka fyrstu hágæða myndir af yfirborði tunglsins..



https://is.wikipedia.org/wiki/Sigur_R%C3%B3s

Sigur Rós er íslensk síðrokks hljómsveit, hún er á heimsvísu ein frægasta
hljómsveit sem Ísland hefur alið af sér og hefur selt yfir milljón plötur í
allt.

Sveitin var stofnuð í ágúst 1994 af þeim Jóni Þóri Birgissyni (Jónsa), Georg
Hólm og Ágústi Ævari Gunnarssyni. Nýfædd systir Jónsa hlaut nafnið Sigurrós Elín
Birgisdóttir og þaðan er nafn hljómsveitarinnar komið. Undir merkjum Smekkleysu
tóku þeir upp og gáfu út fyrstu plötu sína: Von árið 1997. 1998 kom út platan
Von brigði sem innihélt endurhljóðblandanir ýmissa tónlistarmanna á lögunum af
Von.

Kjartan Sveinsson gekk til liðs við sveitina fyrir upptökur næstu plötu Sigur
Rósar sem var Ágætis byrjun, hún kom út á Íslandi árið 1999 og vakti strax
gríðarmikla athygli bæði heima og erlendis. Í könnun sem gerð var meðal
almennings á Íslandi í tengslum við bók Dr. Gunna Eru ekki allir í stuði? var
hún valin besta íslenska platan frá upphafi. Hróður sveitarinnar barst einnig
til útlanda, Ágætis byrjun var gefin út í Bretlandi árið 2000 í gegnum Fat Cat
Records og síðar einnig í Norður-Ameríku í gegnum MCA Records. Í apríl og maí
2001 fór sveitin fyrst í tónleikaferðalag um Norður-Ameríku og varð uppselt á
flesta tónleikana um leið enda hafði mikil umfjöllun verið um sveitina í
amerískum fjölmiðlum. Hljómsveitin kom einnig fram með Radiohead um þetta leyti
og átti tvö lög sem notuð voru í Hollywoodmyndinni Vanilla Sky. Hljómsveitin
vakti sérstaka athygli eftir Ágætis byrjun fyrir allsérstæða notkun Jónsa á
sellóboga á rafmagnsgítar og þau hljóð sem þannig myndast.

Ágúst trommari hætti með hljómsveitinni eftir upptökurnar á Ágætis byrjun, í
staðinn kom Orri Páll Dýrason. Árið 2002 kom næsta plata sveitarinnar út sem
oftast er vísað til sem ( ) en hún er í raun nafnlaus. Á henni eru átta lög sem
einnig eru nafnlaus opinberlega en þau eru þekkt undir þeim vinnuheitum sem
hljómsveitin notar fyrir þau. ( ) var fyrsta platan sem sungin var alveg á
"vonlensku", tilbúnu tungumáli sem að hljómar svipað og íslenska en þýðir ekki
neitt. Platan var einnig sú fyrsta sem Sigur Rós tók upp í eigin stúdíói sem
þeir höfðu komið sér upp í gamalli sundlaug við Álafoss í Mosfellsbæ.



https://is.wikipedia.org/wiki/Sey%C3%B0isfj%C3%B6r%C3%B0ur

Seyðisfjörður (áður fyrr einnig nefndur Seyðarfjörður) er kaupstaður í botni
samnefnds fjarðar á Austfjörðum. Staðurinn óx kringum síldveiðar- og vinnslu.

Bærinn fékk kaupstaðarréttindi 1. janúar 1895 og var þá skilinn frá
Seyðisfjarðarhreppi. Kaupstaður og hreppur sameinuðust á ný 1. apríl 1990, þá
undir merkjum kaupstaðarins.

Seyðisfjörður er þekktur fyrir fjölskrúðugt menningarlíf en þar er árlega haldin
Listahátíðin Á seyði en partur af henni eru sumartónleikaröðin Bláa kirkjan og
LungA (Listahátíð ungs fólks, Austurlandi). Auk þess heldur safnið árlega
Smiðjuhátíð vikuna eftir Lunga. Á Seyðisfirði má einnig finna
myndlistarmiðstöðina Skaftfell sem stendur fyrir myndlistasýningum allt árið. Í
bænum er einnig eina starfandi kvikmyndahúsið á Austurlandi. Bærinn á sér merka
sögu sem hægt er að kynna sér með því að heimsækja Tækniminjasafn Austurlands
sem hefur á safnasvæði sínu meðal annars elstu vélsmiðju landsins og fyrstu
ritsímastöð landsins. Fjarðarselsvirkjun (gangsett 1913), sem er í eigu Rarik,
er fyrsta riðstraums- og bæjarveitan á Íslandi. Árið 2003 var stöðvarhúsið gert
upp og á efri hæðinni komið fyrir sýningu.

Til Seyðisfjarðar siglir færeyska ferjan Norræna frá Færeyjum en þaðan siglir
hún jafnframt til Danmerkur. Er þetta eina leiðin fyrir þá sem vilja fara til og
frá Íslandi með bíl (utan þess að flytja bílinn með gámaskipi).

Íþróttafélög á Seyðisfirði eru Íþróttafélagið Huginn (knattspyrna, handbolti,
blak, og fleira), Viljinn (Boccia), Golfklúbbur Seyðisfjarðar (golf) og 06.
apríl (knattspyrna). Auk þess starfar SkíS skíðafélagið í Stafdal í Stafdal, en
það er félag sem er sameiginlegt skíðafélag íbúa Fljótsdalshéraðs og
Seyðisfjarðar.

Í bæjarstjórn Seyðisfjarðar sitja 7 fulltrúar sem kjörnir eru af íbúum bæjarins
yfir 18 ára aldri á fjögurra ára fresti. Bæjarstjórn skipar bæjarráð sem fer með
fjármálastjórn bæjarins og aðrar fastanefndir sem fjalla um afmörkuð svið.
Forseti bæjarstjórnar er æðsti yfirmaður hennar og hún kemur saman á opnum
fundum einusinni í mánuði en bæjarráð fundar vikulega.

Síðast var kosið til bæjarstjórnar þann 29. maí 2010. Skipting atkvæða og
bæjarfulltrúa var sem hér segir:

B-listi Framsóknar-, samvinnu-, og félagshyggjufólks og D-listi
Sjálfstæðisflokks náðu saman um myndun meirihluta og var Ólafur Hr. Sigurðsson
ráðinn áfram í starf bæjarstjóra. Arnbjörg Sveinsdóttir oddviti D-lista verður
forseti bæjarstjórnar og Vilhjálmur Jónsson oddviti B-lista verður formaður
bæjarráðs. Í lok maí 2011 sagði Ólafur starfi sínu lausu sem bæjarstjóri vegna
lélegrar afkomu bæjarsjóðs á árinu 2010, skv. samstarfssamningi meirihlutans var
formaður bæjarráðs, Vilhjálmur Jónsson, settur sem bæjarstjóri til bráðabirgða,
á meðan ákvörðun yrði tekin um hvernig staðið yrði að ráðningu nýs bæjarstjóra,
síðar var svo gengið frá ráðningu Vilhjálms í starfið út kjörtímabilið.



https://is.wikipedia.org/wiki/Landn%C3%A1ms%C3%B6ld

Landnámsöld er tímabil við upphaf Íslandssögunnar. Hún er sögð hefjast með
landnámi Ingólfs Arnarsonar í Reykjavík 870 eða 874 og enda með stofnun Alþingis
á Þingvöllum árið 930. Var þá Ísland talið fullnumið.

Á landnámsöld sigldu þúsundir manna frá nágrannalöndunum, einkum Noregi, til
Íslands og settust að. Auk Norðmanna var allmikill fjöldi Dana og Svía í hópnum,
svo og fólk af öðrum uppruna, og þess utan var allnokkur fjöldi þræla og ambátta
frá Írlandi og fleiri löndum. Nýlegar erfðafræðirannsóknir hafa leitt í ljós að
líklega hafa um 80% karla sem hingað komu verið af norrænum uppruna en aðeins um
helmingur kvenna.

Til eru gamlar heimildir um landnámið, Landnámabók og Íslendingabók Ara fróða,
sem hafa að geyma upplýsingar um landnámsmenn. Þær voru líklega ritaðar á 12.
eða 13. öld og eru að sjálfsögðu ekki sérlega traust heimild um nöfn einstakra
landnámsmanna og mörk landnáma, þar sem þá voru liðin að minnsta kosti 200 ár
frá landnámi.

Saga Íslands hefst samkvæmt hefðbundinni söguskoðun með komu fóstbræðranna
Ingólfs Arnarsonar og Hjörleifs Hróðmarssonar um 870 því þá hefst jafnframt
skipulagt landnám Íslands. Áður höfðu þó nokkrir komið hingað og getur Landnáma
um þá Naddodd víking, Garðar Svavarsson og Hrafna-Flóka Vilgerðarson, sem reyndi
landnám í Vatnsfirði á Barðaströnd en hvarf aftur til Noregs eftir að hafa gefið
landinu nafn.

Þeir Ingólfur og Hjörleifur höfðu með sér bæði frjálsborna menn og konur, svo og
þræla nokkra og konur og voru hvor á sínu skipi. Þegar nálgaðist landið er sagt
að Ingólfur hafi varpað öndvegissúlum sínum frá borði og heitið því að setjast
að þar sem þær ræki að landi. Ingólfur tók fyrst land við Ingólfshöfða og hafði
þar vetursetu en Hjörleifur við Hjörleifshöfða. Næsta vor var Hjörleifur veginn
af þrælum sínum sem flúðu því næst til Vestmannaeyja en Ingólfur elti þá uppi og
vó.

Ingólfur nam svo allt land frá Ölfusá og að Botni í Hvalfirði og settist að í
Reykjavík, því þar áttu öndvegissúlurnar að hafa fundist. Hann er jafnan talinn
fyrsti landnámsmaðurinn og er yfirleitt miðað við ártalið 874, því þá er hann
talinn hafa byggt bæ sinn. Fornleifarannsóknir á síðustu árum benda þó til þess
að mannabyggð hafi verið hér töluvert fyrr.

Þótt Ingólfur Arnarson sé almennt kallaður fyrsti landnámsmaðurinn, þá höfðu
aðrir komið til landsins áður og getið er um mann sem settist að í landinu á
undan honum. Hann er kallaður Náttfari í Landnámabók, en óvíst er að það sé rétt
nafn hans. Hann kom með Garðari Svavarssyni landkönnuði nokkrum árum fyrir
landnám Ingólfs og „sleit frá honum“ á báti, ásamt þræli og ambátt. Hann settist
fyrst að í Reykjadal í Suður-Þingeyjarsýslu og helgaði sér þar land en var
seinna rekinn þaðan og settist þá að í Náttfaravíkum.

Á næstu árum eftir landnám Ingólfs fjölgaði landnámsmönnum hratt en talið er að
þeir hafi verið á bilinu 10-20 þúsund á fyrstu áratugunum eftir komu
fóstbræðranna.[heimild vantar] Samkvæmt samantekt Jóns Steffensens eru 383
landnámsmenn og 54 landnámskonur nefndar í Landnámabók.

Meðal frægra landnámsmanna sem komu snemma og námu stór landsvæði, jafnvel heil
héröð, má telja Auði djúpúðgu, Helga magra, Ketilbjörn gamla, Ingimund gamla,
Björn austræna, Geirmund heljarskinn og Skalla-Grím Kveldúlfsson.

Landgæði í upphafi landnáms voru önnur og meiri en seinna varð og veðurfar var
líka mildara. Sagt er að landið hafi verið skógi vaxið milli fjalls og fjöru
þegar landnámsmenn komu hingað fyrst en sú lýsing hefur verið dregin í efa. Þó
er enginn vafi á því að gróðureyðing var mikil þegar á fyrstu áratugunum og
öldunum eftir landnám, enda virðast menn hafa látið búsmala sinn ganga meira og
minna sjálfala.

Landnámsmenn fluttu með sér nautgripi, sauðfé, hesta, geitur, svín og hænsni,
auk hunda og katta. Á landnámsöld og fram eftir öldum var hlutfallslega mun
meira um nautgripi en seinna varð og færra sauðfé.



https://is.wikipedia.org/wiki/Landafr%C3%A6%C3%B0i_%C3%8Dslands

Ísland er næst stærsta eyjan í Evrópu, 103 þúsund km² að stærð. Ísland er á
heitum reit á Atlantshafshryggnum tæplega 300 km austan við Grænland. Á Íslandi
er mikil eldvirkni og víða jarðhiti, víða eru heitir hverir og er jarðhitinn
nýttur til upphitunar húsa. Um það bil 10% eyjarinnar er undir jöklum, tæplega
fjórðungur er gróinn, rúmlega helmingur er auðn og um 75% telst til hálendis.
Eyjan er vogskorin nema suðurströndin, og flestir þéttbýlisstaðir standa við
firði, víkur og voga.

Helstu þéttbýlisstaðir eru á höfuðborgarsvæðinu þar sem Reykjavík, Kópavogur,
Garðabær, Hafnarfjörður og Mosfellsbær liggja saman. Meðal stórra bæa í
dreifbýli má nefna Akureyri, höfuðstað Norðurlands, Ísafjörð á Vestfjörðum,
þéttbýli í Reykjanesbæ á Reykjanesi og Vestmannaeyjar.

Ísland er vestasta land í Evrópu en nágrannalandið Grænland er austasta land í
Ameríku. Asóreyjar, lítill eyjaklasi Á Atlantshafi sem tilheyrir Portúgal,
liggja að hluta vestar en Ísland. Ísland liggur í um 970 km fjarlægð frá Noregi,
um 1489 km eru til Danmerkur, 420 km til Færeyja og 550 til Jan Mayen.

Ísland er 103.000 km², 106. stærsta land heimsins, ríflega 5 þúsund km² minna en
Gvatemala og tæpum 4 þúsund km stærra en Suður Kórea, og um 0,07% af flatarmáli
jarðarinnar. Strandlína landsins mælist 4.970 km en Vestfjarðakjálkinn,
Reykjanes og Snæfellsnes hafa mikla strandlínu. Nyrsti tangi Íslands heitir
Rifstangi (66°32,3´ N) og sá syðsti Kötlutangi (63°23,6´ N), Ísland liggur því á
milli 63 og 66 breiddargráðu. Vestasti oddi landsins eru Bjargtangar (24°32,1´
V) og sá austasti Gerpir (13°29,6´ V).

Stærstu eyjarnar við strendur landsins eru Vestmannaeyjar (samanlagt 17 km²),
Hrísey (8 km²), Hjörsey (5,5 km²), Grímsey (5,3 km²) og Flatey á Skjálfanda (2,8
km²). Byggð er á Vestmannaeyjum, þar búa ríflega fjögur þúsund manns.

Ísland tók að myndast fyrir um 44-26 milljónum ára. Elsta berg landsins er yst á
Vestfjörðum og er um 16 milljón ára gamalt samkvæmt aldursgreiningum. Vegna
norðlægrar legu landsins eru ummerki ísaldarinnar áberandi en hún hófst af
fullum krafti fyrir rúmlega 2 milljónum ára. Seinasta kuldaskeiði ísaldar lauk
fyrir um 11.500 árum og er tímabilið eftir það nefnt nútími.

Eins og áður hefur komið fram er Ísland á heitum reit, og er jarðhitasvæðum
skipt í háhitasvæði eins og Kröflu, Brennisteinsfjöll og Hengil annars vegar og
lághitasvæði eins og við Reykholt í Borgarfirði þar sem Deildartunguhver er að
finna. Í gegnum Ísland liggja þrjár aðalsprungureinar sem allar tilheyra
Norður-Atlantshafshryggnum; ein kemur sunnan frá vestan Vestmannaeyja og endar
við syðri rætur Langjökuls í norðri. Önnur kemur norðan að austan Grímseyjar,
yfir Melrakkasléttu og niður Vatnajökul með Bárðarbungu og Grímsvötnum til
suðurs. Milli þessarra tveggja klemmist svo þverbrotabelti
Suðurlandsundirlendisins sem gerir það að mjög virku jarðskjálftasvæði. Þriðja
og máttlausasta sprungureinin gengur vestan við Ísland og norður með landinu
austan við Grænland, og snertir eingöngu á föstu landi við Snæfellsjökul.

Jöklar þekja 11.922 km² eða 11,6% landsins. Vatnajökull, stærsti jökull Evrópu,
er á Suð-Austurlandi en hann er 8.100 km². Úr Vatnajökli ganga nokkrir
skriðjöklar; Skaftárjökull, Köldukvíslarjökull, Tungnárjökull, Síðujökull,
Skeiðarárjökull, Breiðamerkurjökull, Skálafellsjökull, Fláajökull,
Eyjabakkajökull, Brúarjökull og Dyngjujökull. Næst-stærsti jökull landsins er
Langjökull um 950 km², Hofsjökull er litlu minni eða 925 km², Mýrdalsjökull er
596 km², Drangajökull 160 km² og fjölda smærri jökla er að finna á landinu.

Alls þekja stöðuvötn um 2.757 km² af yfirborði Íslands eða sem samsvarar 2,68%
af flatarmáli landsins. Stærsta stöðuvatn Íslands er Þórisvatn eða
Þingvallavatn, eftir því hver vatnsstaðan í Þórisvatni er en það er miðlunarlón
fyrir Vatnsfellsvirkjun. Dýpsta stöðuvatn landsins er Öskjuvatn við Öskju, um
220 m á dýpt. Mývatn er þekkt stöðuvatn sem er nálægt Kröflu og er mjög grunnt
og í eru fjöldi eyja. Í Mývatni finnast stórir, kúlulaga grænþörungar sem nefnt
er kúluskítur en þeir eru sérstakir fyrir þær sakir að þeir finnast aðeins í
Mývatni og í Akanvatni á Hokkaidoeyju í Japan.

Lengsta á Íslands er Þjórsá sem rennur frá norðanverðum Sprengisandi um 230 km
leið til sjávar. Vatnsmesta á Íslands er Ölfusá en við Selfoss mælist
meðalrennsli hennar 400 m³/s. Jökulsá á Fjöllum sem rennur undan Vatnajökli er
önnur lengsta á landsins, Jökulsá á Dal sem rennur líka undan Vatnajökli hefur
verið virkjuð með Kárahnjúkavirkjun.

Hæsti foss landsins er Morsi í Morsá, mældur 227,3 m á hæð. Gullfoss er einn
þekktasti foss landsins sem ásamt hvernum Geysi trekkir að fjölda ferðamanna á
hverju ári. Dettifoss, Goðafoss, Glymur Svartifoss og Dynjandi eru einnig þekkt
örnefni.

Á Íslandi er temprað loftslag, landið er ekki stórt og geta mánaðarmeðaltöl í
hita á tilteknum stað veitt góða hugmynd um aðra staði á landinu.
Golfstraumurinn hefur talsverð áhrif á hitastig, að vetri til er hlýjar meðfram
ströndinni en inni á landi. Þetta getur þó breyst sé hafís við landið eða ef
mjög hægviðrasamt er. Að sumri til ræður vindafar miklu um hitastig á landinu.
Mesti hiti sem mælst hefur á landinu var 30,5 °C Teigarhorni þann 22. júní 1939
en lægsti hiti mældist á Grímsstöðum og Möðrudal -38 °C þann 21. janúar 1918.
Meðalhiti í Reykjavík í janúar er 1,8 °C en –8 °C á miðhálendinu þar sem vetur
eru kaldastir. Meðalhiti í júlí er um 10 °C á landinu öllu, aðeins lægri á
norðurlandi.

Fylgni er á milli úrkomu og hitastigs á Íslandi. Á síðastliðinni hálfri öld eða
svo hefur úrkoma aukist. Talsverður munur er í meðalúrkomu og meðalhita á
veðurathugunarstöðvum fyrir árið 2006; á Kirkjubæjarklaustri mældist úrkoman
2.218 mm og hitinn 5,6 °C, á Raufarhöfn 509 mm og 3,8 °C í Reykjavík 890 mm og
5,4 °C.

Á landnámsöld er áætlað að um fjórðungur landsins hafi verið þakinn birkiskógi
eða kjarri en í dag er um 1,2% þannig vaxinn. Algengasta tréð er ilmbjörk. Önnur
innlend tré eru ilmreynir og hin sjaldgæfa blæösp. Einnig finnast runnar og
kjarr eins og gulvíðir og loðvíðir og fjalldrapi. Innfluttar trjátegundir sem
notaðar hafa helst í skógrækt eru: Alaskaösp, sitkagreni, rússalerki og
stafafura. Skógrækt innfluttra tráa jókst mjög eftir seinni heimsstyrjöld. Talið
er að eingöngu um 500 tegundir háplantna sé að finna á Íslandi vegna síðustu
ísaldar, er landið var hulið jökli. Bróðurpartur þeirra plantna sem nú þrífast á
landinu hafa borist eftir ísöld með vindum, fuglum eða mönnum en sumir telja að
allt að fimmtungur hafi lifað af ísöldina, til dæmis á jökulskerjum.

Lítil fjölbreytni er í gróðurfari milli landshluta. Þó er talað um
einkennisplöntur, það er bláklukku og gullsteinbrjót á Austurlandi og draumsóley
og krossjurt á Vestfjörðum. Nokkrar plöntur eru bundnar við ákveðin svæði, til
dæmis skeggburkni á Norðurlandi og burstajafni á Suðausturlandi. Yfir 600
mosategundir, 700 fléttutegundir og um 2.000 tegundir af sveppum hafa fundist á
Íslandi. Ein ástæða fjölda sveppategunda er sú að sveppagró eru smásæ og geta
borist með vindum, aukinheldur þrífast sveppir í tiltölulega ófrjóum jarðvegi.
Eitt megineinkenni gróðurfars á Íslandi er mosi en hann er víða eini gróðurinn
sem þrífst í hraunum og söndum landsins.

Miðað er við að um 1.600 tegundir dýra finnist á Íslandi, ríflega helmingurinn
skordýr. Fá stór spendýr finnast á Íslandi, heimskautarefurinn er eina
upprunalega spendýrið. Hvítabirnir hafa einnig borist til landsins með hafís.
Önnur stærri dýr hafa verið flutt til landsins og meðal þeirra má nefna
hagamúsina, hreindýr, minkinn, rottuna, ketti og hunda. Búskapur er hafður á
kindum, hestum og nautgripum. Þá tíðkast einnig eldi hænsna (kjöt og
eggjaafurðir), loðdýra, svína og geita.

Rostunga má finna við strendur landsins og sex tegundir sela sömuleiðis;
landselur, vöðuselur, hringanóri, útselur, blöðruselur og kampselur. Sést hafa
23 tegundir hvala á Íslandsmiðum en á hverjum tíma er metið sem svo að á bilinu
3-4 hundruð þúsund hvali megi finna þar. Einna fjölmennustu tegundirnar eru
langreyður, hrefna, grindhvalur og sandreyður en einnig finnast steypireyðar,
andarnefjur, háhyrningar, búrhvalir og blettahnýðar. Hnúfubakur er aftur á móti
mjög sjaldgæfur að talið er vegna ofveiða Norðmanna en hann var friðaður árið
1955. Enn sjaldgæfari tegundir eru náhvalur og mjaldur. Í ferskvatni lifa laxar,
urriðar, bleikjur, hornsíli og álar.

Alls hafa sést um 370 tegundir fugla á Íslandi, þ.m.t. mávar, endur, svanir,
hafernir, hrafnar og fálkar. Um 80 tegundir fugla verpa á Íslandi. Lundinn er
álitinn eins konar einkennisdýr landsins, enda er hann fjölmennastur fugla,
talið er að 10 milljón lunda verpi á Íslandi á hverju sumri. Ísland er einnig
viðkomustaður farfugla, s.s. gæsa og vaðfugla. Mikil dúntekja hefur verið við
Íslandsstrendur í gegnum aldirnar en hún er mikilvæg á hlunnindajörðum.
Æðarfuglinn var friðað á Íslandi árið 1786 og var þar með fyrsta dýr í heiminum
sem hlaut friðun.



https://is.wikipedia.org/wiki/Komm%C3%BAnismi

Kommúnismi (úr frönsku communisme og upphaflega úr latínu communis, „það sem er
sameiginlegt“) er hugtak sem notað er um ýmsar náskyldar hugmyndir sem eiga það
sameiginlegt að álíta að öll framleiðslutæki eigi að vera í sameign samfélagsins
eða a.m.k. jafnt skipt. Orðið „kommúnismi“ hefur stundum verið íslenskað sem
„sameignarstefna“, en sú nafngjöf hefur aldrei náð festu.

Innan lenínismans á hugtakið kommúnismi sérlega við lokastig stéttabaráttunnar,
þegar stéttir og ríkisvald eru horfin úr samfélagsskipaninni, og hver og einn
leggur af mörkum eftir getu og ber úr býtum eftir þörfum. Kommúnisminn er hluti
af miklu víðtækari hugmyndahefð og framkvæmd sósíalisma, þrátt fyrir að merking
þessara tveggja hugtaka hafi verið nokkuð á reiki í gegnum tíðina.

Hugmyndir um jafnan aðgang og jafna skiptingu eigna hafa verið til í alda raðir.
Meðal annars hefur því oft verið haldið fram að forngríski heimspekingurinn
Platon hafi í ritinu Ríkið lýst eins konar fyrirmyndarríki af kommúnískum toga.
Þetta má draga mjög í efa, meðal annars vegna þess að Platon álítur að kaupmenn
og handverksmenn eigi eftir sem áður að stefna að verðmætasöfnun með hefðbundnum
hætti. Einnig má benda á að sameignarfyrirkomulag þekktist í raun meðal ýmissa
söfnuða frumkristni en það verður þó að hafa í huga að þessir söfnuðir biðu
bókstaflega eftir endurkomu Jesú og töldu sig þess vegna ekki hafa mikla þörf
fyrir eignasöfnun.

Það er þó ekki fyrr en Thomas More gaf út bókina Útópía (1516) sem þróaðar
hugmyndir um framtíðarríki, sem byggist á sameign allra, taka á sig fast form.
Fjölmargir fetuðu í fótspor More og skrifuðu bækur og ritlinga um svipuð
framtíðarríki. Hins vegar voru færri tilraunir gerðar til að skapa slík samfélög
í reynd. Þar er jesúítaríkið í Paraguay (1610 – 1758) undantekning, en þar var
skapað samfélag án einkaeigna. Það var þó ekki fyrr en við byltinguna í
Frakklandi (1789 – 1799) og þegar fór að líða á 19. öldina sem hægt er að tala
um raunverulegar kommúnistahreyfingar.

Á tíunda áratug 18. aldar setti François Babeuf fram kenningar um jöfnuð eigna,
sem höfðu mikil áhrif á stjórnmálaumræðuna. Á fyrstu áratugum 19. aldar höfðu
útópískir sósíalistar eins og Charles Fourier og Étienne Cabet mikil áhrif. Þeir
fengu mikið fylgi og víða voru gerðar tilraunir til að skapa útópísk
sameignarsamfélög, sérstaklega í Norður-Ameríku. Þegar árið 1825 hafði eitt
helsta samfélagið, New Harmony, verið stofnað í Indiana í Bandaríkjunum.

Á 19. öld var munurinn á hugtökunum „sósíalismi“ og „kommúnismi“ óljós og oft
voru þau notuð sem samheiti. Það var í kring um árið 1830 sem farið var að nota
hugtakið „sósíalismi“ og gerðu fylgismenn Pierres Leroux í Frakklandi og Roberts
Owen á Englandi það nokkurn veginn samtímis. Á sama hátt fóru byltingarsinnaðir
hópar í París að nota hugtakið „kommúnismi“ um 1839.

Sósíalistar og kommúnistar höfðu með sér fjölmörg samtök á 19. öld, sem lögðu
mikinn kraft í að deila hver við annað. Eitt þeirra mikilvægustu og sem hafði
mikil alþjóðleg áhrif var Bund der Gerechten (Bandalag hinna réttlátu) sem
skipti um nafn árið 1847 og nefndist eftir það Bund der Kommunisten
(Kommúnistabandalagið). Karl Marx og Friedrich Engels voru fengnir til að skrifa
stefnuskrá samtakana og hún kom út snemma árs 1848 undir nafninu Manifest der
Kommunistischen Partei (sem hefur verið nefnt Kommúnistaávarpið á íslensku) og
varð þegar að grundvallarriti kommúnista og hefur verið æ síðan.

Byltingaraldan sem gekk yfir Evrópu 1848 – 1849 olli kommúnistum vonbrigðum.
Marx og Engels og þeirra fylgismenn drógu af því þá ályktun að kommúnísk bylting
verði einungis framkvæmd af vel skipulagðri og pólitískt meðvitaðri
verkalýðsstétt. Eitt skref í þá átt var stofnun Fyrsta alþjóðasambandsins
(Internationalinn) 1864. Á seinni áratugum 19. aldar var orðið „kommúnismi“
lítið notað. Í stað þess nefndu róttækir flokkar og samtök sig annaðhvort
sósíalísk eða sósíaldemókratísk. Þannig var um sterkustu samtök þessa tíma,
þýska sósíaldemókrataflokkinn, sem voru nátengd Marx og Engels.

Þegar í ritinu Athugasemdir við Gotha-stefnuskránna, sem kom út árið 1875,
skrifar Marx um tvö stig hins kommúníska framtíðarsamfélags. Strax eftir
byltingu muni koma nokkurs konar aðlögunartímabil, alræði öreiganna, þar sem
þess er krafist að allir leggi sig fram eftir getu og enn sé barátta um völdin.
Síðara stigið er svo samfélag þar sem ríkisvaldið er orðið óþarft og
einkaeignarétturinn verði afnuminn. Á þessu síðara stigi, sagði hann, munu
samskipti manna byggjast á þeirri grundvallarreglu að hver leggi af mörkum eftir
getu og beri úr býtum eftir þörfum . Þessi stigskipting varð grundvallaratriði í
kenningum Leníns þegar hann er að móta kommúnisma seinni tíma. Kallar hann fyrra
stigið „sósíalisma“ og hið síðara „kommúnisma„.

Það var þó ekki fyrr en eftir Októberbyltinguna árið 1917 og stofnun
Sovétríkjanna sem stjórnmálasamtök fóru að kallast kommúnísk á sama hátt og gert
hafði verið um miðja 19. öld. Þriðja alþjóðasambandið (Internationalinn) sem
varð þekktara undir nafninu Komintern, sem stofnað var 1919, skipti þar miklu
máli. Komintern var skipulagt á þann hátt að kommúnistaflokkar hinna ýmsu landa
voru ekki sjálfstæðar einingar heldur flokksdeildir í þessum alþjóðlega
stjórnmálaflokki. Eitt meginframlag Leníns var kenning hans um flokkinn og
skipulag hans. Samkvæmt henni átti flokkurinn að vera harðsnúin
„framvarðarsveit“ verkalýðsstéttarinnar á stigi sósíalismans og fara með völdin
fyrir hönd öreiganna. Flokkurinn átti að vera skipulagður samkvæmt „lýðræðislegu
miðstjórnarvaldi“, sem átti að fela í sér rökræðu og aðhald, en þýddi í reynd að
miðstjórn flokksins stjórnaði á svipaðan hátt og herforingjar gera í stríði og
að andstæðar skoðanir voru bannaðar. Á meðan Komintern starfaði, fram til ársins
1943, áttu allir flokkar sem áttu aðild að sambandinu að lúta samþykktum
miðstjórnar samkvæmt þessum kenningum.

Eftir að Jósef Stalín tókst að ná völdum í sovéska kommúnistaflokknum og fyrst
hrekja burt og síðan láta myrða Leon Trotskí, magnaðist einræðiskerfið og
ofsóknir á hendur raunverulegum og ímynduðum andstæðingum.

Eftir sigur bandamanna í seinni heimsstyrjöldinni tóku kommúnistar völdin í
flestum ríkjum í Austur- og Mið-Evrópu og urðu þau í raun eins konar leppríki
Sovétríkjanna. Eftir byltinguna í Kína árið 1949 tóku kommúnistar einnig þar að
byggja sósíalískt samfélag, að miklu leyti að sovéskri fyrirmynd, og eins í
Víetnam og Norður-Kóreu. Á sama tíma náðu margir kommúnistaflokkar utan
Sovétveldisins, sérstaklega í Frakklandi og á Ítalíu, miklum framgangi í
almennum kosningum. Eftir dauða Stalíns árið 1953 glímdu ráðamenn í
Sovétríkjunum við að fylla í skarðið. Niðurstaðan varð að Krústsjoff flutti
leyniræðu sína árið 1956, en í henni rakti hann hvernig Stalín og samverkamenn
hans hefðu beitt harðræði og fjöldamorðum við stjórn sína. Ræðan er gjarnan
skilin sem uppgjör við Stalín, þar sem honum er eignuð ábyrgð á mörgu sem miður
fór í stjórnartíð hans. Þegar ræðunni hafði (viljandi) verið lekið til vestrænna
fjölmiðla, komu fljótlega alvarlegir brestir í alþjóðahreyfingu kommúnista.
Sérstaklega urðu harðar deilur milli Kína og Sovétríkjanna, þar sem Maó hafði
stutt Stalín, en kommúnistaflokkar á vesturlöndum, ekki síst sá ítalski, fóru
einnig að skapa sér sjálfstæða pólitík. Samtíma þessu höfðu kommúnískar
hugmyndir mikil áhrif á andspyrnu- og þjóðfrelsishreyfingar víða um heim og eins
á vinstrisveifluna á 7. og 8. áratugnum. Fyrir þessar hreyfingar var það þó oft
ekki sovétsamfélagið sem var fyrirmynd, heldur mun frekar hugmyndir um Kína
undir stjórn Maós og Kúbu undir stjórn Fídels Kastró og Ches Guevara. Þeir höfðu
enda stuðst mikið við skæruhernað í valdabaráttu sinni, líkt og margar
andspyrnu- og þjóðfrelsishreyfingar annars staðar, fyrr og síðar.

Á 9. áratugnum varð róðurinn æ þyngri fyrir kommúnistana í Sovétríkjunum og
fylgiríkjum þeirra í Austur-Evrópu. Stjórnkerfið var þunglamalegt og stóðst
kapítalískum Vesturlöndum ekki snúning. Umbætur Gorbatjofs komu of seint og voru
ekki nógu djúptækar til að hægt væri að bjarga þessum samfélagskerfum við. Á
árunum 1989 - 1991 féllu allar kommúnistastjórnir í Evrópu. Eftir standa fáein
ríki sem enn aðhyllast hugsjónir kommúnismans þó það sé oft ekki annað en í
orði. Þau eru Kína, Kúba, Laos, Norður-Kórea og Víetnam.

Eitt af einkennum þeirra hreyfinga sem kenna sig við kommúnisma er að þær hafa
lagt mikinn kraft í að aðgreina sig frá og deila við aðra sem kenna sig við
kommúnisma eða sósíalisma. En nánast allar þessar hreyfingar á 20. öld hafa sagt
sig byggja á kenningum marxismans (þó skilgreiningin á honum sé ekki alltaf sú
sama).

Hugtakið „marxismi“ er annars vegar notað yfir þær heimspekilegu og
félagsfræðilegu kenningar sem þýski heimspekingurinn Karl Marx (1818 – 1883) og
samstarfsmaður hans Friedrich Engels (1820 – 1895) settu fram, og hins vegar
túlkanir og viðbætur við þessar kenningar. Þeir félagar skrifuðu fjölda bóka og
bæklinga bæði saman og hver fyrir sig, það þekktasta, fyrir utan
Kommúnistaávarpið sem áður er getið, er Auðmagnið (Das Kapital) sem var skrifað
af Marx.

Söguskoðun sína kölluðu Marx og Engels sögulega efnishyggju, og er hún nátengd
almennri kenningu Marx um heiminn, sem eftir hans daga hefur verið kölluð
þráttarefnishyggja (eða „díalektísk“ efnishyggja), og gengur út frá því að hið
efnislega sé undirstaðan (öfugt við hughyggju Hegels) og að breytingar verði við
átök eða samspil andstæðna. Samkvæmt þessum meginreglum litu Marx og Engels svo
á, að aðferðir fólks við framleiðslu lífsnauðsynja væru undirstaða alls annars í
samfélaginu og að þær skiptu fólki í stéttir. Eftir því sem aðferðirnar
þróuðust, breyttust líka valdahlutföllin milli stéttanna, uns að því kæmi að
ríkjandi valdastétt væri hrundið og ný stétt tæki völdin. Þessa baráttu —
stéttabaráttuna — litu þeir á sem „hreyfiafl sögunnar“ og að „öll mannkynssagan
fram til þessa [væri] saga stéttabaráttu“ (Kommúnistaávarpið, formáli).

Lenínismi er sú hugmyndafræði sem byggir á túlkun Vladimír Iljitsj Lenín á
marxismanum og varð grunnur bolsévismans í Rússlandi og flestra annarra
kommúnistahreyfinga 20. aldar.

Ein af höfuðkenningum Leníns var sú að samtíð hans lifði á hæsta og síðasta
stigi kapítalismans og það einkenndist af „tímabili heimsvaldastefnunnar“. Það
væri nauðsynlegt að skapa forystusveit fyrir verklýðsstéttina, agaðan flokk sem
stjórnað væri með „lýðræðislegu miðstjórnarvaldi“. Markmiðið var að afnema
kapítalismann og koma á fyrsta stigi sósíalismans og „alræði öreiganna“. Marx og
Engels voru sannfærðir um að byltingin kæmi í þróuðustu iðnaðarlöndunum og mundi
gerast í alþjóðlegu bandalagi verkalýðsins samtímis í mörgum löndum. Lenín taldi
aftur á móti að heimsvaldastefnan hefði gert verkalýð iðnvæddustu landanna
afhuga byltingu með því að nota hluta af herfangi heimsvaldastefnunnar til að
friðþægja hann. Sósíalísk bylting væri hins vegar möguleg í rússneska
bændaþjóðfélaginu, sem væri veikasti hlekkur hins alþjóðlega auðvaldsskipulags.
Verkalýðsstéttin mundi hafa forystu fyrir bændastéttinni og eftir byltinguna
mundu bændurnir gerast verkamenn með því að vinna á samyrkjubúum.

Stefna Leníns mótaðist einnig í harðri baráttu gegn sósíaldemókrötum innan
hreyfingar sósíalista, en þeir álitu að mögulegt væri að koma á sósíalisma með
friðsamlegum umbótum og að bylting væri ekki nauðsynleg. Margir kenndu sig enn
þá við marxisma, svo sem Karl Kautsky og Eduard Bernstein, en voru að mati
Leníns komnir langt frá réttum skilningi á kenningum Marx. Lenín háði einnig
baráttu gegn stjórnvaldsleysingjum (anarkistum) og þjóðbyltingarmönnum
(narodnikum) í hinni víðari hreyfingu byltingarsinna.

Stalínismi, sem kenndur er við Jósef Stalín (1878 – 1953), er tæpast eiginleg
hugmyndafræðileg undirgrein kommúnisma. Þegar talað er um stalínisma er frekar
átt við það einræðislega stjórnarfar sem einkenndi stjórnartíð hans 1922–53,
mikil notkun áróðurs og hvatt var til persónudýrkunar á leiðtoganum. Miðstýring
þjóðfélagsins var mikil, fólk hafði mjög takmarkað frelsi því allar mikilvægar
ákvarðanir teknar ofan frá. Enn fremur setti Stalín á fót vinnuþrælkunarbúðir
fyrir fanga, gúlagið, þar sem gífurlegur fjöldi fanga vann dag og nótt við
hörmulegar aðstæður. Ofsóknir gagnvart raunverulegum og ímynduðum andstæðingum
voru mikilvægur þáttur í uppbyggingu „alræðis öreiganna“. Á árunum 1936–38
hófust hreinsanir í Kommúnistaflokknum, svonefnd Moskvuréttarhöld þar sem 16
pólitískum andstæðingum Stalíns voru bornar upplognar sakir og þeir dæmdir til
dauða eða refsivinnu í gúlaginu. Óhemjuleg persónudýrkun foringjans var annað
framlag sem kommúnistaforingjar í öðrum löndum tóku upp. Stalín innleiddi
stórfelldar fimm ára áætlanir í efnahags- og skipulagsmálum, sem voru í gildi
öll þau ár sem hann var við stjórn. Fylgismenn hans töluðu aldrei um stalínisma
heldur var það hugtak skapað af andstæðingum Stalíns.

Það hugtak sem á íslensku er oftast nefnt marx-lenínismi (en einnig
marxisminn-lenínisminn) var upphaflega skapað af Stalín til að leggja áherslu á
að kenningar Leníns (í túlkun Stalíns) væru ekki einungis viðbót við marxismann
heldur hefðu lyft honum upp á nýtt svið. Hugtakið hefur hins vegar verið túlkað
á ýmsa vegu af mismunandi kommúnistum. Nafngiftin marx-lenínismi var notað sem
opinbert heiti á ráðandi hugmyndafræði í Sovétríkjunum og fylgiríkjum og eins
fylgiflokkum þeirra frá valdatíma Stalíns og allt þar til sovétveldið hrundi.
Eftir að í sundur skildi milli Kína og Sovétríkjanna fóru maóistar hins vegar að
kalla sig hins einu sönnu marx-lenínista og hnýttu því oft við nöfn hópa sinna
og flokka (samanber EIK (ml) á Íslandi).

Andstætt Lenín var Maó Zedong (1893 – 1976) viss um að bændastéttin gæti
framkvæmt byltingu öreiganna án þess að verkalýðsstéttin væri þar
framvarðarsveit. Byltingin gæti allt eins átt rætur á landsbyggðinni eins og í
iðnaðarsvæðum þéttbýlis og borga. Maó var einnig viss um að stéttabaráttan héldi
áfram og harðnaði eftir að byltingin hafði verið framkvæmd. Virkjun fjöldans er
einnig lykilatriði í maóismanum ólíkt flokkskenningu Leníns og Stalíns, þar sem
aðaláhersla er lögð á hlutverk flokksins sem framvarðarsveit og leiðtoga .
Maóisminn hefur haft mun meiri áhrif á kommúnistahreyfingar í bændaþjóðfélögum
þriðja heimsins en í iðnarþjóðfélögum, ef burtséð er frá maóistahreyfingum 7. og
8. áratuganna á Vesturlöndum. Má þar nefna Skínandi stíg í Perú, Naxalíta í
Indlandi og maóistahreyfinguna í Nepal. Maóistar kalla maóisma yfirleitt Hugsun
Maó Zedong.

Trotskíisminn er eindregið byltingarsinnaður og leggur mikla áherslu á
alþjóðahyggju. Samkvæmt Lev Trotskí (1879 – 1940) er alþjóðabyltingin forsenda
raunverulegs sósíalisma. Þar sem borgarastéttin ekki hafði getað framkvæmt
borgaralegu byltinguna með eigin krafti (eins og staðan var í Rússlandi í
upphafi 20. aldar) yrði verkalýðsstéttin að framkvæma hana upp á eigin spýtur og
láta hana vaxa yfir í alþjóðlega sósíalíska byltingu og er það algjör andstæða
við „sósíalisma í einu landi“, stefnu sem Lenín setti fram (og Stalín hélt fast
í) þegar sýnt var að aðrar byltingar, um svipaðar mundir og sú rússneska, voru
fljótlega brotnar á bak aftur. Trotskí kallaði sig aldrei „trotskísta“ heldur
notaði hugtakið bolsévík-lenínisti. Trotskíistar hafa hvergi verið við völd en
hafa víða haft talverið ítök hjá menntamönnum. Flokkar þeirra hafa einkum verið
sterkir í Frakklandi og Mexíkó.

Á 8. og 9. áratug 20. aldar óx mjög gagnrýni innan kommúnistaflokka í
Vestur-Evrópu á það sem kallað var marx-lenínismi, sem margir voru farnir að
álíta kreddu og sem hafði verið stefna flokkanna fram að því. Þetta var samhliða
uppgjör við hugmyndir og framkvæmd kommúnista og tilraun að aðlaga hann að
vestrænu lýðræðisþjóðfélagi. Þessi gagnrýni og endurskoðun á mörgum
grundvallaratriðum kenningarinnar var kallaður evrókommúnismi. Þungamiðja
þessarar endurskoðunar var gagnrýni á sem og andstaða gegn þeirri pólitík sem
Sovétríkin stóðu fyrir. Grundvallarhugmyndir evrókommúnismans má rekja til
ítalska marxistans Antonio Gramscis (1891 – 1937). Hann gagnrýndi mjög
kreddufestu vinstrimanna og vildi að hreyfingar þeirra opnuðu sig fyrir
samstarfi við önnur pólitísk öfl og fjöldahreyfingar.

Það voru einkum kommúnistaflokkarnir í Frakklandi og á Ítalíu sem helst tóku upp
evrókommúnisman. Þessir flokkar voru á þessum tíma mjög sterkir og fengu mikið
fylgi í kosningum. Hugmyndirnar höfðu þó einnig mjög mikil áhrif innan annarra
flokka eins og svo nefndra vinstri sósíalistaflokka á Norðurlöndum. Michail
Gorbasjof segir frá því í endurminningum sínum að hugmyndir evrókommúnista hafi
haft mikil áhrif á sig þegar hann innleiddi glasnost og perestroika í
Sovétríkjunum. Eftir fall Sovétveldisins hafa flestir þeir flokkar sem
aðhylltust evrókommúnisman orðið sósíaldemókratískir flokkar.

Eitt af sérkennum stjórnmálasögu Íslands á 20. öld er að þar höfðu kommúnistar
lengi vel meiri áhrif og höfðu í samstarfi við aðra sósíalista miklu meira fylgi
en í sambærilegu löndum. [heimild vantar] Sögu kommúnista á Íslandi má skipta í
þrjá hluta.

Kommúnistaflokkur Íslands var stofnaður 1930. Þá höfðu kommúnistar starfað innan
Alþýðusambands Íslands og Alþýðuflokksins (sem voru tvær greinar af sömu
samtökum) frá stofnun þeirra 1916. Þeir höfðu einnig starfað í sérstökum hópum,
sá mikilvægast var Jafnaðarmannafélagið Sparta, sem starfaði frá 1926 fram að
stofnun flokksins. Kommúnistaflokkurinn gerðist þegar hluti af Komintern og var
þar með hluti af alþjóðaflokki kommúnista og laut miðstjórnarákvörðunum hans.
Helstu forsprakkar flokksins voru þeir Einar Olgeirsson og Brynjólfur Bjarnason
sem var formaður. Þeir höfðu báðir kynnst marxisma við nám erlendis, Einar í
Þýskalandi og Brynjólfur í Danmörku. Alþýðusambandið og Alþýðuflokkinn klofnuðu
þegar áhrif kommúnista innan þeirra jukust og þeir náðu talsverðum ítökum innan
verkalýðshreyfingarinnar. Þetta var ólíkt því sem gerðist á hinum Norðurlöndunum
þar sem sósíaldemókratar hafa enn náin tengsl við alþýðusamböndin og tókst lengi
vel að útiloka kommúnista úr flestum áhrifastöðum innan þeirra.

Málgögn flokksins voru vikublaðið Verkalýðsblaðið og tímaritið Réttur. Frá 1936
hófst útgáfa dagblaðsins Þjóðviljans, og var þá útgáfu Verkalýðsblaðsins hætt.

Árið 1938 gekk Héðinn Valdimarsson til liðs við kommúnista. Alþýðuflokkurinn
klofnaði við þetta og talsverður hluti hans fylgdi Héðni. Hinn sameinaði flokkur
fékk nafnið Sameiningarflokkur alþýðu - Sósíalistaflokkurinn. Flokkurinn gekk
ekki í Komintern og var ekki yfirlýstur kommúnistaflokkur, en í stefnuskrá
flokksins var hann sagður byggja stefnu sína á „hinum vísindalega sósíalisma -
marxismanum“. Hann hafi einnig alla tíð mjög náin formleg og óformleg sambönd
við kommúnistaflokkana í Austur-Evrópu. Brynjólfur var formaður miðstjórnar
fyrsta áratuginn og eftir að Héðinn yfirgaf flokkinn árið 1939, vegna afstöðu
til innrásar Sovétríkjanna í Finnland, tók Einar Olgeirsson við formennsku og
var formaður flokksins þangað til hann var lagður niður. Eftir því sem á leið
varð allt erfiðara að halda flokknum á „réttri marxískri línu“; kom þar til
meðal annars að talsverður fjöldi yngri flokksmanna voru sendir í nám
„austantjalds“, sérlega til Austur-Þýskalands og Sovétríkjanna, og færðu
misjafnar og oft ófagrar fréttir af sósíalismanum í framkvæmd. En stærsti
áhrifavaldurinn var samvinnan við Hannibal Valdimarsson og fylgismenn hans í
Alþýðubandalaginu, sem var stofnað sem kosningabandalag 1956. Hannibal hafði
verið formaður í Alþýðuflokknum og var forseti Alþýðusambandsins og vildi vinna
að sameiningu allra vinstrimanna í ein samtök. Eftir miklar deilur innan
Sósíalistaflokksins var ákveðið 1968 að leggja hann niður og þess í stað stofna
nýjan stjórnmálaflokk, Alþýðubandalagið. Með því þvarr áhrif þeirrar kynslóðar
kommúnista að mestu, sem fylgdi Sovétríkjunum að málum, enda var hinn nýi
flokkur hvorki í orðum né gerðum á neinn hátt kommúnískur flokkur.

Einn þáttur í því umróti sem kallað hefur verið 68-kynslóðin var endurvakning
kommúnískra hugsjóna. Þó að þau samtök sem virkust voru í þessum málum hafi
verið fámenn voru þau áberandi meðal ungs fólks, ekki síst í framhaldsskólum og
háskólum. Það voru aðallega þrír hópar sem létu að sér kveða sem kölluðu sig
kommúnista.

Æskulýðsfylkingin, félag ungra sósíalista, hafði verið ungliðahreyfing
Sósíalistaflokksins frá 1938 og fylgt honum mjög að málum og haft sig frekar
lítið í frammi. Upp úr miðjum 7. áratugnum breytast samtökin mjög og verða
samastaður róttæklinga af ýmsu tagi. Árið 1970 slitu samtökin endanlega öllu
sambandi við arftaka Sósíalistaflokksins, Alþýðubandalagið. Nafninu var breytt í
Fylkingin - baráttusamtök sósíalista og samtökin þar með orðin pólitískur
flokkur. Eftir harðar innri deilur gengu trotskíistar með sigur innan samtakana
og sóttu um aðild að Fjórða alþjóðasambandinu (alþjóðasambandi trotskíista).
Málgagn Fylkingarinnar og (Æskulýðsfylkingarinnar) var tímaritið Neisti.

Einingarsamtök kommúnista (marx-lenínistar), sem voru þekktari sem EIK (m-l),
voru maóísk samtök sem stofnuð voru 1973 eftir að trotskíistar náðu yfirráðum
yfir Fylkingunni. Þau áttu sér megin upptök hjá íslenskum námsmönnum í Noregi og
voru nátengd norsku maóistasamtökunum AKP (m-l). Málgagn þeirra var
Verkalýðsblaðið.

Kommúnistasamtökin marxistarnir-lenínistarnir, sem voru þekktari sem KSML, voru
stofnuð 1972. Árið 1976 skiptu samtökin um nafn og voru nú nefnd
Kommúnistaflokkur Íslands (marxistarnir-lenínistarnir), KFÍ (m-l). Þetta voru
einnig maóísk samtök, en deildu harðlega við EIK (m-l) um rétta túlkun á
fræðunum. Það voru íslenskir námsmenn í Gautaborg í Svíþjóð sem áttu frumkvæði
að KSML, og voru þau nátengd sænsku maóistasamtökunum KPML(r). Málgagn þeirra
var Stéttabaráttan.



https://is.wikipedia.org/wiki/Grikkland_hi%C3%B0_forna

Grikkland hið forna vísar til hins grískumælandi heims í fornöld. Það vísar ekki
eingöngu til þess landsvæðis sem Grikkland nær yfir í dag, heldur einnig
landsvæða þar sem grískumælandi fólk bjó í fornöld: Kýpur og Eyjahafseyja, Jóníu
í Litlu Asíu (í dag hluti Tyrklands), Sikileyjar og Suður-Ítalíu (nefnt Stóra
Grikkland eða Magna Graecia í fornöld) og til ýmissa grískra nýlendna til dæmis
í Kolkis (við botn Svartahafs), Illyríu (á Balkanskaga við strönd Adríahafs), í
Þrakíu, Egyptalandi, Kýrenæku (í dag Líbýa), suðurhluta Gallíu (í dag
Suður-Frakkland), á austur og norðaustur Íberíuskaga, í Íberíu (í dag Georgíu)
og Táris (í dag Krímskaga).

Tímabilið nær frá því er grískumælandi menn settust fyrst að í Grikklandi á 2.
árþúsundi f.Kr. og nær til loka fornaldar og upphafs kristni (kristni varð til
áður en fornöld lauk en kristin menning er venjulega ekki talin til klassískrar
fornaldarmenningar Grikklands). Flestir sagnfræðingar telja að í Grikklandi hinu
forna liggi rætur vestrænnar menningar. Grísk menning hafði mikil áhrif á
Rómaveldi, sem miðlaði menningunni áfram til margra landa Evrópu. Aukinheldur
hafði enduruppgötvun Vestur-Evrópubúa á forngrískri menningu á 14. – 17. öld
afgerandi áhrif á evrópska menningu. Hún hefur haft gríðarlega mikil áhrif á
tungumál, stjórnmál, menntun, heimspeki, vísindi og listir Vesturlanda. Hún var
megininnblástur endurreisnarinnar í Vestur-Evrópu og hafði aftur mikil áhrif á
ýmsum nýklassískum skeiðum á 18. og 19. öld í Evrópu og Norður-Ameríku.

Það eru engin hefðbundin ártöl sem allir eru sammála um að marki upphaf eða endi
fornaldarmenningar Grikklands. Áður fyrr var miðað við upphaf Ólympíuleikanna
árið 776 f.Kr. en fæstir sagnfræðingar gera það nú um mundir. Flestir láta
tímabilið ná aftur til Mýkenumenningarinnar, sem hófst um 1600 f.Kr. en leið
undir lok um 1150 f.Kr. Aftur á móti telja margir að hin áhrifamikla mínóíska
menning, sem blómstraði einkum á Krít (og er einnig nefnd Krítarmenningin) en
einnig á meginlandi Grikklands á undan Mýkenumenningunni, hafi verið svo
frábrugðin grískri menningu síðari tíma að hana beri að flokka út af fyrir sig.
Blómaskeið mínóísku menningarinnar endaði á 14. öld f.Kr. en menningin leið ekki
endanlega undir lok fyrr en um 1200 f.Kr., skömmu áður en Mýkenumenningin leið
undir lok. Eigi að síður er Mýkenumenningin gjarnan talin með Grikklandi hinu
forna en ekki mínóísk menning.

Við endalok Mýkenumenningarinnar (og upphaf járnaldar) hefjast svokallaðar
myrkar aldir í sögu Grikklands (1100 – 800 f.Kr.) en þær einkennast af stöðnun
og hnignun. Nýlendutíminn (800 – 500 f.Kr.) tekur við af myrku öldunum.
Klassíski tíminn (490 – 323 f.Kr.) er talinn gullöld grískrar menningar.
Helleníski tíminn fylgdi í kjölfar klassíska tímans og er venjulega talinn ná
allt fram til ársins 31 f.Kr. þegar her Octavíanusar sigraði her Marcusar
Antoníusar og Kleópötru við Actíum (en er stundum talinn enda árið 146 f.Kr.
þegar Rómverjar náðu í reynd yfirráðum yfir Grikklandi).

Eftir lok helleníska tímans er oft talað um grísk-rómverskan tíma og grísk
rómverska menningu en óljóst er við hvað skal miða endalok grískrar fornaldar.
Upphaf miðalda er oft miðað við „fall“ Vestrómverska ríkisins árið 476 þegar
síðasta keisara Rómar, Rómúlusi Ágústusi, var steypt af stóli. Það hafði hins
vegar ekki afgerandi áhrif á Grikkland sem var hluti Austrómverska ríkisins, sem
féll ekki fyrr en árið 1453. Margir miða við lok 3. aldar en þá er komið fram í
síðfornöld; eftir þann tíma fór í hönd hningnunarskeið í grískum bókmenntum
samtímis uppgangi kristninnar, sem telst ekki til grískrar fornaldarmenningar.
Einnig mætti miða við árið 640 þegar Arabar náðu grísku borginni Alexandríu í
Egyptalandi á sitt vald.

Talið er að Grikkir hafi komið niður Balkanskaga úr norðri í nokkrum bylgjum frá
þriðja árþúsundi f.Kr. Síðasta bylgjan var hin svonefnda „innrás“ Dóra.
Tímabilið frá 1600 f.Kr. til um 1100 f.Kr. kallast mýkenskur tími. Á þessum tíma
á Agamemnon, konungur í Mýkenu, að hafa leitt grískan her til Tróju, setið um
borgina og lagt hana í rúst. Frá þessu segir meðal annars í Hómerskviðum. Tíminn
frá 1100 f.Kr. til 8. aldar f.Kr. er nefndur „myrkar aldir“ í sögu Grikklands en
engar ritaðar heimildir eru varðveittar frá þessum tíma. Fornleifar frá þessum
tíma eru einnig fátæklegar. Í síðari tíma heimildum á borð við Heródótos,
Pásanías og Díodóros frá Sikiley eru stundum stutt yfirlit yfir sögu tímabilsins
og konungar taldir upp.

Á 8. öld f.Kr. lauk myrku öldunum í sögu Grikklands, sem höfðu gengið í hönd
eftir fall Mýkenumenningarinnar. Grikkir höfðu glatað þekkingu sinni á ritmálinu
sem þeir bjuggu yfir áður, línuletri B, en í staðinn löguðu þeir fönikískt letur
að eigin þörfum og bjuggu til grískt stafróf. Frá því um 800 f.Kr. eru til
ritaðar heimildir. Grikkland var ekki stjórnmálaleg heild og skiptist upp í mörg
sjálfstæð borgríki. Á þessu má finna landfræðilegar skýringar: sérhver eyja,
sérhver dalur og slétta er einangruð frá nágrannabyggðum annaðhvort af hafinu
eða fjallgörðum.

Velmegun jókst og Grikkjum fjölgaði umfram það sem landrými leyfði (samkvæmt
Mogens Herman Hansen fjölgaði Grikkjum meira en tífalt frá 800 f.Kr. til 350
f.Kr., frá því að vera um 700.000 yfir í að vera um 8-10 milljónir talsins). Um
750 f.Kr. hófst 250 ára langur nýlendutími í sögu Grikklands. Grikkir þurftu
land og þeir stofnuðu nýlendur úti um allt. Í austri voru fyrstu nýlendurnar
stofnaðar í Litlu Asíu (í dag Eyjahafsströnd Tyrklands). Þá stofnuðu þeir
nýlendu á Kýpur og við strendur Þrakíu, við Marmarahaf og suðurströnd
Svartahafs. Að endingu náðu grískar nýlendur alla leið norðaustur til Úkraínu. Í
vestri stofnuðu þeir nýlendur við strendur Adríahafs (þar sem í dag eru Albanía
og Serbía), á Sikiley og Suður-Ítalíu, þá á Suður-Frakklandi, Korsíku og jafnvel
norðaustur Spáni. Grikkir stofnuðu einnig nýlendur á Norður-Afríku, í
Egyptalandi og Líbýu. Borgirnar Sýrakúsa, Napólí, Marseille og Istanbúl eiga
rætur að rekja til grískra nýlendubyggða: Sýrakúsa, Neapólis, Massilía og
Býzantíon.

Á 6. öld f.Kr. var Grikkland orðið að mál- og menningarsvæði sem var miklu
stærra en Grikkland nútímans. Grískar nýlendur lutu ekki stjórn móðurborganna en
héldu oft tengslum við þær, bæði trúarlegum og viðskiptalegum. Jafnt heima sem
að heiman skipulögðu Grikkir sig í sjálfstæð samfélög og borgríkið (polis) varð
grundvallareining grískrar stjórnsýslu.

Á þessum tíma voru miklar efnahagslegar framfarir í Grikklandi og í nýlendunum
og jókst einkum verslun og iðnaður. Lífsgæði jukust einnig töluvert. Sumar
rannsóknir benda til þess að meðalstærð grísks heimilis hafi fimmfaldast á
tímabilinu frá 800 f.Kr. til 300 f.Kr.

Á efnahagslegum hátindi sínum á 4. öld f.Kr. var gríska hagkerfið það þróaðasta
í heimi. Sumir sagnfræðingar telja það hafa verið eitt þróaðasta hagkerfi fyrir
iðnbyltinguna. Þetta sést meðal annars á meðaldaglaunum grískra verkamanna. Þau
voru um fjórum sinnum hærri (í korni talið um 13 kg) en laun egypskra verkamanna
(um 3 kg).

Upphaflega voru grísku borgríkin konungdæmi en mörg þeirra voru afar lítil og
hugtakið „konungur“ (basileus) getur gefið villandi mynd af valdhöfunum. Völdin
voru að verulegu leyti hjá fámennum hópum landeigenda, enda var ávallt skortur á
og mikil eftirspurn eftir landi. Þessir landeigendur urðu að aðli sem barðist
oft innbyrðis um jarðnæði. Um svipað leyti varð til stétt verslunarmanna (eins
og ráða má af tilurð myntpeninga um 680 f.Kr.). Í kjölfarið urðu stéttaátök tíð
í stærri borgum. Frá 650 f.Kr. varð aðallinn að berjast til að verða ekki velt
úr sessi og til að missa ekki völdin til konunga (tyrranos; orðið getur þýtt
konungur eða harðstjóri).

Á 6. öld f.Kr. voru nokkur borgríki orðin ráðandi í Grikklandi: Aþena, Sparta,
Kórinþa og Þeba. Þau höfðu öll náð völdum yfir sveitunum í kringum sig og smærri
borgum í nágrenni við sig. Aþena og Kórinþa voru orðin mikil sjóveldi og
verslunarveldi að auki. Aþena og Sparta urðu keppinautar í stjórnmálum en
metingur þeirra varði lengi og hafi mikil áhrif á grísk stjórnmál.

Í Spörtu hélt landeignaraðallinn völdum og völd þeirra voru treyst í
stjórnarskrá Lýkúrgosar (um 650 f.Kr.). Sparta komst undir varanlega herstjórn
með tveimur konungum. Sparta drottnaði yfir öðrum borgríkjum á Pelópsskaga, að
Argos og Akkaju undanskildum.

Konungdæmið var á hinn bóginn lagt niður í Aþenu árið 683 f.Kr. og umbætur
Sólons komu á hófstilltri stjórn aðalsins. Aðalsmenn misstu síðar völdin í
hendur harðstjórans Peisistratosar og sona hans, sem gerðu borgina að miklu sjó-
og verslunarveldi. Þegar sonum Peisistratosar var velt úr sessi kom Kleisþenes á
fyrsta lýðræði heims í Aþenu (500 f.Kr.). Þjóðfundur allra frjálsra borgara
(karla) fór með völdin. Þó ber að hafa í huga að einungis hluti af karlmönnum
borgarinnar höfðu borgararéttindi; þrælar, frelsingjar og aðfluttir nutu ekki
stjórnmálaréttinda.

Í Jóníu (í dag Eyjahafsströnd Tyrklands) gátu grísku borgríkin, þeirra á meðal
miklar menningarmiðstöðvar á borð við Míletos og Halikarnassos, ekki haldið
sjálfstæði sínu og komust undir stjórn Persaveldis á síðari helmingi 6. aldar
f.Kr. Árið 499 f.Kr. gerðu Grikkir uppreisn, jónísku uppreisnina, og Aþena ásamt
öðrum grískum borgum kom þeim til hjálpar.

Dareios I Persakonungur bældi uppreisnina niður og að því loknu, árið 490 f.Kr.,
sendi hann flota til meginlands Grikklands til að refsa Grikkjunum. Persarnir
stigu fæti á Attíkuskaga en voru sigraðir í orrustunni við Maraþon af grískum
her undir stjórn aþenska herforingjans Míltíadesar.

Tíu árum síðar sendi sonur Dareiosar, Xerxes I, miklu stærri her landleiðina til
Grikklands. Spartverski konungurinn Leonídas I tafði framgöngu persneska hersins
við Laugaskörð en Persar gátu á endanum sigrað spartverska herinn. Xerxes hélt
áfram til Attíkuskaga, þar sem hann tók Aþenu og brenndi hana. Aþeningar höfðu
flúið borgina sjóleiðina. Undir stjórn Þemistóklesar sigruðu þeir persneska
flotann við Salamis. Ári síðar sigruðu Grikkir undir stjórn spartverska
herforingjans Pásaníasar Persana endanlega við Plataju.

Aþenski flotinn veitti þá persneska flotanum eftirför á Eyjahafi og árið 478
f.Kr. náðu þeir borginni Býzantíon. Aþena myndaði nú bandalag með öllum
eyríkjunum og nokkrum bandamönnum á meginlandinu og kallaði það Deleyska
sjóbandalagið af því að fjárhirslur bandalagsins voru á eynni Delos. Spartverjar
tóku á hinn bóginn upp einangrunarstefnu og leyfðu Aþenu að koma á fót sjó- og
verslunarveldi sínu í friði.

Í kjölfar Persastríðanna varð Aþena allsráðandi í grískum stjórnmálum. Veldi
Aþenu var óskorað á sjó en Aþena var einnig helsta viðskiptaveldi Grikklands,
þótt Kórinþa veitti verðuga samkeppni. Mesti stjórnmálamaður þessa tíma var
Períkles, sem veitti fjármununum sem aðildarríki Deleyska sjóbandalagsins
greiddu til þess að byggja upp Aþenu, meðal annars Meyjarhofið og aðra
minnisvarða í borginni. Um miðja 5. öld f.Kr. var sjóbandalagið orðið að aþensku
veldi og til marks um það var flutningur fjárhirslu bandalagsins frá Delos í
Meyjarhofið árið 454 f.Kr.

Auður Aþenu laðaði hæfileikaríkt fólk hvaðanæva að frá Grikklandi og skóp einnig
auðuga yfirstétt sem studdi við listamenn. Aþenska ríkið studdi einnig menntun
og listir, einkum byggingarlist. Aþena varð miðstöð grískra bókmennta, heimspeki
(sjá gríska heimspeki) og lista (sjá gríska leikritun). Margar af þekktustu
persónum Vestrænnar menningar bjuggu í Aþenu á þessum tíma: harmleikjaskáldin
Æskýlos, Sófókles og Evripídes, gamanleikjaskáldið Aristófanes, heimspekingarnir
Anaxagóras, Sókrates, Platon og Aristóteles, sagnaritararnir Heródótos,
Þúkýdídes og Xenofon, skáldin Símonídes og myndhöggvarinn Feidías. Borgin varð,
með orðum Períklesar, „skóli Grikklands“.

Önnur ríki Grikklands sættu sig í fyrstu við forystu Aþenu í áframhaldandi
átökum við Persa en eftir að íhaldsmaðurinn Kímon hrökklaðist frá völdum árið
461 f.Kr. varð heimsveldisstefna Aþenu sífellt opinskárri. Eftir sigur Grikkja í
orrustunni við Evrýmedon árið 466 f.Kr. voru Persar ekki lengur ógn og sum ríki,
eins og Naxos, reyndu að ganga úr Deleyska sjóbandalaginu en voru neydd til þess
að láta af slíkum tilraunum. Hinir nýju leiðtogar Aþenu, Períkles og Efíaltes,
leyfðu samskiptum Aþenu og Spörtu að versna og árið 458 f.Kr. braust út stríð.
Nokkrum árum síðar höfðu átökin litlu breytt um valdajafnvægið og samið var um
30 ára frið milli Deleyska sjóbandalagsins og Pelópsskagabandalagsins (þ.e.
Spörtu og bandamanna hennar). Á sama tíma var háð síðasta orrustan milli Grikkja
og Persa, sjóorrusta við Salamis á Kýpur. Í kjölfar hennar var samið um frið,
Kallíasarfriðinn svonefnda, árið 450 f.Kr. milli Grikkja og Persa.

Árið 431 f.Kr. braust stríð út að nýju milli Aþenu og Spörtu og bandamanna
þeirra. Heimildum ber ekki saman um tilefni stríðsins. Aftur á móti eru fornir
sagnaritarar (Þúkýdídes og Plútarkos) sammála um þrjár meginorsakir stríðsins.
Fyrir stríðið kom upp deila milli Kórinþu og einnar af nýlendum hennar, Korkýru
(í dag Korfú) og Aþena blandaði sér í málið. Skömmu síðar kom upp deila milli
Kórinþu og Aþenu um yfirráð yfir Pótidaju, sem leiddi á endanum til þess að
Aþeningar sátu um Pótidaju. Að lokum gáfu Aþeningar út nokkrar efnahagslegar
tilskipanir sem eru þekktar sem „Megörutilskipanirnar“ en samkvæmt þeim var
borgin Megara beitt viðskiptaþvingunum. Ríki Pelópsskagabandalagsins sökuðu
Aþenu um að brjóta gegn friðarsamningum þrjátíuára friðarins með öllum
áðurnefndu gjörðum sínum og Sparta lýsti yfir stríði á hendur Aþenu.

Hernaðaráætlun Spörtu var í upphafi sú að gera innrás á Attíkuskaga en Aþeningar
gátu hörfað inn fyrir borgarmúrana. Plága braust út í Aþenu meðan á umsátrinu
stóð og olli miklu mannfalli. Períkles var meðal þeirra sem létust. Á sama tíma
setti aþenski flotinn menn á land á Pelópsskaga og vann sigur í orrustunum við
Nápaktos (429 f.Kr.) og Pýlos (425 f.Kr.). En hvorugur aðilinn gat unnið
fullnaðarsigur.

Eftir nokkurra ára stríð samdi aþenski stjórnmálamaðurinn Níkías um frið sem við
hann er kenndur árið 421 f.Kr.

Árið 418 f.Kr. brutust þó átök út að nýju milli Spörtu og bandamanna Aþenu í
Argos og rofnaði þá friðurinn milli Aþenu og Spörtu. Sparta sigraði
sameiginlegan her Aþenu og bandamanna hennar í Orrustunni við Mantineu.
Stríðsæsingamenn komust aftur til valda í Aþenu í kjölfarið. Leiðtogi þeirra var
Alkibíades. Árið 415 f.Kr. sannfærði Alkibíades Aþeninga um að senda herlið til
Sýrakúsu, bandamanna Spörtu á Sikiley. Þótt Níkías hafi verið fullur efasemda um
Sikileyjarleiðangurinn var honum falið að stjórna leiðangrinum ásamt
Alkibíadesi. Þegar Alkibíades var borinn sökum í hneykslismáli flúði hann til
Spörtu og sannfærði Spartverja um að senda hjálparsveitir til Sýrakúsu.
Afleiðingin varð sú að leiðangurinn misheppnaðist algerlega og allt herlið Aþenu
var þurrkað út. Níkías var tekinn höndum og tekinn af lífi.

Þegar hér er komið sögu hafði Sparta byggt flota (með hjálp Persa) og ógnaði nú
yfirráðum Aþenu á sjónum. Spartverjar höfðu framúrskarandi herforingja að nafni
Lýsandros. Hann hernam Hellusund og kom þannig í veg fyrir að Aþena gæti flutt
inn korn frá botni Svartahafs. Aþeningar sáu nú fram á hungursneyð og sendu
síðasta flota sinn gegn Lýsandrosi, sem vann afgerandi sigur í orrustunni við
Ægospotamí (405 f.Kr.). Aþena hafði nú misst flota sinn og var nærri gjaldþrota.
Árið 404 f.Kr. leituðu Aþeningar friðar og Sparta setti fyrirsjáanlega ströng
skilyrði fyrir friði: Aþena missti borgarmúra sína, flota sinn og allar eigur
sínar erlendis. Andlýðræðisleg öfl tóku völdin í Aþenu með stuðningi Spörtu.

Við lok Pelópsskagastríðsins var Sparta valdamesta borgríki Grikklands en
þröngsýni spartversku hernaðarelítunnar reyndist Spörtu fjötur um fót. Innan
nokkurra ára höfðu lýðræðissinnar á ný náð völdum í Aþenu og öðrum borgum. Árið
395 f.Kr. viku spartversk stjórnvöld Lýsandrosi úr starfi og Sparta varð af
yfirráðum sínum á sjó. Aþena, Argos, Þeba og Kórinta kepptu við Spörtu um
yfirráð en Þeba og Kórinta höfðu áður verið bandalagsríki Spörtu í
Kórintustríðinu, sem lauk árið 387 f.Kr. án sigurs. Sama ár kom Sparta öðrum
grískum borgríkjum rækilega á óvart með Antalkídasarsáttmálanum við Persa, en
samkvæmt honum létu Spartverjar Persum eftir grísku borgirnar í Jóníu og á
Kýpur. Þannig var aldarlöngum sigri Grikkja á Persum snúið við. Sparta reyndi
síðan að veikja veldi Þebu, sem leiddi til stríðs þar sem Þeba myndaði bandalag
með fyrrum óvinum Spörtu, Aþenu.

Þebversku hershöfðingjarnir Epamínondas og Pelopídas unnu afgerandi sigur í
orrustunni við Levktra 371 f.Kr. Í kjölfar orrustunnar lauk stórveldistíma
Spörtu en stórveldistími Þebu hófst. Aþena endurheimti að miklu leyti þau völd
sem hún hafði áður haft vegna þess að stórveldistími Þebu var stuttur. Þegar
Epamínondas lést í orrustunni við Mantineu 362 f.Kr. missti borgin mesta
leiðtoga sinn og eftirmenn hans létu leiðast út í tíu ára langt stríð gegn Fókis
sem hafði ekkert upp úr sér. Árið 346 f.Kr. leituðu Þebverjar til Filipposar II
í Makedóníu og báðu hann um hjálp í átökunum gegn Fókis og blönduðu þannig
Makedóníu í grísk stjórnmál í fyrsta sinn.

Konungdæmið Makedónía varð til á 7. öld f.Kr. Það kom lítið við sögu í grískum
stjórnmálum fyrir 5. öld f.Kr. Filippos konungur Makedóníu var metnaðargjarn
maður sem hafði hlotið menntun sína í Þebu. Í upphafi 4. aldar f.Kr. vildi hann
auka ítök sín á Grikklandi. Einkum vildi hann hljóta viðurkenningu sem nýr
leiðtogi Grikklands í baráttunni fyrir frelsi grísku borgríkjanna í Litlu Asíu
undan stjórn Persa. Með því að taka borgirnar Amfipolis, Meþone og Potidaja náði
hann völdum yfir gull- og silfurnámum Makedóníu. Með þessu hafði hann orðið sér
úti um auðlindir sem hann gat nýtt til að gera draum sinn að veruleika.

Filippos náði yfirráðum yfir Þessalíu 352 f.Kr. og Þrakíu og árið 348 f.Kr. réð
hann yfir öllu landsvæðinu norðan Laugaskarða (Þermopylai). Hann nýtti auð sinn
til að múta grískum stjórnmálamönnum og kom á fót „makedónskum stjórnmálaflokki“
í öllum grískum borgríkjum. Afskipti hans af stríðinu milli Þebu og Fókis færðu
honum mikla virðingu og gáfu honum tækifæri á að ná miklum áhrifum í grískum
stjórnmálum. Aþenski stjórnmálamaðurinn Demosþenes hvatti Aþeninga til þess að
standa gegn áhrifum Filipposar í frægum ræðum (filippísku ræðunum).

Árið 339 f.Kr. mynduðu Þeba og Aþena bandalag gegn síauknum áhrifum Filipposar.
Filippos rést gegn þeim og hélt inn í Grikkland og sigraði bandalagsríkin í
orrustunni við Kæróneu árið 338 f.Kr. Venjulega er litið svo á að hningnun
borgríkisins hafi hafist eftir ósigurinn við Kæróneu, enda þótt borgríkin hafi
að mestu leyti verið sjálfstæð ríki allt þar til Rómverjar náðu yfirráðum.

Filippos reyndi að heilla Aþeninga með gjöfum en hafði ekki erindi sem erfiði.
Hann kom á fót Kórintubandalaginu og tilkynnti að hann myndi ráðast gegn Persíu
til þess að frelsa grísku borgríkin og hefna fyrir innrásir Persa á öldinni sem
leið. En áður en hann gat komið áformum sínum í verk var hann ráðinn af dögum
336 f.Kr.

Tvítugur sonur Filipposar, Alexander, tók við að föður sínum. Hann hóf þegar í
stað að undirbúa það að hrinda í framkvæmd áformum föður síns. Hann fór til
Kórintu þar sem grísku borgríkin viðurkenndu hann sem leiðtoga Grikkjanna en
hélt síðan norður til að gera her sinn reiðubúinn. Herinn sem hann hélt með til
Persíu var í meginatriðum makedónskur her, en margir hugsjónarmenn frá öðrum
borgríkjum gengu í herinn. En þegar Alexander var önnum kafinn í Þrakíu barst
honum fregn um uppreisn grísku borgríkjanna. Hann hélt suður í skyndi, hertók
Þebu og jafnaði borgina við jörðu, öðrum grískum borgum víti til varnaðar.

Árið 334 f.Kr. hélt Alexander til Litlu Asíu og sigraði Persa við ána Granikos.
Þar með réð hann yfir jónísku strandlengjunni og hann fór sigurför um grísku
borgirnar sem hann hafði frelsað. Þegar hann hafði útkljáð mál í Litlu Asíu hélt
hann suður á bóginn gegnum Kilikíu inn í Sýrland, þar sem hann sigraði Dareios
III í orrustunni við Issos 333 f.Kr. Þá hélt hann í gegnum Fönikíu til
Egyptalands, sem hann náði á sitt vald án mikillar mótspyrnu. Egyptar tóku vel á
móti honum sem frelsara undan kúgun Persa.

Dareios var nú viljugur til þess að semja um frið og Alexander hefði getað
haldið heim sigri hrósandi. En Alexander var staðráðinn í að leggja undir sig
Persíu og gerast sjálfur herra. Hann hélt í norðaustur gegnum Sýrland og
Mesópótamíu og sigraði Dareios aftur í orrustunni við Gaugamela 331 f.Kr.
Dareios flúði og var drepinn af eigin þegnum. Alexander var nú herra yfir öllu
Persaveldi og réði yfir Susa og Persepolis án mótspyrnu.

Grísku borgríkin voru enn á ný að reyna að komast undan stjórn Makedóníu. Í
orrustunni við Megalopolis árið 331 f.Kr. sigraði Antipater, fulltrúi
Alexanders, Spartverja, sem höfðu neitað að ganga í Kórintubandalagið og
viðurkenna yfirráð Makedóníu.

Alexander hélt lengra í austur, þangað sem nú eru Afganistan og Pakistan, allt
að Indusdalnum, og 326 f.Kr. hafði hann náð til Punjab héraðs. Hann hefði getað
lagt leið sína niður meðfram Ganges til Bengal hefði ekki herinn, sem var
fullviss um að hann væri á endimörkum heimsins, neitað að fara lengra. Alexander
sneri aftur nauðugur viljugur og lést úr hitasótt í Babýlon árið 323 f.Kr.

Veldi Alexanders leystist upp skömmu eftir andlát hans en landvinningar hans
breyttu Grikklandi varanlega. Þúsundir Grikkja ferðuðust með honum eða á eftir
honum til að nema land eða flytjast til nýrra grískra borga sem hann hafði
stofnað. Mikilvægust þessara borga var Alexandría í Egyptalandi. Grískumælandi
konungdæmi voru stofnuð í Egyptalandi, Sýrlandi, í Íran og Baktríu. Helleníski
tíminn var hafinn.

Einungis frjálsir menn höfðu full borgaraleg réttindi í borgríkinu. Í flestum
borgríkjum, ólíkt Róm, fylgdu engin lagaleg forréttindi hárri samfélagsstöðu.
Til dæmis fylgdu engin forréttindi því að fæðast inn í tiltekna fjölskyldu.
Stundum sáu tilteknar fjölskyldur um opinberar trúarathafnir en venjulega fylgdu
því engin völd. Í Aþenu var íbúum skipt í fjórar stéttir eftir efnahag. Fólk gat
skipt um stétt ef það eignaðist pening. Í Spörtu hlutu allir karlkyns borgarar
titilinn „jafningi“ ef þeir luku menntun sinni. Konungar Spörtu, sem voru tveir
og sáu um herstjórn og trúmál í borginni, komu úr tveimur tilteknum fjölskyldum.

Þrælar höfðu hvorki völd né stöðu. Þeir áttu rétt á að stofna fjölskyldu og eiga
eignir en höfðu engin pólitísk réttindi. Um 600 f.Kr. hafði vinnuþrælkun breiðst
út um allt Grikkland. Á 5. öld f.Kr. voru þrælar um þriðjungur alls
fólksfjöldans í sumum borgríkjum. Þrælar utan Spörtu gerðu nær aldrei uppreisn
af því að þeir voru af of mörgum þjóðernum og voru of dreifðir til að geta tekið
höndum saman.

Í Spörtu var sérstök tegund þræla sem nefndir helótar. Helótar voru grískir
stríðsfangar í eigu ríkisins en lánaðir út til fjölskyldna. Þeir sáu um jarðrækt
og unnu húsverk svo að konurnar gætu einbeitt sér að því að ala upp hraust börn.
Karlarnir vörðu tíma sínum í þjálfun sem hoplítar og stunduðu hernað. Eigendur
helóta voru helótum strangir og helótanir gerðu oft uppreisn.

Daglegt líf í grísku borgríkjunum hélst lengi óbreytt. Fólk sem bjó innan
borgarmarkanna bjó í lágum sambýlishúsum eða einbýlishúsum eftir því hvernig
fjárhagur þess var. Íbúðarhús, opinberar byggingar og hof voru byggð í kringum
torgið (agora). Fólk bjóu einnig í smærri þorpum og á sveitasetrum um sveitir
landsins. Í Aþenu bjór meirihluti fólksins utan borgarmarkanna (það er giskað á
að af 400.000 íbúum hafi 160.000 manns búið innan borgarmúranna en það er mikil
borgarmyndun miðað við óiðnvætt samfélag).

Venjulegt grískt heimili var einfalt miðað við nútímaheimili. Á heimilinu voru
svefnherbergi, geymslur og eldhús umhverfis innri garð. Meðalstærð heimilis var
um 230 m² á 4. öld f.Kr. og var það töluvert stærra en híbýli annarra samfélaga,
sem bendir til betri hags borgaranna.

Á heimili bjuggu tveir foreldrar ásamt börnum sínum en venjulega engir aðrir
ættingjar. Karlar unnu fyrir fjölskyldunni en konur héldu heimilið og sáu um
þrælana. Þrælarnir sóttu vatn í krukkur úr opinberum brunnum, elduðu, þrifu og
höfðu auga með börnunum. Karlar höfðu aðskilin herbergi til að taka á móti
gestum vegna þess að karlkyns gestir máttu ekki vera í herbergjum þar sem konur
og börn vörðu sínum tíma. Auðugir karlar buðu stundum vinum sínum í heimsókn á
samdrykkjur. Olíulampar voru notaðir til lýsingar en á lömpunum var ólífuolía.
Húsin voru hituð með því að brenna kol. Húsgögn voru einföld og fá, oftast
stólar, borð og rekkjur.

Flestir Grikkir unnu við landbúnað, ef til vill 80% fólksfjöldans, sem er svipað
hlutfall og í flestum óiðnvæddum samfélögum. Jarðvegurinn á Grikklandi er
sjaldan frjór og regn ófyrirsjáanlegt. Rannsóknir benda til þess að veðurfar
hafi lítið breyst frá því í fornöld. Því þurfti að líkindum oft að grisja og
plægja. Nautgripir voru nýttir til að plægja akurinn en flest var unnið með
berum höndum. Grískir bændur reyndu að eiga korn afgangs til að geta lagt af
mörkum á hátíðum og til að geta keypt leirker, fisk, salt og málmhluti.

Forngrískur matur var einnig fábrotinn. Fátækt fólk át einkum bygggraut með
lauk, ávexti og ost eða ólífuolíu. Fáir átu kjöt reglulega, nema þegar dýrum var
fórnað á opinberum hátíðum. Bakarar seldu nýbökuð brauð daflega. Vín þynnt með
vatni var algengasti drykkurinn.

Grískur fatnaður tók litlum breytingum í gegnum tímann. Bæði karlar og konur
klæddust stuttum kytrlum. Kyrtlarnir voru oft litríkir. Um mittið hafði fólk
belti. Í köldu veðri klæddist fólk kápum og hafði húfur eða hatta en í heitu
veðri klæddist það sandölum í stað leðurstígvéla. Konur báru skartgripi og settu
á sig andlitsfarða - einkum púður sem gerði húðina ljósari álitum. Karlar létu
sér vaxa skegg þangað til Alexander mikli kom af stað þeirri tísku að raka sig.

Forngrísk læknislist var afar takmörkuð. Hippókrates átti mikinn þátt í því að
skilja að hjátrú og læknismeðferð á 5. öld f.Kr. Jurtameðferð var beitt til að
draga úr sársauka og læknar gátu framkvæmt uppskurð í einhverjum tilvikum. En
þeir áttu engin ráð gegn sýkingum svo að jafnvel heilbrigðir einstaklingar gátu
dáið mjög skyndilega úr sýkingu óháð aldri.

Karlar stunduðu líkamsrækt á hverjum degi til að halda sér hraustum og
reiðubúnum til að gegna herþjónustu. Næstum því hvert einasta borgríki átti að
minnsta kosti einn líkamsræktarsal, þar sem einnig var baðaðstaða,
fyrirlestrasalur og garður. Í flestum borgum (að Spörtu undanskilinni) máttu
einungis karlar æfa í líkamsræktarsölunum og menn voru naktir þegar þeir æfðu.
Hátíðir á vegum ríkisins veittu afþreyingu og skemmtun. Guðirnir voru heiðraðir
með keppnum í tónlist, leiklist og kveðskap. Aþeningar montuðu sig af því að í
þeirra borg væri hátíð næstum því annan hvern dag. Stórar samgrískar hátíðir
voru haldnar í Ólympíu, Delfí, Nemeu og Isþmíu. Íþróttamenn og tónlistarmenn sem
unnu þessar keppnir gátu orðið ríkir og frægir. Dýrasta og vinsælasta
keppnisgreinin var kappreiðar.

Lengst af í fornaldarsögu Grikklands var menntun ekki á vegum hins opinbera,
nema í Spörtu. Á helleníska tímanum stofnuðu sum borgríki opinbera skóla.
Einungis auðugar fjölskyldur höfðu efni á að ráða kennara. Drengir lærðu að
lesa, skrifa og vitna í bókmenntir. Þeir lærðu einnig að syngja og leika á
hljóðfæri og hlutu þjálfun í íþróttum til að undirbúa þá fyrir herþjónustu. Þeir
námu ekki til að undirbúa sig fyrir starf, heldur til að verð a nýtir
þjóðfélagsþegnar. Stúlkur lærðu einnig að lesa, skrifa og einfaldan reikning svo
þær gætu séð um heimilið. Þær hlutu nánast aldrei menntun eftir barnæsku.

Lítill hluti drengja hélt menntun sinni áfram eftir barnæsku. Til dæmis má nefna
herskóla Spartverja. Á táningsárum námu þeir heimspeki en það hún var hugsuð sem
sðferðismenntun fyrir lífið, og mælskufræði svo þeir gætu flutt góðar og
sannfærandi ræður fyrir dómstólum eða á þingi. á klassíska tímanum var þessi
menntun nauðsynleg sérhverjum metnaðarfullum ungum manni. Samskipti auðugra
drengja við eldri lærimeistara var snar þáttur í menntun þeirra. Unglingurinn
lærði af því að fylgjast með lærimeistara sínum ræða um stjórnmál á torginu, með
því að aðstoða hann við að rækja borgaralegar skyldur sínar, með því stunda
æfingar með honum í líkamsræktinni og með því að fylgja honum á samdrykkjur.
Ríkustu nemendurnir héldu áfram í framhaldsnám í skóla í einhverri stórborg.
Skólarnir voru reknir af frægum kennurum. Meðal frægra skóla í Aþenu voru
Akademían og Lykeion.



https://is.wikipedia.org/wiki/Feneyjar

Feneyjar eru höfuðborg Venetó héraðsins á Norðaustur-Ítalíu, hvorttveggja þekkt
fyrir iðnað sinn sem og ásókn ferðamanna í borgina. Borgin hefur stundum verið
nefnd: Drottning Adríahafsins (la Regina dell'Adriatico) en einnig: la
Serenissima, la Superba eða la Dominante dei Mari. Feneyjum stafar vaxandi hætta
af flóðum (acqua alta), mengun og landsigi. Fólksflótti varð frá borginni vegna
bágra lífskjara og árunum 1968-1976 fluttu yfir 100.000 manns úr borginni. Íbúar
Feneyja núna eru um 271.663 manns (2004).

Borgin er hafnarborg og teygir sig yfir fjölda lítilla eyja í Feneyjalóninu sem
er u.þ.b. 500 km² og liggur að Adríahafinu. Sunnan við Feneyjar eru óseyrar
árinnar Pó og norðan eru óseyrar árinnar Piave. Iðnaðarsvæðið Mestre á
meginlandi Ítalíu tengist Feneyjum með vegfyllingu og höfn er við Marghera.

Feneyjar eru reistar á smáeyjum og á milli þeirra eru vatnsvegir sem nefndir eru
síki á íslensku. Flestir ferðast milli borgarhluta með almenningsbátum,
svonefndum vaporetto (ft. vaporetti), en Feneyjar eru þó hvað frægastar fyrir
gondólana sem er róið um síkin og hafa löngum verið ímynd rómantíkur. Byggingar
Feneyja og menning hafa einnig verið seglar á ferðamenn í áranna rás.

Um 180 síki með um 400 brúm skilja að eyjarnar í Feneyjum. Helsta umferðaræðin
er S-laga síki sem nefnist Canal Grande og sem heimamenn nefna Canalazzo. Á
bökkum þess eru um 200 lystihallir (palazzo), tíu kirkjur og yfir það liggur
Rialto-brúin ásamt þremur öðrum brúm: Ponte degli Scalzi, Ponte dell'Accademia
og hin nýja og umdeilda Ponte della Costituzione. Í hjarta Feneyja er
Markúsartorg með Markúsarkirkju og skammt frá er Hertogahöllin.

Feneyjar voru stofnaðar á 5. öld e.Kr. og urðu fljótlega mikill verslunarstaður
og mikil miðstöð menningar og lista. Feneyjar urðu sjálfstætt lýðveldi á 8. öld.
Borgarríkið fékk einokun á verslun við Austurlönd en misstu hana eftir fund
sjóleiðarinnar til Asíu 1498. Feneyska lýðveldið var ekki sameinað Ítalíu fyrr
en undir lok 18. aldar.



https://is.wikipedia.org/wiki/Al%C3%BEj%C3%B3%C3%B0lega_hlj%C3%B3%C3%B0stafr%C3%B3fi%C3%B0

Alþjóðlega hljóðstafrófið eða Alþjóðlega hljóðritunarstafrófið (enska:
International Phonetic Alphabet, skammstafað IPA) er sérstakt stafróf sem er
sérstaklega hannað til að lýsa öllum hljóðum mannlegs máls til hljóðritunar. Það
var að frumkvæði Alþjóðlega hljóðfræðifélagsins (enska: International Phonetic
Association) árið 1886 sem málvísindamenn hófu að þróa samræmt
hljóðritunarstafróf. Nú til dags nýtist það málvísindamönnum, talmeinafræðingum,
söngvurum og leikurum svo fátt eitt sé nefnt.

Með Alþjóðlega hljóðstafrófinu er leitast við að lýsa áþreifanlegum eiginleikum
mælts máls, þá hljóðönum, hljómfalli og niðurgreiningu í orð og atkvæði. Því eru
þó takmörk sett þegar kemur að smæstu smáatriðum, en reynt hefur verið að auka á
notagildi þess með viðbótartáknum.

Þau grunntákn sem stuðst er við í Alþjóðlega hljóðstafrófinu eru stafir og
sérmerki (e. diacritics). Hægt er að hljóðrita af mismikilli nákvæmni og stöðugt
er unnið að því að bæta nákvæmni stafrófsins. Alþjóðlega hljóðfræðifélagið bætir
við, fjarlægir og breytir táknum eftir þörf. Núorðið eru stafirnir alls 107,
sérmerkin 52 og hljómfallstákn fjögur í stafrófinu.



https://is.wikipedia.org/wiki/Microsoft

Microsoft Corporation er bandarískt, fjölþjóðlegt tölvufyrirtæki sem stofnað var
af Bill Gates og Paul Allen 4. apríl árið 1975. Það hefur ríflega 89 þúsund
starfsmenn í 105 löndum. Microsoft hannar, þróar, framleiðir, styður og veitir
leyfi á víðan hóp forrita fyrir tölvur. Microsoft varð leiðandi á
stýrikerfamarkaði, yfirtók MacOS, og er enn á hefðbundnum einkatölvum, en á
heildarmarkaði stýrikerfa, náði Android að verða vinsælasta stýrikerfi í heimi
frá og með 2014.

Microsoft Corporation heldur bækistöðvar sínar í Redmond í Washington-fylki.
Þeirra mest seldu og þekktustu vörur eru Windows-stýrikerfin, Microsoft Office
skrifstofuhugbúnaður og Xbox leikjatölvur. Microsoft er einnig mjög þekkt
vafrann Internet Explorer sem hefur fylgt með Windows ókeypis sem er ástæðan
fyrir að Microsoft tapaði þegar bandaríska ríkið fór í mál þess vegna.

Microsoft vann með tölvuframleiðandanum IBM sem gerði Microsoft kleift að selja
stýrikerfi með tölvunum þeirra sem kallaðist MS-DOS. Microsoft keypti reyndar
stýrikerfið DOS, eða grunninn að því, vegna þess að þeir gátu ekki gert sitt
eigið, þeir gerðu smá breytingar á því og skýrðu það MS-DOS.

Microsoft stækkaði smá saman þangað til 25. júní 1981 þegar Microsoft varð að
Microsoft Inc. Með því varð Bill Gates forstjóri og stjórnarformaður en Paul
Allen varð aðstoðarforstjóri. Fljótlega gaf Microsoft út Word sem var fyrsta
forritið sem gat sýnt texta sem skrifaður var inn í tölvu.

Hönnun Windows hófst strax í september 1981 þegar Chase Bishop hannaði
stýrikerfið sem hann kallaði „Windows 1.0“. Það var þó ýmislegt að þessu kerfi
eins og gefur að skilja með nýja vöru. Forritin sem komu með þessu stýrikerfi
voru; reiknivél, dagatal, klukka, stjórnborð og skrifblokk. Í desember 1987 kom
út Windows 2.0. Þetta stýrikerfi varð vinsælla en Windows 1.0 og hafði tekið
nokkrum framförum líkt og Windows 3.0 gerði seinna meir.

Það var síðan 24. ágúst 1995 þegar Windows 95 stýrikerfið var gefið út. Þetta
stýrikerfi gat sjálfkrafa skynjað og sett upp utanaðkomandi forrit, kallað „plug
and play“. Einnig hafði þetta kerfi fjölverkavinnslu sem fellst í því að gera
marga hluti í einu þó svo að þeir tengist ekki neitt. Breytingarnar sem komu með
Windows 95 gerbreyttu svokölluðu skrifborði (e. desktop) og gerði það eins og
við þekkjum það í dag, bæði á OS og Microsoft stýrikerfi.

Næsta stýrikerfi Microsoft var Windows 98 sem kom út 25. júní 1998 og á næstu
árum komu viðbætur við það kerfi. Windows 2000 kom í febrúar árið 2000. Windows
ME (Windows Millennium Edition) kom strax á eftir Windows 2000 í september 2000.
Í Windows ME kerfinu hafði kjarninn í Windows 98 verið uppfærður og nokkrir
hlutir úr Windows 2000. Með Windows ME kom „universal plug and play“ og „System
restore“ þar sem notandinn getur sett tölvuna í stillingar aftur til fyrri tíma.
Windows ME hefur þótt eitt versta stýrikerfi Windows aðallega vegna hægagangs og
vandamála sem snúa að vélbúnaði. Jafnframt gáfu þeir út skýrikerfi sín í
viðskiptaútgáfum líkt og Windows NT.

Microsoft gaf út stýrkerfið Windows XP í október 2001. Þetta stýrikerfi þeirra
hlaut miklar vinsældir og þótti mjög gott kerfi. Kerfið var gefið út sem Windows
XP Home og Windows XP Professional. Munurinn var sá að Professional kerfið hafði
fleiri öryggismöguleika en Home útgáfan. Microsoft hannaði og setti á markað
spjaldtölvu (ekki fyrstu, en nærri lagi, þá sem náði nokkurri útbreiðslu, en
síðar hafa samkeppnisaðilar komið með útgáfur sem eru ráðandi) sem einmitt
keyrði á Windows XP kerfinu. Sú spjaldtölva náði engum vinsældum. Það var svo
ekki fyrr en í ársbyrjun 2007 að nýtt stýrikerfi kom frá Microsoft. Kerfið hlaut
nafnið Windows Vista og hafði fjöldann allan af nýjum forritum. Útlit kerfisins
var algjörlega endurhannað og miklar áherslur voru lagðar á öryggi. Árið 2009
kom síðan Windows 7 í bæði 32-bita og 64-bita útgáfu. Verkefnastikan (e.
taskbar) var endurhönnuð og framfarir urðu í afköstum kerfisins. Windows 8 kom
út 26. október 2012. Þetta kerfi er hannað fyrir einkatölvur (e. personal
computer), spjaldtölvur (e. tablet) og snjallsíma (e. smart phones). Þessar
breytingar hafa fengið misjafna dóma sérstaklega vegna snertiskjáseiginleika
kerfisins sem þykir ekki virka vel í einkatölvum.



https://is.wikipedia.org/wiki/L%C3%ADffr%C3%A6%C3%B0i

Líffræði eða lífvísindi er sú vísindagrein sem fjallar um lífið. Allir þættir
lífs eru rannsakaðir, allt frá efnasamsetningu lífvera að umhverfi þeirra og
atferli. Einnig er fjallað um sögu lífs frá uppruna og þróun þess fram til okkar
daga. Alþjóðlegt heiti greinarinnar, biologia, er komið úr forngrísku og er sett
saman af orðinu bio, sem merkir líf, og viðliðnum logia, sem merkir meðal annars
fræði.

Líffræði er afar víðfeðmt svið, svo nánast er ógjörningur að alhæfa um
rannsóknanálgun líffræðinga. Því heyrist þó stundum fleygt að rannsóknir
líffræðinga séu um margt ólíkar því sem tíðkast innan eðlisfræða og annarra
raungreina og séu ekki byggðar á lögmálum og stærðfræðilegum útskýringum.
Athuganir líffræðinga hafa þó leitt í ljós að lífið fylgir ákveðnum reglum sem
lýsa má með eftirfarandi hugmyndum um einkenni lífvera, þróun þeirra,
fjölbreytileika, skyldleika, jafnvægishneigð og samverkun.

Ýmsir þættir og ferli eru sameiginleg á meðal lífvera og má telja grundvallar
atriði lífsins. Þær verur sem búa yfir þessum eigindum má þá líta á sem
„fullgildar“ lífverur. Til að mynda samanstanda allar lífverur af frumum sem
allar eru um margt svipaðar að byggingu. Hafa til dæmis frumuhimnu úr
fosfólípíðum og eru samsettar úr sams konar lífefnum. Allar lífverur hljóta í
arf erfðaefni (frá foreldri eða foreldrum) sem inniheldur erfðamengi lífvera.
Þroski fósturvísa hjá fjölfruma lífverum sýnir áþekk formfræðileg skref og
þroskaferlinu er stjórnað með tjáningu líkra erfðavísa.

Rannsóknir líffræðinga hafa leitt í ljós að allar lífverur eru afkomendur
sameiginlegs áa og hafa orðið til fyrir tilstilli þróunar. Þetta er meginástæða
þess að lífverur eru svo líkar að gerð og atferli. Charles Darwin setti fram þá
útgáfu þróunarkenningarinnar sem enn er í gildi og skilgreindi drifkraft hennar,
náttúruval.

Þrátt fyrir að lífverur séu líkar í grundvallaratriðum, þá er afar mikinn
fjölbreytileika að finna innan lífríkisins, til dæmis hvað varðar atferli, form
og efnaskipti. Til þess að kljást við þennan fjölbreytileika hafa líffræðingar
reynt að flokka allar lífverur. Flokkunarkerfið ætti að taka mið af skyldleika
lífvera og endurspegla þróunarsögu þeirra. Slík flokkun heyrir undir
flokkunarfræði og nafngiftargræði, þar sem lífverur eru flokkaðar í hópa (taxa)
sem bera hvert sitt fræðiheiti. Lífverur eru flokkaðar í þrjú lén: gerla, fyrnur
og heilkjörnunga. Innan lénanna eru síðan smærri flokkunar einingar, svo sem
ríki, fylkingar og flokkar. Veirur, naktar veirur og prótínsýklar eru einnig
taldin til viðfangsefna líffræðanna, þó svo hæpið sé að telja þessar verur til
lífvera í eiginlegum skilningi.

Samvægi er tilhneyging lífkerfa til að bregðast við áreiti (breytingum í
umhverfi o.s.frv.) þannig að innra jafnvægi haldist innan ásættanlegra marka.
Allar lífverur, einfruma og fjölfruma, reyna eftir fremsta megni að halda
líkamlegu jafnvægi. Samvægi sést hjá frumum sem leitast við að halda jöfnu
sýrustigi eða saltmagni (sjá osmósa), hjá fjölfrumungum með heitt blóð sem
leitast við að halda réttum líkamshita og í vistkerfum — t.d. þegar að koldíoxíð
magn eykst, er meira brennsluefni handa plöntum svo að meira vex af þeim og þær
eyða umfram koldíoxíði og koma á jafnvægi. Vefir og líffæri leitast einnig við
að halda samvægi.

Allar lífverur verka á víxl við aðrar lífverur og umhverfið. Stórt vandamál sem
blasir við rannsóknum á stórum vistkerfum er að það eru svo margar víxlverkanir
sem geta átt sér stað og erfitt að rekja eina til enda eða upphafs. Eins og ljón
bregst við umhverfi sínu á veiðum á gresjunni bregst baktería við sykursameind
sem verður á leið hennar. Hegðun lífvera gagnvart öðrum er hægt að flokka í
samhjálp, árásagirni, gistilíf og sníkjulíf. Málið vandast þegar farið er að
skoða samband lífvera í vistkerfi og heyra þær athuganir undir vistfræði.



https://is.wikipedia.org/wiki/Indland

Indland er annað fjölmennasta land jarðarinnar og það sjöunda stærsta að
flatarmáli. Þar býr rétt rúmlega milljarður manna. Á síðustu 20 árum hefur
Indland vaxið mikið bæði hvað varðar fólksfjölda og áhrif á svæðinu. Í dag er
indverska hagkerfið það þriðja stærsta í heiminum, ef verg þjóðarframleiðsla er
mæld út frá kaupmáttarjafnvægi og hagvöxtur þar var sá annar hæsti í heiminum
árið 2003. Indland er langfjölmennasta lýðræðisríki heimsins og vaxandi
hernaðarveldi. Það hefur yfir að ráða kjarnorkuvopnum og einum stærsta herafla
heimsins. Indland er 3,3 milljón ferkílómetrar að stærð. Þar eru töluð um 200
tungumál.

Landið er í Suður-Asíu með 7000 km langa strandlengju við Indlandshaf. Indland á
landamæri að Pakistan, Kína, Mjanmar, Bangladess, Nepal, Bútan og Afganistan.
Srí Lanka, Maldíveyjar og Indónesía eru nærliggjandi eyríki í Indlandshafi. Á
Indlandi voru mörg af elstu siðmenningarsamfélögum heims og landið hefur getið
af sér fjögur af stærstu trúarbrögðum okkar samtíma: hindúatrú, búddatrú,
jainisma og síkisma. Landið var hluti af Breska heimsveldinu frá 19. öld til
1947 þegar það hlaut sjálfstæði.

Elstu ummerki um Homo erectus á Indlandi eru 500.000 ára gömul og elstu merki um
Homo sapiens eru 75.000 ára gömul. Indusdalsmenningin kom upp á svæði sem nú
skiptist milli Indlands og Pakistan um 3300 f.Kr. Á eftir henni fylgdi
Vedatímabilið þar sem grunnur var lagður að hindúatrú og indverskri menningu. Á
þriðju öld f.Kr. sameinaði Ashoka keisari mikinn hluta Suður-Asíu og bjó til
Maurya-veldið. Við endalok þess árið 180 f.kr hófst stríðsástand sem stóð í tæpa
öld.

Næstu aldirnar skiptist Indlandsskagi milli nokkurra Miðríkja eins og
Guptaveldisins. Suðurhluti skagans skiptist milli ættarveldanna Chola, Chalukya,
Pandya og Pallava. Á miðöldum blómstraði menning og trúarlíf hindúa á
Suður-Indlandi sem hafði áhrif langt út fyrir skagann.

Tyrkískir og afganskir múslimar stofnuðu nokkur ríki á Norður-Indlandi frá 13.
öld. Það fyrsta var Soldánsdæmið Delí sem stóð frá 1206 til 1526. Á sama tíma
urðu til öflug ríki hindúa; Vijayanagara-veldið (1336-1646), Gajapati-ríkið (15.
og 16. öld) og furstadæmin í Rajputana. Á norðurhluta Deccan-hásléttunnar komu
upp nokkur soldánsdæmi á 16. og 17. öld. Mógúlveldið lagði norðurhluta
Indlandsskagans undir sig á 16. öld. Því tók að hnigna á 18. öld um leið og
Marattaveldið reis til áhrifa.

Seint á 18. öld lagði Breska Austur-Indíafélagið stóra hluta Indlandsskagans
undir sig eftir nokkur átök við Marattaveldið. Óánægja með stjórn fyrirtækisins
leiddi til uppreisnarinnar 1857. Í kjölfar hennar innlimuðu Bretar Indland sem
krúnunýlendu. Í upphafi 20. aldar hófst sjálfstæðisbarátta Indlands. Einn
leiðtogi sjálfstæðisbaráttunnar var Mahatma Gandhi sem boðaði friðsamleg
mótmæli. Þann 15. ágúst 1947 hlaut Indland sjálfstæði undan breska
konungsvaldinu og í kjölfarið var Breska Indlandi skipt í Pakistan og Indland.
Furstafylkin sem notið höfðu sjálfstæðis að nafninu til gengu öll inn í nýju
ríkin. Stjórnarskrá Indlands tók formlega gildi þann 26. janúar 1950. Fyrsti
lýðræðislega kjörni leiðtogi Indlands var forsætisráðherrann Jawaharlal Nehru.



https://is.wikipedia.org/wiki/Flatarm%C3%A1l

Í stærðfræði er hugtakið flatarmál notað yfir tölugildi tvívíðs afmarkaðs
svæðis.

Taka má ferhyrning sem dæmi: Líta má á beina línu milli tveggja punkta sem
einvíðan vigur. Hann hefur aðeins lengd, sé vigurinn ekki skoðaður með tilliti
til tví- eða þrívíðs umhverfis. Sé annar vigur leiddur inn í dæmið, sem er
einnig einvíður, en situr hornrétt á við hinn fyrrnefnda vigur, þá afmarka
vigrarnir tveir tvívíðan flöt, sem finna má flatarmálið á með því að margfalda
lengdir vigranna saman.

Að jafnaði er flatarmál gefið upp dags daglega með mælieiningum, gjarnan úr SI
kerfinu. Til dæmis er flatarmál landa gefið upp í ferkílómetrum (km²), flatarmál
akurlendis í hektörum (eða hektómetrum), (hm²), og flatarmál húsnæðis í
fermetrum (m²). Veldisvísinn hjá mælieiningunni má nota til þess að sjá hversu
margar svigrúmsvíddir umrætt rúm hefur. T.d. myndu rúmkílómetrar - km³ vera með
þrjár svigrúmsvíddir, og lýsir 1km³ þá þrívíðu rúmi.



https://is.wikipedia.org/wiki/Bibl%C3%ADan

Biblían er safn trúarrita, sem sum eru meira en 2000 ára gömul en önnur nokkru
yngri. Orðið Biblía er grískt og þýðir „bækur“ (sbr. alþjóðlega orðið
bibliotek).

Biblían skiptist í tvo aðalhluta, Gamla testamentið og Nýja testamentið og
fjallar fyrrnefndi hlutinn um sköpun jarðar, upphaf mannfólksins, syndaflóðið,
lögmálið, frelsun Ísraels og fólks hans frá Egyptalandi, afhendingu boðorðanna
10 og sýnir og vitranir spámannanna, svo eitthvað sé nefnt. Seinni hlutinn (Nýja
testamentið) fjallar um fæðingu Jesú, lærisveina hans, krossfestingu hans og
upprisu. Því næst fylgja ýmis bréf sem send voru af lærisveinunum og að lokum
spádómsbók um endalok tilvistar okkar á jörðinni. Sumar útgáfur af biblíunni,
m.a. biblía 21. aldar, skjóta svokölluðum Apókrýfuritum gamla testamentisins inn
milli testamentanna.

Nokkur trúarbrögð álíta rit biblíunnar heilög og byggja trú sína meira eða minna
á þeim. Meðal þessara trúarbragða eru gyðingdómur, kristni (Sem skiptist í
margar kirkjudeildir, svo sem kaþólska trú, rétttrúnað og mótmælendatrú),
mormónatrú, vottar Jehóva og íslam. Þessi trúarbrögð eru þó ekki alveg sammála
um hvaða rit eigi heima í biblíunni.

Biblían er víða talin vera best selda bók allra tíma, hefur áætlað ársvelta um
100 milljónir eintaka, og hefur verið mikil áhrif á bókmenntir og sögu.

Biblíunni er skipt í margar bækur. Nokkuð er deilt um hverjar eiga að tilheyra
henni, t.d. voru Apókrýfar bækur Gamla testamentisins ekki í íslensku Biblíunni
frá 1866 til 1981, en voru aftur teknar upp í Biblíuna 2007. Eftirfarandi
skipting er sú sem Hið íslenska Biblíufélag notar í útgáfu sinni á Biblíunni
2007:

Þegar Íslendingar tóku kristni um 1000, þurftu menn að geta útskýrt hinn nýja
sið fyrir almenningi í landinu. Meðal hins fyrsta sem ritað var á íslensku voru
þýðingar helgar, sem getur bæði átt við ýmiss konar trúarlegar útleggingar, en
einnig þýðingar á ritum Biblíunnar. Elstu biblíutextar sem til eru á íslensku
eru taldir frá 12. öld, og er þar yfirleitt um að ræða stutta kafla eða
tilvitnanir í Biblíuna. Á 13. öld virðist hafa verið unnið markvissar að því að
þýða og endursegja einstök rit Biblíunnar, og var þessum þýðingum safnað saman
um 1350 í ritsafn sem kallað er Stjórn. Ekki er útlilokað að öll Biblían hafi
verið til í íslenskri þýðingu á 14. öld, en ekki hefur tekist að sýna fram á
það. Biblía kaþólsku kirkjunnar var eingöngu á latínu, svo nefnd Vúlgata-útgáfa.

Með siðaskiptunum þurfti íslenska Biblíu. Oddur Gottskálksson steig fyrsta
skrefið og þýddi Nýja testamentið á íslensku, og fékk það gefið út í Hróarskeldu
1540. Þýðingin var gerð eftir Vúlgata-útgáfunni á latínu, en Oddur studdist
einnig við þýska þýðingu Marteins Lúthers. Guðbrandur Þorláksson lauk svo
verkinu og gaf út heildarþýðingu biblíunnar á Hólum 1584. Þýðing Guðbrandsbiblíu
byggir á biblíu Lúthers og hinni dönsku biblíu Kristjáns III. Nýja testamentið í
Guðbrandsbiblíu er texti Odds Gottskálkssonar með lagfæringum. Ekki er vitað
hverjir þýddu Gamla testamentið. Talið er að Oddur Gottskálksson hafi þýtt
Sálmana og Gissur Einarsson hefur verið talinn þýðandi Orðskviða Salómons og
Síraksbókar. Hugsanlegt er að Guðbrandur hafi sjálfur þýtt önnur rit Gamla
testamentisins. Alls liggja fyrir 11 útgáfur Biblíunnar á íslensku, og hefur
þýðingin verið endurskoðuð meira eða minna í þeim flestum.

Hið íslenska Biblíufélag var stofnað 1815 og hefur síðan séð um íslenskar
útgáfur Biblíunnar.



https://is.wikipedia.org/wiki/B%C3%B3kmenntir

Bókmenntir eru safn texta eða rita, bæði skáldverka og ljóða (fagurbókmennta) og
annarra ritverka, svo sem fræðirita. Hugtakið á fyrst og fremst við um ritverk
en hefur líka verið notað yfir verk munnlegrar menningar, svo sem þjóðsögur,
sönglög og kvæði. Ýmiss konar rit og ritun teljast til bókmennta, til dæmis
ljóðlist, leikritun, skáldskapur og fræðiritun.

Bókmenntir geta haft mikið gildi fyrir þau samfélög þar sem þær urðu til.
Biblían og Ilíonskviða eru dæmi um merk ritverk, sem eru veigamikill þáttur í
bókmenntaarfi þeirra þjóða sem skrifuðu þau, og Íslendingasögurnar, eins og til
dæmis Njála, hafa mótað mjög sjálfsmynd Íslendinga í gegnum aldirnar.
Heimsbókmenntir eru bókmenntir sem eru þekktar og hafa haft mikil áhrif á
menningu víða um heim.

Bókmenntafræði er fræðigrein sem fæst einkum við rannsóknir á bókmenntum, meðal
annars með aðferðum bókmenntarýni.

Elstu bókmenntir sem þekktar eru koma frá fyrstu menningarsvæðunum sem notuðust
við ritmál, Súmer og Egyptalandi. Elsta dæmið um bókmenntaverk er Gilgameskviða
sem er talin vera frá því fyrir 2000 f.Kr. Egypska Dauðrabókin er talin vera frá
18. öld f.Kr. þótt hlutar hennar séu hugsanlega mun eldri. Þessar elstu
bókmenntir innihalda hluti úr munnlegri geymd sem gætu hafa gengið mann fram af
manni um aldir áður en þeir voru skrifaðir niður.

Elstu indversku Vedaritin eru talin vera frá því um 1500 f.Kr. Helgirit hindúa,
Purana, og sagnakvæðin Ramayana og Mahabarata eru frá 5. til 3. öld f.Kr. Þessi
rit höfðu mikil áhrif á bókmenntir og listir um alla Asíu. Áhrif þessara
bókmennta og þeirra trúarbragða sem þau tilheyrðu urðu til þess að sanskrít var
notuð sem bókmenntamál í Suður-Asíu og Suðaustur-Asíu öldum saman.

Elstu helgirit gyðinga, bækur Gamla testamentisins, eru talin vera samin á
hebresku frá 8. til 5. aldar f.Kr. þótt elstu þekktu handritin séu
Dauðahafshandritin, þau elstu frá 2. öld f.Kr. Sjötíumannaþýðingin er þýðing á
einum hluta hebresku biblíunnar, Fimmbókaritinu, á koine grísku á 3. og 2. öld
f.Kr. Þessi rit höfðu mikil áhrif á miðaldabókmenntir vegna útbreiðslu
abrahamískra trúarbragða á síðfornöld. Bækur Nýja testamentisins voru ritaðar á
koine grísku á 2. og 3. öld e.Kr.

Þegar talað er um fornaldarbókmenntir er yfirleitt átt við bókmenntir á grísku
og latínu sem hafa haft mikil áhrif á vestræna bókmenntahefð. Klassískar grískar
bókmenntir telja meðal annars Hómerskviður, ljóð Saffóar og leikrit Æskýlosar,
Sófóklesar og Evrípídesar, heimspekirit Platóns og Aristótelesar, sem lagði
grundvöllinn að bókmenntafræði með riti sínu Um skáldskaparlistina, sagnfræðirit
Heródótosar og Þúkýdídesar og ævisögur Plútarkosar. Klassískar latínubókmenntir
telja verk skáldanna Virgils, Hóratíusar, Propertiusar, Ovidiusar og Juvenalis,
leikskáldánna Plautusar og Terentiusar, verk sagnaritaranna Sallustiusar,
Liviusar og Tacitusar og ritgerðir heimspekinganna Ciceros og Senecu yngri. Líkt
og sanskrít var latína helsta bókmenntamál Evrópu öldum saman, löngu eftir að
hún hætti að vera móðurmál íbúa Ítalíuskagans og var helsta bókmenntamál
Vestur-Evrópu á miðöldum.

Klassískar kínverskar bókmenntir eru rit á klassískri kínversku frá því fyrir
tíma Qin-veldisins sem hófst árið 256 f.Kr. Þær telja meðal annars helstu verk
konfúsíusisma og taóisma (til dæmis Bókina um veginn), Hernaðarlistina eftir Sun
Tzu sem er að uppruna frá 6. öld f.Kr. og verk sagnaritaranna Zuo Qiuming og
Sima Qian.

Prentun á pappír hófst í Kína á 6. öld en elstu heimildir um prentletur eru frá
10. öld. Frá Kína breiddist prentlistin út með búddismanum um Asíu og þaðan til
Evrópu. Evrópubúar fundu síðan upp prentvélina um 1436 sem skapaði forsendur
fyrir fjöldaframleiðslu bókmennta og hafði mikil áhrif bæði á form þeirra og
innihald.

Bókmenntir koma fyrir í fjölbreyttum myndum og hefð er fyrir því að greina ólík
form framsetningar í nokkra flokka. Algengt er að gera greinarmun á framsetningu
í bundnu og óbundnu máli. Eins er algengt að gera greinarmun á skáldskap og
bókmenntum sem setja fram sannverðugar upplýsingar. Þá er oft gerður
greinarmunur á bókmenntum sem settar eru fram í rituðu máli annars vegar og
munnlega hins vegar. Lengst af í vestrænni bókmenntahefð var sett samasemmerki
milli bundins máls og fagurbókmennta. Í samtímanum er þessu hins vegar öfugt
farið: framsetning í bundnu máli telst fremur til undantekninga nema í ljóðlist.

Bókmenntum er gjarnan skipt í bókmenntagreinar, gjarnan með tilvísun til
bókmenntaforms enda voru margar bókmenntagreinar löngum taldar eiga að vera í
einu formi eða öðru; en einnig tekur skipting mið af efnistökum, frásagnarhætti,
tón og jafnvel lengd. Í ritinu Um skáldskaparlistina flokkaði Aristóteles
skáldskap í leikverk (harmleiki, gamanleiki og satýrleika), ljóð eða lýrískan
kveðskap, söguljóð og lofkvæði. Allar þessar bókmenntagreinar voru á þeim tíma
aðeins til í bundnu máli. En aðrar greinar bókmennta voru til í óbundnu máli,
svo sem sagnaritun, lofræður, heimspeki og ýmiss konar fræðirit.

Tengsl ákveðinna bókmenntagreina við bókmenntaform eru ekki lengur jafn sterk og
þau voru í fornöld. Til dæmis eru leikverk nútímans gjarnan í óbundnu máli.
Bókmenntagreinum ætti þó ekki að rugla saman við bókmenntaform (til dæmis ljóð
og myndasaga) eða aldursflokka (til dæmis unglingabókmenntir og
barnabókmenntir). Dæmi um bókmenntagreinar eru háðsádeila, hjarðkvæði,
stofudrama, vísindaskáldskapur og sálmur.

Bókmenntastefnur eru fagurfræðilegar stefnur, viðhorf til formlegra einkenna
bókmennta og ákveðinna bókmenntagreina, sem þykja einkenna bókmenntir tiltekins
tímabils eða hóps skálda og rithöfunda; eða jafnvel stefna sem höfundar lýsa
sjálfir yfir að þeir fylgi. Bókmenntastefnur geta þannig verið komnar til löngu
síðar en þær bókmenntir sem þær lýsa en líka verið samdar áður en nokkrar
bókmenntir eru orðnar til sem fylgja þeim, eins og þegar þær eru búnar til með
stefnuyfirlýsingu. Bókmenntastefnur eru einkum notaðar til að lýsa bókmenntum
frá nýöld. Dæmi um bókmenntastefnur eru rómantíska stefnan, félagslegt raunsæi,
módernismi, súrrealismi og dadaismi.



https://is.wikipedia.org/wiki/Afganistan

Afganistan (dari افغانستان, Afġānistān) er landlukt land í Mið-Asíu eða
Suðvestur-Asíu og er stundum talið til Mið-Austurlanda þar sem það liggur á
írönsku hásléttunni. Afganistan á landamæri að Íran í vestri, Pakistan í suðri
og austri, Túrkmenistan, Úsbekistan og Tadsjikistan í norðri og Kína í austasta
hluta landsins. Hluti hins umdeilda Kasmírhéraðs, sem Indland og Pakistan gera
tilkall til, er við landamæri Afganistan.

Segja má að Afganistan sé mitt á milli Vestursins og Austursins, frá örófi alda
hefur fólk ferðast í gegnum landið í ýmsum erindagjörðum, t.d. verslun eða
fólksflutningar. Þess vegna er Afganistan ákaflega menningarlega fjölbreytt
land. Þar býr fjöldi þjóðarbrota. Landið er talið hafa töluvert mikilvægi vegna
staðsetningar og hafa ófáir innrásarherir gert innreið sína í landið. Að sama
skapi hafa þarlendir höfðingjar byggt sér stórveldi. Árið 1747 stofnaði Ahmad
Shah Durrani Durrani-keisaradæmið með höfuðborgina sem Kandahar. Síðar meir var
Kabúl gerð að höfuðborg og stór landsvæði töpuðust til nágrannaríkja. Á 19. öld
var Afganistan leppríki í pólitískum valdahrókeringum milli Breska
heimsveldisins og Rússneska keisaraveldisins. Þann 19. ágúst 1919 varð
Afganistan sjálfstætt eftir þriðja stríðið við Bretana fyrir sjálfstæði.

Allt frá lokum áttunda áratugarins hefur verið stríð eða stríðsástand í
Afganistan. Árið 1978 réðust Sovétríkin inn í landið og þá hófust átök sem áttu
eftir að endast í áratug. Á tíunda áratugnum komust Talíbanar til valda, hópur
mjög öfgasinnaðra múslima og þar fékk Osama bin Laden griðastað á tímabili.
Eftir hryðjuverkin 11. september 2001 samþykkti öryggisráð Sameinuðu þjóðanna að
senda alþjóðlegar öryggissveitir til landsins.

Þjóðaheitið Afganir hefur verið notað frá miðöldum yfir Pastúna og „-stan“ er
persnesk ending sem merkir „staður“. Nafnið Afganistan merkir því „land Afgana
(Pastúna)“. Í stjórnarskrá Afganistan er kveðið á um að orðið „Afganar“ skuli
vísa til allra afganskra ríkisborgara.

Afganistan er skipt í 34 héruð (wilayah) sem hvert hefur sinn höfuðstað og
héraðsstjórn. Héruðin skiptast síðan í 398 smærri umdæmi sem ná venjulega yfir
eina borg eða nokkur þorp. Hvert umdæmi hefur sinn umdæmisstjóra.

Héraðsstjórar eru skipaðir af forseta Afganistan og umdæmisstjórar skipaðir af
héraðsstjóra. Héraðsstjórarnir eru fulltrúar miðstjórnarinnar í Kabúl og bera
ábyrgð á stjórnsýslu innan héraða sinna. Héraðsráð eru kjörin í beinum almennum
kosningum til fjögurra ára. Hlutverk þeirra er að taka þátt í skipulagi og þróun
og hafa eftirlit með öðrum héraðsstofnunum.

Samkvæmt 140. grein stjórnarskrárinnar og reglugerð um kosningalög á að kjósa
borgarstjóra borganna í frjálsum og beinum kosningum til fjögurra ára í senn.
Vegna mikils kostnaðar við framkvæmt kosninga hafa borgarstjóra- og
sveitarstjórnarkosningar aldrei verið haldnar. Þess í stað eru margir
borgarstjórar skipaðir af ríkisstjórn landsins. Í höfuðborginni, Kabúl, er
borgarstjórinn skipaður af forseta landsins.



https://is.wikipedia.org/wiki/Adolf_Hitler

Adolf Hitler (20. apríl 1889 – 30. apríl 1945) var kanslari Þýskalands á árunum
1933-1945 og á árunum 1934-1945 „foringi og kanslari“ (þýska Führer und
Reichskanzler) Þýskalands.

Hitler fæddist í Braunau am Inn í Austurríki-Ungverjalandi, nálægt þýsku
landamærunum. Hann var fjórði í röð sex barna Alois Hitler og konu hans, Klöru.
Sem ungur maður reyndi Hitler að komast inn í listaháskólann í Vín, en var
hafnað. Þegar fyrri heimsstyrjöldin braust út gerðist hann sjálfboðaliði í
bæverska hernum og barðist á vesturvígstöðvunum fyrir Þjóðverja nær allt
stríðið, þar til hann særðist þann 15. október 1918 eftir gasárás og var fluttur
á herspítala. Eftir ósigur Þjóðverja settist Hitler að í München í Bæjaralandi
og gekk 1919 í stjórnmálaflokk sem seinna var kallaður Nasistaflokkurinn. Hitler
varð formaður þess flokks 1921 og leiddi flokkinn til æviloka. Árið 1923 tók
hann þátt í misheppnaðri valdaránstilraun í München sem nefnd hefur verið
bjórkjallarauppreisnin. Hann var fangelsaður í kjölfarið og skrifaði bókina Mein
Kampf á meðan fangelsisvistinni stóð, en hann var látinn laus úr haldi eftir
aðeins eitt ár. Hitler komst til valda árið 1933 en þá var hann útnefndur
kanslari Þýskalands af Paul von Hindenburg, forseta Þýskalands. Eftir fráfall
Hindenburgs árið eftir tók Hitler sér titil kanslara og foringja og var í reynd
orðinn einræðisherra í Þýskalandi.

Á valdatíma sínum leiddi Hitler Þýskaland í stríð við flestar nágrannaþjóðir
sínar. Með innrás Þjóðverja í Pólland 1939 hófst seinni heimsstyrjöldin sem lauk
með algerum ósigri Þjóðverja sex árum síðar. Á meðan stríðinu stóð frömdu þýski
herinn og SS-sveitir Nasistaflokksins gríðarlega stríðsglæpi og glæpi gegn
mannkyninu, en Helförin og gjöreyðingarstríðið gegn Sovétríkjunum voru á meðal
þessara voðaverka. Á lokadögum stríðsins, þegar Rauði herinn hafði nánast alla
Berlín á sínu valdi, framdi Hitler sjálfsmorð í neðanjarðarbyrgi í Berlín sem
hann hafði hafst við í frá upphafi árs 1945.



https://is.wikipedia.org/wiki/Winnipeg

Winnipeg er höfuðborg og jafnframt stærsta borg Manitoba í Kanada. Winnipeg er
sjöunda stærsta borg Kanada og þar búa yfir 60% íbúa Manitobafylkis eða um
700.000 íbúar (2015). Winnipeg er nálægt landfræðilegri miðju Norður Ameríku.

Nafnið „Winnipeg“ kemur úr Cree tungumálinu og merkir „gruggugt vatn“ og vísar
það til vatnsins í ám og vötnum á svæðinu.

Winnipeg svæðið var viðskiptamiðstöð frumbyggja fyrir komu Evrópubúa til
svæðisins um aldamótin 1800. Á seinni hluta 19. aldar og byjun 20. aldar var
Winnipeg ein af ört stækkandi borgum Norður-Ameríku og varð hún fljótt miðstöð
flutninga og framleiðslu.

Winnipeg liggur í botni Rauðárdalsins (Red River Valley). Fyrir norðan Winnipeg
er Winnipegvatn (11. stærsta stöðuvatnið í heimi). Svæðið er nánast alveg flatt
og það eru engar brekkur eða hæðir í borginni eða í nágrenni við hana. Hæð
Winnipeg yfir sjávarmáli er 240m. Flatarmál borgarinnar er samtals 464.08 km2
(179.18 sq mi).

Winnipeg hefur rakt loftslag með miklum hitasveiflum eftir árstíðum. Hitinn er
yfirleitt fyrir neðan frostmark frá miðjum nóvember fram í miðjan mars. Mesti
kuldi sem mælst hefur var -47.8 °C þann 24.desember 1879. Sumur í Winnipeg geta
svo verið ansi heit, en mesti hiti sem mældur hefur verið var 42.2 °C þann
11.júlí, 1936. Þrátt fyrir þessar miklu sveiflur í hita þá státar Winnipeg þó af
titlinum Önnur sólríkasta borg Kanada.

Íbúar Winnipeg eru margir hverjir af evrópskum uppruna. Einnig er hlutfall
frumbyggja í borginni hærra en í öðrum borgum Kanada (um 11%) og er fjöldi
tungumála talaður á svæðinu. Auk ensku og frumbyggjatungumála eins og Cree er
m.a. þar töluð franska, þýska, og tagalog en í Winnipeg er næst stærsta samfélag
Filipseyinga í Kanada á eftir Toronto.

Borgin státar af góðum lestarsamgöngum, almenningsvögnum og góðum þjóðvegum. Í
Winnipeg er líka alþjóðaflugvöllurinn James Armstrong Richardson International
Airport.

Nokkur fjöldi Íslendinga er búsettur í Winnipeg og bæjum í kring í
Manitobafylki, m.a. Gimli. Íslenskur heiðurskonsúll hefur starfað í Winnipeg frá
1942, en árið 1999 var opnuð aðalræðisskrifstofa með útsendum diplómat.
Ræðismaður Íslands í Winnipeg er nú Þórður Bjarni Guðjónsson.



https://is.wikipedia.org/wiki/Vestfir%C3%B0ir

Vestfirðir eru norðvesturhluti Íslands eða svæðið sem nær frá Gilsfirði, um
Reykhólasveit, Barðaströnd og Patreksfjörð, Tálknafjörð, Arnarfjörð, Dýrafjörð,
Önundarfjörð, Súgandafjörð og Ísafjarðardjúp, Snæfjallaströnd, Jökulfirði og
Hornstrandir, niður Strandir að botni Hrútafjarðar.

Norðurhluti Breiðafjarðar telst einnig til Vestfjarða. Frá Bitrufirði að botni
Gilsfjarðar er stutt leið, og svæðið er þannig vel landfræðilega afmarkað.
Svæðið einkennist af djúpum fjörðum, miklu fuglalífi og auðugum fiskimiðum. Þar
bjuggu á miðöldum helstu auðmenn Íslands. Áður fyrr byggði afkoma fólks að mestu
leyti á sjósókn, hlunnindum og hefðbundnum búskap. Á Vestfjörðum eru margir bæir
og þorp þar sem afkoman byggir að stærstum hluta á sjávarútvegi og þjónustu.
Látrabjarg vestasti oddi Íslands er á Vestfjörðum.

Vestfirðir skiptust áður í fimm sýslur: Austur-Barðastrandarsýslu,
Vestur-Barðastrandarsýslu, Vestur-Ísafjarðarsýslu, Norður-Ísafjarðarsýslu og
Strandasýslu, en nú er venja að tala fremur um Barðastrandarsýslu,
Ísafjarðarsýslur og Strandir.

Vestfirðir eru frá 2003 hluti af Norðvesturkjördæmi, áður, frá 1959 voru
Vestfirðir, Vestfjarðakjördæmi.

Árið 2003 hófst verkefnið „Átak um eflingu sveitarstjórnarstigsins“ á vegum
félagsmálaráðuneytisins. Sérstök sameiningarnefnd var sett á laggirnar af því
tilefni, hennar hlutverk var að gera tillögur um mögulegar sameiningar íslenskra
sveitarfélaga. Hvað varðaði Vestfirði, lagði sameiningarnefndin upphaflega til
að Vesturbyggð og Tálknafjarðarhreppur sameinist og að Ísafjarðarbær,
Bolungarvík og Súðavíkurhreppur sameinist í eitt sveitarfélag. Einnig lagði hún
til að öll sveitarfélög á Ströndum sameinist í eitt sveitarfélag, utan
Bæjarhreppur sem sameinist Húnaþingi vestra austur yfir Hrútafjörð. Þá var
einnig lagt til að Reykhólahreppur sameinist Dalabyggð og Saurbæjarhreppi.

Síðar var fallið frá hugmyndum um sameiningu Bolungarvíkur, Ísafjarðarbæjar og
Súðavíkurhrepps vegna andstöðu viðkomandi sveitarstjórna. Kosið var um hinar
tillögurnar í öllum viðkomandi sveitarfélögum þann 8. október 2005 en
sameiningartillögur voru alls staðar felldar á Vestfjörðum nema í
Broddaneshreppi. Broddaneshreppur og Hólmavíkurhreppur héldu þó aðra
atkvæðagreiðlu í apríl 2006 þar sem sameining þeirra var samþykkt, nýja
sveitarfélagið hlaut nafnið Strandabyggð og tók til starfa 10. júní 2006.



https://is.wikipedia.org/wiki/Sj%C3%A1lfst%C3%A6%C3%B0isyfirl%C3%BDsing_Bandar%C3%ADkjanna

Sjálfstæðisyfirlýsing Bandaríkjanna (á ensku: Declaration of Independence) var
samþykkt þann 4. júlí árið 1776. Í yfirlýsingunni kom fram að þrettán nýlendur á
austurströnd Bandaríkjanna — þá í stríði gegn Bretum — væru nú sjálfstæð ríki án
afskipta breska heimsveldisins. Þar er ennfremur að finna formlega útskýringu á
því hvers vegna kosið hafði verið um sjálfstæði 2. júlí, rúmu ári eftir að
bandaríska frelsisstríðið braust út. Þjóðhátíðardagur Bandaríkjanna er haldinn
hátíðlegur 4. júlí ár hvert. Sagnfræðingar hafa þó deilt um dagsetningu
undirritunarinnar, þó að yfirlýsingin hafi verið samþykkt 4. júlí. Flestir eru á
þeirri skoðun að undirritunin hafi farið fram 2. ágúst 1776, tæpum mánuði síðar.

Segja má að einn frægasti hluti sjálfstæðisyfirlýsingarinnar sé inngangur
hennar. Þar kemur meðal annars fram að það sé sjálfgefið (e. self-evident) að
allir menn séu skapaðir jafnir og að skapari þeirra hafi gefið þeim ákveðin
óafsalanleg réttindi. Meðal þessara réttinda eru frelsi, leitin að hamingju og
réttur til lífs. Til að tryggja þessi réttindi verða stjórnvöld að vera
stofnsett af mönnum og njóta stuðnings fólksins sem þau eiga að stjórna. Þannig
öðlast stjórnvöld sín réttmætu völd. Sjálfstæðisyfirlýsing Bandaríkjanna var
fyrsta formlega yfirlýsingin sem sýnir fram á rétt þjóðar til að velja þeirra
eigin stjórnvöld. Þar með markaði hún mikilvæg þáttaskil í lýðveldissögunni. En
hún var ekki aðeins mikilvæg í sögu Bandaríkjanna, heldur hafði hún einnig áhrif
á aðrar þjóðir og má þar til dæmis nefna frönsku byltinguna

Opinberlega var sjálfstæðiyfirlýsingin rituð af fimm manna nefnd. Þessir fimm
menn voru þeir Benjamin Franklin, Thomas Jefferson, John Adams, Roger Sherman og
Robert R. Livingston. Þær heimildir sem til eru um störf nefndarinnar er
aðallega að finna í frásögnum Jefferson og Adams. En þar sem heimildirnar voru
ekki ritaðar fyrr en mörgum árum eftir að störfum hennar lauk er erfitt að segja
hvaða málsgreinar og setningar komu frá hverjum og einum. Það skal tekið fram að
óopinberlega er talið að Thomas Jefferson sé aðal höfundur
sjálfsstæðisyfirlýsingar Bandaríkjanna

Árið 1774 gaf Thomas Jefferson út ritverk sem heitir “A Summary View of the
Rights of British America.“ Með þessari bók ávann Jefferson sér mikla virðingu
og varð einhverskonar rödd sjálfstæðisbaráttu Bandaríkjanna. Eftir honum var
tekið og fékk hann það hlutverk að gera drög af því sem síðar varð
sjálfstæðisyfirlýsing Bandaríkjanna. Þeir meðlimir nefndarinnar sem stóðu að
gerð sjálfstæðisyfirlýsingarinnar ásamt Jefferson, hvöttu hann einróma til að
vinna einn að drögunum, sem og hann gerði. Jefferson ákvað að bera drögin undir
tvo nefndarmenn, þá dr. Benjamin Franklin og John Adams. Eftir þeirra
ráðleggingar ritaði Jefferson síðan lokadrögin og kynnti þau fyrir öllum
nefndarmönnum og síðar þjóðþinginu.

Drögunum sem Jefferson ritaði var skipt upp í fimm kafla. Inngangur, formáli,
meginmál sem var skipt upp í tvo kafla og síðan niðurstöður. Í inngangi leggur
Jefferson mikla áherslu á það hversu mikilvægt og í raun nauðsynlegt það er
fyrir þessar þrettán nýlendur að fá sjálfstæði frá Breska heimsveldinu. Þjóðþing
nýlendanna þingaði um það í fjóra daga, frá 1. júlí til 4.júlí 1776 hvort
samþykkja ætti drögin hans Thoma Jefferson sem sjálfstæðisyfírlýsingu
nýlendanna. Þann 4. júlí samþykkti þjóðþingið að nota drögin hans Thomas
Jefferson nánast í óbreyttri mynd, sem sjálfstæðisyfirlýsingu Bandaríkjanna.
Uppfrá því hefur 4.júlí verið þjóðhátíðardagur Bandaríkjanna.

Um það bil 50 árum eftir að sjálfstæðisyfirlýsing Bandaríkjanna var samþykkt,
lýsti Thomas Jefferson því, hvernig sjálfstæðisyfirlýsingin samrýmist huga og
mætti hvers Bandaríkjamanns. Hvernig völd og yfirráð þeirra byggist á þeirri
samkennd sem ríkti, daginn sem sjálfstæðisyfirlýsinginn var samþykkt. Jefferson
segir að sjálfstæðisyfirlýsinginn flétti saman heimspekilegri, trúarlegri og
pólitískri sögu þeirra. Þó svo að sjálfstæðisyfirlýsinginn sé veraldlegt skjal,
þá þurfi hún að innihalda guðlegt vald. Þess vegna koma tilvitnanir í Guð fjórum
sinnum, í þremur málsgreinum hennar. Þrátt fyrir þessar tilvitnanir í Guð í
sjálfstæðisyfirlýsingunni, þá er ekkert minnst á hann í stjórnarskrá
Bandaríkjanna.

Sjálfstæðisyfirlýsinginn er ásamt stjórnarskránni og Réttindaskrá Bandaríkjanna
eitt af grundvallar stofnskjölum bandarískra yfirvalda. Mætir menn eins og
Abraham Lincoln hafa dásamað yfirlýsinguna, Hann var einn ötulasti talsmaður
sjálfstæðisyfirlýsingarinnar. Abraham Lincoln taldi að yfirlýsinginn hafi miklu
meira en byltingakennda skírskotun. Lýðræðislegur og pólitískur réttur manna
væri tryggður í yfirlýsingunni. þjóðin geti staðið vörð um þessi réttindi sín og
þannig hvatt heimsbyggðina til dáða í baráttunni um aukið frelsi og lýðræði.
Lincoln taldi að sjálfstæðisyfirlýsinginn hafi skapað Bandríkin og með því haft
mikil áhrif á sjálfstæðis baráttu einstaklinga um víða veröld.
Sjálfstæðisyfirlýsinginn hélt innihélt meðal annars ákvæði sem gagnrýndu
þrælahald. Þetta ákvæði var fellt út við gerð stjórnarskrár Bandaríkjanna.

Sjálfstæðisyfirlýsing Bandaríkjanna hafði djúpstæð áhrif á réttindaskrá og
Stjórnarskrá Bandaríkjanna og á sinn þátt í að réttindaskráin og stjórnarskráin
voru skrifaðar. Thomas Jefferson samdi Réttindayfirlýsingu sína sem kennd er við
Virginíu, sem fyrstu málsgrein í sjálfstæðisyfirlýsingunni. Réttindayfirlýsing
Jeffersons var síðan tekin fyrir af stjórnlagaráði Virginíu 12. júní 1776.
Stjórnlagaráðið lagði grunnin að Réttindayfirlýsingu Virginíu í þeim tilgangi að
standa vörð um réttindi einstaklingsins í samfélaginu og gagnvart yfirvöldum.
Fjölmargar nýlendur studdust við réttindayfirlýsingu Thomas Jeffersons, sem
síðar varð undirstaðan í Réttindaskrá Bandaríkjanna, hún er skrifuð af George
Mason. Þegar unnið var að gildistöku stjórnarskrárinnar snérist helsta hitamálið
ekki um það hvort leyfa ætti þrælahald, heldur hvernig væri hægt að standa vörð
um réttindi almennings í stjórnarskránni. Jefferson, sem þá starfaði sem
sendiherra í Frakklandi, lagði áherslu á það í bréfi til George Mason að
réttindin almennings yrðu að vera tryggð í stjórnarskránni. Réttindaskrá væri
almenningi nauðsynleg, til að tryggja sín réttindi gagnvart öllum yfirvöldum í
heiminum og yfirvöld gætu á engan hátt neitað almenning um. Margir voru sammála
þessum áhyggjum Jefferson´s varðandi réttindi almennings. Réttindaskrá
Bandaríkjanna er mikilvægur hluti stjórnarskrár Bandaríkjanna í dag.



https://is.wikipedia.org/wiki/Sigurboginn

Sigurboginn (franska: Arc de Triomphe) er minnisvarði í París, Frakklandi og
stendur hann í miðju Charles de Gaulle-torgs sem er einnig þekkt undir nafninu
Place de l'Étoile eða Stjörnutorg. Torgið er við vestari enda Champs-Élysées.
Sigurboginn var reistur til að heiðra þá sem börðust fyrir Frakkland sérstaklega
í stríðum Napóleons. Á innanverðum boganum og efst á honum eru nöfn allra
herforingjanna sem börðust svo og nöfn á öllum stríðunum. Undir boganum er gröf
hins óþekkta hermanns.

Sigurboginn er miðja hins sögulega áss (L'Axe historique) en það er röð
minnisvarða og breiðgatna á leið sem teygir sig frá hallargörðum Louvre að
útjaðri Parísar. Minnisvarðinn var hannaður af Jean Chalgrin árið 1806 og á
honum eru íkon sem sýna á víxl hetjuleg, nakin, frönsk ungmenni og skekkjaða
þýska hermenn í herklæðum. Hönnunin lagði grunninn fyrir almenna minnisvarða með
sigursælum, þjóðernissinnuðum skilaboðum, fram að fyrri heimsstyrjöld.
Minnismerkið er 49,5 metra hátt, 45 metra breitt og 22 metrar á þykkt. Það er
næst stærsti sigurbogi í heimi. Hönnun þess tók mið af hinum rómanska Arch of
Titus. Sem dæmi um stærð Sigurbogans má nefna að þremur vikum eftir sigurgönguna
í París 1919 sem markaði endalok fyrri heimstyrjaldarinnar, flaug Charles
Godefroy á Nieuport flugvél sinni gegnum bogann og var atburðurinn festur á
filmu í fréttaskoti.

Aðgengi fyrir fótgangandi er um undirgöng. Mjög mikil og hættuleg umferð er á
hringtorginu sem tengir breiðgöturnar umhverfis bogann og ekki er mælt með því
að hætta sér út í hana. Ein lyfta er í Sigurboganum og með henni er hægt að
komast á næstu hæð undir útsýnishæðinni sem er að utanverðu efst á
minnisvarðanum. Þeim sem heimsækja bogann gefst kostur á að klifra upp 284 þrep
til að komast efst upp á Sigurbogann eða að taka lyftuna og ganga því næst upp
46 þrep. Að ofan um dásamlegt útsýni yfir París, yfir tólf aðal breiðgöturnar
sem liggja að Place de l´Étoile eða Stjörnutorginu og hringiðunni á hringtorginu
umhverfis Sigurbogann. Til að komast að Sigurboganum er hægt er að nota
neðanjarðarlestarkerfið (RER eða Métro) að viðkomustaðnum Charles de Gaulle –
Etoile.



https://is.wikipedia.org/wiki/S%C3%B3lin

Sólin er eina sólstjarna sólkerfisins og massamesta geimfyrirbæri þess.
Reikistjörnurnar, að jörðinni meðtalinni, ganga á sporbaugum kringum sólina,
ásamt smástirnum, loftsteinum, halastjörnum og geimryki. Varmi og ljós, sem frá
henni stafar viðheldur lífi á jörðu.

Sólin er rafgaskúla sem hefur massa í kringum 2×1030 kg, og er því nokkuð stærri
en meðalstjarna. Þvermál sólarinnar er um 1.392.000 km (um 109 sinnum þvermál
jarðarinnar). Um 73,46% af massa hennar er vetni, 24,85% helín, 0,77% súrefni,
0,29% kolefni, 0,16% járn, 0,12% neon og afgangurinn skiptist á milli örlítils
magns af þyngri frumefnum. Sólin er talin vera um 4,5 milljarða ára gömul, og er
um það bil komin hálfa leið í gegnum meginraðarferli sitt, þar sem kjarnasamruni
í kjarna hennar bræðir saman vetni og myndar helín. Eftir um 5,5 milljarða ára
mun sólin breytast í hringþoku.

Mönnum er það hættulegt að horfa beint í sólina því að við það getur sjónhimnan
skemmst og það leitt til blindu. Sólin er hvít að lit þótt hún virðist gul séð
frá jörðinni en það er vegna áhrifa andrúmslofts jarðar sem hún virðist gul.

Sólin er flokkuð sem meginraðarstjarna sem að þýðir að hún er í „vökvajafnvægi“,
þar sem að hún dregst hvorki saman né þenst út, og myndar orku við samruna
vetniskjarna yfir í helín. Sólin er í litrófsflokknum G2V, þar sem að G2 merkir
að litur hennar sé gulur og að litróf hennar innihaldi litrófslínur jónaðra og
hlutlausra málma ásamt mjög veikum vetnislínum, og V að hún sé, eins og flestar
stjörnur, dvergstjarna á meginröðinni.

Talið er að Sólin hafi meginraðarlíftíma í kringum um 10 milljarða ára.
Núverandi aldur hennar er talin vera í kringum 4,5 milljarðar ára. Var þessi
aldur hennar reiknaður með því að nota tölvulíkan af þróun stjarna. Sólin er á
sporbaug um Vetrarbrautina, í u.þ.b. 25.000 til 28.000 ljósára fjarlægð frá
miðju hennar. Sólin klárar eina sporbaugslaga umferð á um 226 milljón árum.
Brautarhraði er í kringum 217 km/s, sem að jafngildir einu ljósári á 1400 ára
fresti, og einni stjarnfræðieiningu á átta daga fresti.

Sólin er næstum alveg slétt kúla, pólfletja (hringvik) hennar er talin vera í
kringum 9 milljónustu, sem að þýðir að munur á þvermáli hennar í kringum pólana
og í kringum miðbaug svarar til um 10 km. Þetta kemur til sökum þess að
miðflóttaáhrif hægs snúnings sólarinnar er um 18 milljón sinnum veikara en
yfirborðsþyngdarafl hennar (við miðbaug). Flóðhrif plánetanna hafa lítil áhrif á
lögun sólarinnar, þó að sólin sjálf sé á sporbaug um samþungamiðju sólkerfisins,
sem er örlítið frábrugðinn miðju sólarinnar, að mestu vegna massa Júpíters.
Massi sólarinnar er samt svo gríðarlega mikill í samanburði að þungamiðja
sólkerfisins er yfirleitt innan ytri marka sólarinnar sjálfrar.

Sólin hefur ekki skýr endamörk eins og steingerðar plánetur hafa, því að
þéttleiki rafgassins minnkar í veldisfalli frá miðju hennar. Þrátt fyrir það
hefur sólin vel skilgreinda innri byggingu, sem að lýst er betur hér að neðan.
Radíus sólarinnar er mældur frá miðju út að endimörkum ljóshvolfs hennar.

Innviðir sólarinnar eru ekki sjáanlegir með beinum aðferðum vegna
rafsegulgeislunar, sem er ógagnsæ . En á sama hátt og hægt er að rannsaka
innviði jarðarinnar með því að skoða bylgjur, sem að myndaðar eru af
jarðskjálftum (jarðskjálftafræði), notast sólskjálftafræði við hljóðbylgjur, sem
að ferðast í gegnum sólina til að rannsaka innviði hennar. Þessi fræði hefur
aukið gríðarlega skilning okkar á innri byggingu sólarinnar. Einnig hafa
tölvulíkön verið notuð sem fræðigrunnur til að rannsaka dýpri lög hennar.

Við miðju sólarinnar, þar sem að eðlismassi nær 150.000 kg/m3 (150-faldur
þéttleiki vatns á Jörðinni), breytir kjarnasamruni vetni í helín og myndar
orkuna, sem heldur sólinni í jafnvægi. Um það bil 8,9x1037 róteindum
(vetniskjörnum) er breytt í helínkjarna á hverri sekúndu, sem sem að skilar af
sér á sama tíma um 383 jottavöttum af orku. Líkön benda til að það taki
orkuríkar ljóseindir, sem verða til við þennan kjarnasamruna, um 161.000 ár að
skila sér upp á yfirborð sólarinnar. Ferill þeirra upp á yfirborðið gengur eftir
óbeinum leiðum, ásamt viðstöðulausri gleypni og útgeislun í sólarmöttlinum. Er
ljóseindirnar ná upp á yfirborðið sleppa þær út í geim sem sýnilegt ljós. Losnar
einnig um fiseindir við sama samrunaferli, en ólíkt ljóseindum er lítil
víxlverkun milli þeirra og annarra efna, og sleppa því næstum allar samstundis
úr greipum sólarinnar.

Frá kjarna allt að 0,7 radíus sólar frá miðju, er efni sólarinnar nógu heitt og
þétt til að hitaútgeislun sé nægjanleg til að færa hinn gríðarlega hita frá
kjarnanum út á við. Á þessu svæði er ekkert hitauppstreymi: þó svo að efni kólni
eftir því sem fjarlægð frá miðju eykst, er hitastigull þess hægari en innrænt
hitafall og nær því ekki að halda í gangi uppstreymi. Hiti er í staðinn færður
af jónum vetnis og helíns, sem gefa frá sér ljóseindir, sem ferðast örlitla
vegalengd áður en þær eru gleyptar af öðrum jónum.

Frá 0,7 radíus sólar frá miðju og upp að yfirborði, er efni sólarinnar ekki nógu
þétt eða heitt til að færa hita út á við með geislun. Sökum þess myndast
hitauppstreymi þegar hitasúlur bera með sér heitt efni upp að yfirborði sólar
(ljóshvolfinu). Þegar efnið hefur kólnað við yfirborðið, steypist það aftur
niður á botn iðuhvolfsins og gleypir í sig meiri hita frá efri hluta
geislunarhvolfsins.

Hitasúlurnar í iðuhvolfinu mynda far á yfirborði sólarinnar, í formi sólýrna og
ýruklasa. Þetta ólgandi uppstreymi í ytri hlutum innviða sólarinnar myndar
„smágerða“ rafala sem að svo mynda norður- og suðursegulskaut út um allt á
yfirborði sólarinnar.

Sýnilegt yfirborð sólar er ljóshvolfið; undir því er sólin ógagnsæ. Fyrir ofan
ljóshvolfið, losna orkuríkar ljóseindir frá sólinni og breiðast sem sólarljós út
í geiminn. Sólarljós hefur svarthlutslitróf sem að bendir til þess að hitastig
þess sé um 6.000 K. Þéttleiki einda í ljóshvolfinu er um 1023/m3 (í kringum 1%
af þéttleika einda í andrúsmlofti Jarðar við sjávarmál). Hlutar sólarinnar fyrir
ofan ljóshvolfið eru einu nafni kallaðir „lofthjúpur sólar“. Hægt er að skoða þá
með sjónaukum yfir allt rafsegulrófið, frá útvarpsbylgjum, í gegnum sýnilegt
ljós fram að gammageislum.

Sólmyrkvi verður þegar jörðin fer inn í alskugga tunglsins, þ.a. tunglið skyggir
á sólu frá jörðu séð. Við almyrkva skyggir tunglið á ljóshvolf sólar, en þá
verður kórónan sýnileg.



https://is.wikipedia.org/wiki/R%C3%ADkis%C3%BAtvarpi%C3%B0

Ríkisútvarpið ohf. (skammstafað RÚV) er opinbert hlutafélag staðsett á Íslandi,
sem hóf göngu sína árið 1930 og sér um útsendingar á útvarpi og sjónvarpi.
Útvarpsstjóri frá 2014 er Magnús Geir Þórðarson.

Það sendir út eina sjónvarpsstöð sem heitir Sjónvarpið en er oft í daglegu tali
kölluð Stöð 1 eða RÚV. Það rekur þrjár útvarpsstöðvar, Rás 1 sem einbeitir sér
að dagskrárgerð um menningu af ýmsum toga, Rás 2 sem hefur það verksvið að
fjalla um tónlist, dægurmál og fleira í þeim dúr og Rondó sem sendir stafrænt út
á höfuðborgarsvæðinu og spilar klassíska tónlist og djass allan sólarhringinn.

Einnig starfrækir RÚV fjórar deildir á landsbyggðinni sem sinna fréttaþjónustu á
sínum svæðum og senda út staðbundna dagskrá á vissum tímum, deildirnar eru á
Ísafirði, Akureyri, Egilsstöðum og Selfossi. Þar að auki rekur Ríkisútvarpið
frétta- og dagskrárvefinn ruv.is og textavarpið. Ríkisútvarpið er fjármagnað með
auglýsingum en einkum framlagi úr ríkissjóði. Áður var innheimt afnotagjald sem
öllum eigendum sjónvarps- og útvarpstækja bar skylda til að greiða en
afnotagjöldin voru afnumin árið 2009 og upp tekinn nefskattur sem á að renna
óskiptur í reksturinn.

Ríkisútvarpið hóf útsendingar 20. desember 1930, en fyrir þann tíma höfðu verið
starfræktar einkareknar útvarpsstöðvar í Reykjavík og á Akureyri. Fyrstu ár
útvarpsins var bara sent út á einni rás og í nokkra klukkutíma á kvöldi. Fyrsti
útvarpstjórinn var Jónas Þorbergsson. Ríkisútvarpið þurfta að fara eftir
ákveðnum útvarpreglum svo sem að rækta íslenska tungu og sögu íslands. Einnig
þurftu þeir að vera með einhverskonar fréttir og láta í ljós mismunandi skoðanir
fyrir fólk til umhugsunar. Það þurfti líka að huga að hafa skemmtiefni fyrir
almenning og einnig eitthvað uppbyggilegt barnaefni fyrir krakka á öllum aldri.
Árið 1983 hóf svo Rás 2 útsendingar sínar. Í fyrstu átti sú stöð að vera fyrir
yngri kynslóðina t.d fyrir unglingana – þar voru t.d. spilaðir poppþættir og
nútímalegra efni en á Rás 1 – en í dag er dagskráin mjög fjölbreytt. Sama má
reyndar segja um Rás 1, en þó eru gerðar þar meiri kröfur um að efni sé meira
unnið, meira lagt í dagskrárgerðina. Dagskrárfólk á Rás 1 keppist við að vinna
vandað efni af öllu tagi. Þar má heyra reglulega leikritaflutning.
Útvarpsleikhúsið hefur starfað reglubundið frá árinu 1947 og sendir jafnan út á
Rás 1, þó stundum séu einnig útsendingar frá leikhúsinu á Rás 2. Á Rás 1 er
sendir út reglulega tónleikar frá Sinfóníuhljómsveit Íslands. Eldra fólk hlustar
mikið á Rás 1 en það er víðari hlustendahópur á Rás 2.

Sjónvarpið og útvarpið eru nú í sama húsi eða frá árinu 2000 við Efstaleiti 1.
Ríkisútvarpið er eini fjölmiðillinn hér á landi sem leiðbeinir starfsmönnum um
íslenskt mál og hefur markað sér stefnu í þeim málum.

Útvarpsstjóri síðan (2014) er Magnús Geir Þórðarson og hefur hann það hlutverk
að annast rekstur og fjármál ríkisútvarpsins. Útvarpsstjóri gegnir starfi sínu í
fimm ár í senn en þá skipar menntamálaráðherra nýjan.

Með lögum sem sett voru 23. janúar 2007 var Ríkisútvarpinu breytt í opinbert
hlutafélag. Mikil óánægja var um frumvarpið meðal stjórnarandstöðunnar sem að
beitti málþófi til þess að tefja framgöngu þess en yfir 100 klukkustundir fóru í
umræður. Frumvarpið var á endanum samþykkt með 29 atkvæðum gegn 21, 13 þingmenn
voru fjarstaddir og tók það gildi 1. apríl 2007.



https://is.wikipedia.org/wiki/Latib%C3%A6r

Latibær er íslenskur barnaþáttur sem var frumsýndur á Nickelodeon. Þátturinn er
sýndur á íslensku sjónvarpstöðinni Ríkissjónvarpið. Þátturinn var búinn til af
Magnúsi Scheving, meistara í þolfimi. Þátturinn er mjög vinsæll og hefur verið
sýndur í yfir 100 löndum á meira en tylft tungumála.

1995 hafði Magnús Scheving áhyggjur af því að Íslendingar væru komnar á lista
yfir 10 feitustu þjóðir heims. Sama ár gaf hann út fyrstu Latabæjar bókina Áfram
Latibær. Bókin fjallar um bæjarbúa sem eru óskaplega latir, borða óhollustu og
eyða tíma sínum fyrir framan sjónvarpið eða í tölvuleikjum. Þetta á allt að
breytast þegar forsetinn sendir bæjarstjóranum bréf um að halda eigi
íþróttahátíð í öllum bæjum landsins. Bæjarstjórinn hittir síðar íþróttaálfinn
sem kennir bæjarbúum breyttan hugsunarhátt og undirbýr þá fyrir mótið. Ári síðar
kom út framhald bókarinnar, Latibær á Ólympíuleikunum. 1997 var búið til leikrit
úr fyrstu bókinni sem var sýnt í Loftkastalanum og Leikfélagi Vestmannaeyja. Á
milli 4.000 tl 6.000 manns sáu leiksýningarnar í hverri viku.

Á sama tímabili var Latibær í rannsóknarvinnu þar sem leitað var til þúsunda
foreldra um allan heim um hvaða persónueiginleikum börn ættu að búa yfir.
Niðurstaðan varð sú að sjö persónueinkenni einkenna í dag persónur Latarbæjar.

Eftir 10 ára rannsóknarvinnu fundaði samstarfsfólk Magnúsar Schevings með
sjónvarpsstöðinni Nickelodeon. Forsvarsmenn sjónvarpstöðvarinnar samþykktu að
þátturinn yrði framleiddur í Garðabæ. Í desember 2002 höfðu persónurnar í
bókunum fengið erlend nöfn þar sem Solla stirða varð Stephanie, Goggi mega varð
Pixel, Glanni glæpur varð Robbie Rotten og Íþróttaálfurinn varð Sportacus.
Breska fyrirtækið Artem bjó til brúður af Gogga mega og Sigga sæta. Fyrirtækið
Latibær bjó til kynningarþátt og sendi til barnasjónvarpstöðva í Bandaríkjunum
og Bretlandi.

Á næstu árum hófu barnasjónvarpstöðvar sýningar á þættinum. Þættirnir urðu
frumsýndir í Kanada af YTV 6. desember 2004, í Bandaríkjunum af Nick Junior 15.
ágúst 2005 og í Bretlandi af CBeebies og CBBC 3. október 2005. 2006 hlaut
Latibær þýsku verðlaunin EMIL fyrir besta barnaefnið og verðlaun Bresku
kvikmynda og sjónvarpsakademíunnar BAFTA fyrir besta alþjóðlega barnaefnið. Sama
árs komst lokalag þáttarinns Big Bang (Time to dance) í 4. sæti Breska
smáskífulistans.

2011 tók Latibær þátt í heimsýningunni í Kína og skrifaði í kjölfarið undir
samning við Kínversku sjónvarpstöðina CCTV um að sýna þættina á barnastöð sinni
CCTV Kids og sem yrðu talsettir á kínversku. Stöðin nær til 360 milljón barna í
Kína. Við útgáfu þáttana urðu þeir fyrsta barnaefnið sem hefur verið útgefið á
DVD-disk fyrir háskerpusjónvörp.

Í fjögur ár frá 2002 til 2006 stafrækti Latibær í samvinnu við Glitni hagkerfi
með Latóseðlum sem voru gjaldgengir í sundlaugar, Fjölskyldu- og Húsdýragarðinn
og strætó á höfuðborgarsvæðinu. 2009 fór Latibær í átak í Bretlandi og Íslandi á
neyslu grænmetis og ávöxtum. Fyrirtækið gerði samstarsamning við bresku
verslunarkeðjuna ASDA um að setja nafn þáttarins við holl matvæli undir
vörumerkinu Great Stuff. Á meðan átakinu á Íslandi stóð voru seldar gulrætur í
kvikmyndahúsum. Átakið leiddi til 22% aukningu í sölu á grænmeti og ávöxtum. Ári
síðar gerðu Latibær, mexíkanska heilbrigðisráðuneytið og bandaríska stofnunin
USDA herferð í öllum stórmörkuðum Mexíkó með þeim árangri að neysla á grænmeti
og ávöxtum jókst um 29 prósent.

Íþróttaálfurinn er leikinn af Magnúsi Scheving. Hann er hetja þáttarins, kemur
frá eyju í norðursjó (tilvísun í Ísland) og er aðalpersóna þáttarins. Hann
hvetur börn Latabæjar að borða íþróttanammi (hugtak yfir grænmeti og ávexti) og
leika sér úti í stað þess að sitja inni spilandi tölvuleiki eða borðandi
ruslfæði. Hann vill að íbúar Latabæjar séu ánægðir og veit að þeir þurfa að vera
heilbrigðir og í formi til þess. Íþróttaálfurinn er sífellt á ferð og flugi og
gerir jafnvel leikfimisæfingar við það eitt að fara á milli staða. Hann er
bjargvættur bæjarins og kristall á bringu hans lætur hann vita þegar einhver er
í vanda. Persónan er þolinmóð og skilningsrík. Veikleiki hans er sykur og ef
hann innbyrðir sykur fær hann sykurfall sem að verður til þess að hann missir
alla orku þangað til hann borðar eitthvað hollt.

Solla er leikin af Julíönnu Rose Mauriello og talsett á íslensku af Ólöfu
Kristínu Þorsteinsdóttur. Hún elskar allt bleikt og að vera virk í leik og
starfi. Hún smitar þessari leikgleði út frá sér til bæjarbúa. Solla kom til
bæjarins í heimsókn til bæjarstjórans og fékk í lið með sér íþróttaálfinn til
þess að gera bæinn að besta staðnum til að búa á. Þar sem hún er aðflutt glímir
hún ekki við sömu heilsufarslegu vandamálin eins og önnur börn þáttarins. Í stað
þess reynir hún að fylgja eftir eigin innsæi og fara eftir sínum eigin
einkunnarorðum, "það er allt hægt".

Glanni er leikinn af Stefáni Karli Stefánssyni. Hann er skúrkur þáttarins. Hann
reynir alltaf að fá börn bæjarins til að borða ruslfæði, vera löt og hafa hljótt
svo hann geti unnið í friði en þannig var bærinn fyrir komu Sollu stirðu og
íþróttaálfsins. Glanni býr til ráðagerðir sem færa hann mjög nálægt takmarki
sínu en er alltaf sigraður af íþróttaálfinum með hjálp Sollu og vina hennar. Sú
fyrirhöfn sem hann leggur í ráðagerðir sínar til að leggjast í leti eru
kaldhæðnislegar, því þær gera hann eflaust að virkustu persónu þáttarins. Þrátt
fyrir að gjörðir hans eru öll skemmdarverk skilgreinir hann sjálfan sig sem
"einfalt letidýr sem er miskilinn". Hann býr í neðanjarðarbyrgi sem hann notar
til að njósna um börn Latabæjar í gegnum kíki.

Siggi elskar að éta sælgæti og þá sérstaklega sleikjubrjóstsykur. Hann er
yngstur af bæjarbúum latabæjar, saklaus og ævintýragjarn en verður aðveldlega
annars hugar, sérstaklega þegar sælgæti er í boði. Takmark hans er að verða
hetja og íþróttaálfurinn er fyrirmynd hans. Hann er talsettur á ensku og
íslensku af brúðumeistaranum Guðmundi Þór Kárasyni.

Nenni er eigingjarn. Hann leikur með öðrum börnum bæjarins en hugsar mjög vel um
allt sem hann á og eignar sér allt í Latabæ. Uppáhalds frasinn hans er "ég á
þetta" og uppáhalds vinur hans er sparibaukurinn.

Halla er góður stjórnandi með lélega hæfileika í samskiptum. Henni finnst gaman
að leika við önnur börn bæjarins, hugsar út fyrir rammann, er hrekkjagjörn og
óþolinmóð.

Goggi er sérfræðingur á tölvur. Sá tími sem hann hefur eytt í tölvur nýtist
honum illa í heimi órökréttra og óstjórnanlegra atburða sem verða til í
samskiptum við aðra. Hann tekur alltaf fjarstýringu með sér og verður oft að
velja á milli þess að reyna sitt besta í samskiptum við aðra eða hverfa aftur í
heim tækninnar. Hann er talsettur á íslensku af Rúnari Frey Gíslasyni.

Bæjarstjórinn er fullorðinn einstaklingur. Hann er ein taugahrúga sem er skotinn
í Stínu símalínu og elskar frænku sína Sollu stirðu. Ef að Solla er niðurdregin
kallar hann á íþróttaálfinn til að hjálpa til. Uppáhalds frasinn hans er "Ó
guð", sem hann segir alltaf ef eitthvað fer úrskeiðis. Hann er talsettur á
íslensku af Magnúsi Ólafssyni.

Stína er fullorðinn einstaklingur. Hún reynir sitt besta til að koma í móðurstað
barnanna en virkar stundum yfirlætisfull. Hún reynir að fylgjast með slúðri
bæjarins og nýjustu tísku. Hún sést mjög oft talandi í símann.



https://is.wikipedia.org/wiki/Kr%C3%ADt_(eyja)

Krít (gríska: Κρήτη) er stærsta gríska eyjan og sú fimmta stærsta í
Miðjarðarhafinu. Krít er ennfremur næst-stærsta eyjan í Austur-Miðjarðarhafinu
næst á eftir Kýpur. Flatarmál hennar er 8336 km2. Hún hefur oft verið kölluð
þröskuldur Evrópu.

Fyrstu landnemar á eyjunni er taldir hafa komið fyrir 130.000 árum. Krít var
miðdepill mínóísku menningarinnar (árin 2700-1420 fyrir Krist) sem er talin ein
elsta siðmenning í Evrópu. Þekktustu leifar hennar eru í Knossos suður af
Heraklíon. Síðar varð Mýkenumenningin frá meginlandi Grikklandi ráðandi.

Ýmis heimsveldi hafa haft yfirráð á eyjunni: Rómaveldi, Austrómverska
keisaradæmið, borgríki Feneyjinga og Ottómanveldið. Eftir stutt sjálfstæði gekk
Krít inn í Grikkland. Nasistar réðust í eyjuna árið 1941 í orrustunni um Krít.
Þeir mættu harðri andstöðu frá heimamönnum sem drápu fallhlífahermenn þeirra.
Nasistar hefndu sín grimmilega og stunduðu fjöldaaftökur í þeim bæjum þar sem
andstaðan var sem mest.

Krít og nærliggjandi eyjar mynda eitt af 13 svæðum innan Grikklands.
Höfuðstaðurinn og stærsta borgin er Heraklíon. Þjónusta, ferðamennska og
landbúnaður eru helstu atvinnugreinarnar. Íbúar voru um 623.000 árið 2011.
Helstu borgir eru:



https://is.wikipedia.org/wiki/Kasakstan

Lýðveldið Kasakstan er stórt land sem nær yfir mikinn hluta Mið-Asíu. Hluti
landsins er vestan Úralfljóts og telst til Evrópu. Landamæri Kasakstan liggja að
Rússlandi, Kína og Mið-Asíuríkjunum Kirgisistan, Úsbekistan, Túrkmenistan og
strönd Kaspíahafsins. Kasakstan var áður Sovétlýðveldi en er nú aðili að SSR.

Kasakstan var í upphafi nokkurs konar stórveldi hirðingja. Orðið kasak (kk:
Қазақ, ru: Казах) sem merkir „frjáls maður“ eða „hirðingi“ á rætur að rekja til
tyrknesku. Orðið stan merkir „(föður)land“. Nafn landsins gæti því þýtt
Hirðingjaland.

Árið 500 f.Kr. bjuggu Sakar í Suður-Kasakstan. Sakar voru hirðingjar sem ríktu á
svæðum frá Altaífjöllum til Úkraínu. Þó svo að Sakar væru herskáir, urðu þeir að
lúta í lægra haldi fyrir Alexander mikla. Í grafhýsi rétt utan við Almaty
fundust frægar fornleifar, sem nefndar hafa verið „gullni maðurinn“. Þessi
„gullni maður“ er sakneskur stríðsmaður í gylltum einkennisbúningi og þykir
merkilegur gripur í Kasakstan, sem og í allri Mið-Asíu.

Árið 1130 lét Djengis Kan, keisari Mongólíu, útrýma búddisma úr Mongólíu og
Norður-Kína. Djengis Kan og heimsveldi Mongólíu lagði undir sig Kasakstan og
Mið-Asíu með stærsta her heims á þeim tíma. Í hernum voru yfir 150.000 hermenn.
Rétt eftir að Djengis Kan lést, skiptist heimsveldið á milli sona hans og
Kasakstan varð hluti af ríki Chaghatais.

Forfeður Kasaka voru Mongólar og Úsbekar. Á 16. öld yfirtóku Kasakar mongólska
hirð í Norður-Kasakstan sem hét Gullhirðin. Kasakar voru sameinaðir í þrjár
hirðir. Þessar hirðir voru Miklahirðin í Suður-Kasakstan, Miðhirðin í Mið- og
Norðaustur-Kasakstan, og Litlahirðin í Vestur-Kasakstan. Yfir hverri hirð voru
þrír kanar. Titlar þeirra voru axíal, bi, og batýr.

Árin 1690 til 1720 voru tímar stóráfalla í Kasakstan. Ojradar frá Mongóliu lýstu
Kasakstan, eða hirðunum þremur, stríði á hendur. Hirðirnar þrjár gátu ekki varið
sig, svo það eina sem kasakar gátu var að biðja um aðstoð frá Rússlandi.

Á meðan keisari réði Rússlandi var landið sífellt að stækka og yfirtaka önnur
landsvæði. Þegar oírradar tóku yfir Kasakstan, hafði Kasakstan engan annan
valkost en að leita til Rússlands um hjálp gegn þeim. Hirðirnar þrjár hétu
Rússlandi hollustu sína árið 1731. Þegar oíradar voru yfirbugaðir árið 1742
innlimaði Rússland Kasakstan. Að lokum, þegar hirðirnar þrjár vildu ekki lengur
vera hluti af Rússlandi, varð mikil uppreisn í Kasakstan. Um milljón Kasaka var
drepin í þessari uppreisn, en landið var enn hluti af Rússlandi.

Árið 1861 sendi Rússland landflótta fólk til Kasakstans. Taras Shevchenko,
úkraínskur listamaður og rithöfundur sem vildi frelsa Úkraínu, var á meðal
þeirra. Meðan á fyrri heimsstyrjöldinni stóð voru slæmir tímar í Kasakstan.
Fleiri uppreisnir fóru fram, um 150.000 manns lét lífið og um 200.000 flutti til
Kína.

Árið 1917, rétt eftir að Rússar yfirtóku Kasakstan, reyndi Alasj Órda að mynda
flokk sem hét Þjóðernissinnaflokkur Kasakstans til að frelsa Kasakstan á ný.
Borgarastyrjöldin í Kasakstan var hörmuleg fyrir Kasaka. Með tíð og tíma ákvað
Alasj Órda að vera með Stalín og bolsévíkum í Rússlandi. Þegar Kommúnistaflokkur
Kasakstans (CPK) náði yfirráðum yfir Kasakstan, þegar borgarastyrjöldinni var
lokið, voru Alasj Órda og allir í Þjóðernissinnaflokki Kasakstans myrtir að
fyrirskipan Stalíns og Kommúnistaflokks Kasakstans. Margt fólk í Kasakstan var
myrt í stjórnartíð Stalíns. Margir aðrir fluttu til Kína og Mongólíu. Kasakstan
varð Sovétlýðveldi árið 1936.

Stalín sendi þúsundir manna til Kasakstans á árunum 1936 til 1940 til að byggja
upp verksmiðjuborgir í Kasakstan. Frá 1940 til 1950 var margt fólk frá
Sovétlýðveldinum sent til Kasakstans til að vinna í kolanámanum eða
vinnubúðunum. Margar kolanámur og vinnubúðir voru staðsettar hjá borgum eins og
Karaganda og Úst-Kamenogórsk. Árið 1953 varð Nikita Kruschev forseti í
Sovétríkjunum. Hann lét loka vinnubúðum í Sovétríkjunum en í staðinn byrjaði
hann „Jómfrúarlandaáætlun“ til að græða steppuna í Kasakstan. Yfir 250.000 km²
lands, einkum í Norður-Kasakstan, var uppskorið á meðan „Jómfrúarlandaáætlunin“
var í gildi.

Meðan á Kalda stríðinu stóð létu Sovétríkin byggja „Bækónur Skotpallinn“ í
Suðvestur-Kasakstan. Hann var eins og sá í Nevada í Bandaríkjunum. Gerðar voru
kjarnorkutilraunir og tilraunir til þess að skjóta eldflaugum upp í geim. Árið
1989 voru mestu mótmæli í öllu Sovétríkjunum í Kasakstan. Margt fólk alls staðar
í Kasakstan mótmælti. Mótmælendur fylgtu liði undir nafninu „Nevada-Semey
Hreyfing“, og árið 1989 hættu Sovétríkin kjarnorkutilraunum sínum. En enn í dag
eru eldflaugum skotið upp í geim frá Kasakstan og geimfarar eru enn að læra í
Bækónur skotpallinum.

Árið 1989 varð Nursúltan Nazarbaev kjörinn forseti í Kasakstan. Árið 1991 féllu
Sovétríkin. Nazarbaev vildi ekki að fara úr Sovétríkjunum, en það gerðist engu
að síður og hann samþykkti það. Þann 16. desember 1991 varð Kasakstan að
lýðveldinu Kasakstan. Höfuðborg Kasakstans var núna Aqmola, sem var bara lítil
kolanáma. Margt fólk hélt að Nazarbaev væri ruglaður að gera þetta, en þetta var
hluti af Kasakstan 2030 áætlun hans. Aqmola var gefið nafnið Astana, sem þýðir á
kasöksku „Höfuðborg“.

Nazarbaev er enn forseti Kasakstans og hann hefur verið forseti landsins síðan
Kasakstan varð lýðveldi árið 1991. Það er auðséð að honum er annt um landið enda
hefur hann gert margt fyrir það. Samt sem áður veltir fólk fyrir sér þeirri
staðreynd að hann er valdamesti maður landsins og telur fólk að hann sé að verða
að einræðisherra. Heilsa forsetans er ekki góð í dag. Talið er að hann verði
allur innan tíðar og líklegt þykir að dóttir hans verði forseti við frávik hans.

Þann 16. desember 1986 þegar Kasakstan var enn hluti Sovétríkjanna var Gennadý
Kólbin forseti landsins. Hann var ekki kasakskur heldur rússneskur. Mikhaíl
Gorbatsjev, þáverandi aðalritari sovéska kommúnistaflokksins tilnefndi Gennadý
Kólbin sem forseta Sovétlýðveldisins Kasakstans. Mikhaíl Gorbatsjev vissi af
mikilli spillingu innan Kommúnistaflokks Kasakstans. Það varð upphlaup í
Kasakstan, vegna þjóðernis Gennadýs Kólbins. Í Almaty fóru fram fræg mótmæli sem
nefnd voru Djeltóksan, sem merkir „desember“ á kasöksku. Í mótmælunum létu fáir
lífið, en margir slösuðust. Í Almaty er minnisvarði við Respúblika Alangý sem
heitir Djeltóksan 1986.

Þann 22. júní 1989 varð Nazarbaev forseti Kasakstans. Hann hefur verið forseti
alla tíð síðan að Kasakstan varð lýðveldi árið 1991. Sara Alpýsóvna eiginkona
hans er mjög atorkusöm í efnahagsmálum landsins og er hún einnig forstjóri
„líknarmálasjóðs fyrir börn“. Þau eiga þrjár dætur og sú elsta, Dariga
Nazarbayeva, er forstjóri ríkisrekinnar sjónvarpsstöðvar í Kasakstan.

Kasakstan er lýðveldi bundið við stjórnarskrá. Forseti landsins er þjóðhöfðingi
og getur hann beitt neitunarvaldi. Forsætisráðherra stýrir ríkisstjórn
Kasakstans. Núverandi forsætisráðherra er Karim Masimov, en hann var kjörinn 1.
janúar 2007. Þing Kasakstans skiptist í tvær deildir, neðri deild (madjílis) og
efri deild (öldungadeild).

Kasasktan er stórt land, sem skiptist í 17 fylki og 3 borgir. Borgirnar eru
Almaty, Astana, og Bækónur.

Kasakstan er 9. stærsta land í heimi og liggur það í Mið-Asíu. Í Suður-Kasakstan
er eyðimörk hjá Sjimkent og einnig í Norður-Kasakstan. Þar er líka stór steppa í
nálægð við Astönu og Karaganda. Alatáfjöll liggja að landmærum Kasakstan og
Kirgistan hjá Almaty. Hæsti tindurinn er um 4.572 m hár. Í Vestur-Kasakstan hjá
Kaspíahafi er láglendi. Í Kasakstan eru hvirfilvindar mjög algengir, sérstaklega
yfir láglendinu í Vestur-Kasakstan. Kasakstan liggur að Kaspíahafi og hefur
landamæri að Aserbaídsjan og Íran.

Olía hefur verið afar mikilvæg fyrir efnahag Kasakstans. Kasakstan hafði yfir
66.320.000.000 kr. í tekjur af olíu árið 1996. Nazarbaev vildi leggja
þjóðartekjurnar fyrir. Margt fólk í Kasakstan sem vinnur í olíuiðnaðinum býr í
Vestur-Kasakstan í borgum eins og Aktá og Atýrá. Kasakar segja að Atýrá sé
olíu-höfuðborgin í Kasakstan.

Það eru mörg fyrirtæki í Kasakstan, bæði frá Evrópu og Ameríku og jafnvel Japan.
Almaty er fjármálamiðstöð Kasakstans.

Tenga er gjaldeyrir Kasakstans. Tenga kemur úr orðinu dengi í rússnesku sem
þýðir bara peningur. Þann 15. nóvember 1993 hætti ríkisstjórn Kasakstans að nota
rúblur og tenga var tekin í notkun í Kasakstan.

Landbúnaður í Kasakstan er mjög háður olíu og búskap. Yfir 70% landsins eru
ræktarjarðir og bóndabæir. Mest er ræktað af hveiti í Kasakstan. Þess vegna er
bjór í Kasakstan mjög ódýr. 0,5 lítrar af bjór kosta einungis 200TГ (100 kr.) í
dúkan, sem er kasakstön verslun. Ávextir og grænmeti er ræktað í sveitinni í
Kasakstan, en ávallt selt á markaði í borgunum, eins og í Silóný Basar (grænn
markaður). Alþjóðaleg dýr í Kasakstan eru hestar og rollur.

Einungis um 53% íbúa Kasakstan eru fæddir í Kasakstan. Síðan Kasakstan samþykkti
rússneskt aðhald, hafa Rússar flust um alla Kasakstan. Í stærstu borgum
Kasakstans, eins og Astana og Almaty og í Norður-Kasakstan, er mest af rússnesku
fólki, og eru Rússar stundum fjölmennari en Kasakar. En í bæjum eins og Sjimkent
og Túrkistan eru um 80% íbúanna Kasakar. Í Kasakstan býr enn þá fólk frá því að
Stalín senti fólk frá Sovétríkjunum í vinnubúðir til Kasakstans, eins og
téténskt, úkraínskt, úsbekskt og jafnvel hvít-rússneskt fólk. Gyðingar frá
Þýskalandi sem flúðu Þýskaland í seinni heimsstyrjöldinni búa þar líka.

Kasakska er opinbert tungumál í Kasakstan, en ekki allir tala hana sem búa eða
eru innfæddir í Kasakstan. Rússneska er reyndar töluð meira en kasakska í
Kasakstan. Í fyrirtækjum er rússneska opinber tungumál. Kasakska er aldrei töluð
í fyrirtækjum. En í ríkisstjórninni er alltaf töluð kasakska vegna þess að
Nazarbaev vill að kasakska yrði opinbert tungumál í Kasakstan. Í borgum eins og
Almaty og Astana, sem eru mjög alþjóðlegar, er rússneska töluð meira en
kasakska. En ef maður fer í sveitina í Suður-Kasakstan til borga eins og
Sjimkent og Túrkistan, mun maður heyra einungis kasöksku.

Besjbarmak er þjóðarmaturinn Kasakstan. Það er með hveitimjöli undir hestakjöti.
Te er líka mjög almennt í Kasakstan, og er mjög ódýrt. Þjóðardrykkurinn í
Kasakstan er kúmis, sem er mjólk frá geitum. Það eru margar kjörbúðir í borgum
þar sem fólk getur keypt ávexti, kjöt og fleira.

Íslam er útbreiddast trúarbragða í Kasakstan. Kaskastan hefur aldrei verið mjög
trúað land. Nær 47% íbúar í Kasakstan eru múslimar en einungis 3% er íbúanna eru
trúuð. Því er eins farið með önnur trúarbrögð. Gyðingar frá Rússlandi búa einnig
í Kasakstan, einkum í borgunum Almaty og Pavlódar. Kristindómur og búddismi eru
líka í Kasakstan, en ekki jafn útbreidd. Samfélagið í Kasakstan er undir áhrifum
af íslam. Það er auðséð hvernig Kasakstan verður fyrir áhrifum af íslam, til
dæmis í kasöksku; á kasöksku heilsar maður með orðunum Assalam alaikum. Þetta er
almenn kveðja í íslömskum löndum.

Tónlist í Kasakstan í dag er blanda af popp og hefðbundni tónlist. Dombra, sem
er kasakskur gítar, er enn þá notaður í lögum í dag, bæði í poppi og hefðbundnu.
Tónlist frá Kasaksktan er ekki almenn í Kasakstan, af því að margir í Kasakstan
finnast tónlist frá Rússlandi, Englandi og Bandaríkjunum skemmtilegri. Hér fyrir
neðan geturðu hlustað og horft á tónlistarmyndbönd frá Kasakstan og einnig
smellt á hljómsveit til að lesa meira um þær.

Flugfélag Kasakstans er Air Astana. Ef maður vill fara til Kasakstan frá Evrópu
verður maður að fljúga með KLM frá Amsterdam, Lufthansa frá Frankfurt, Turkish
Airlines frá Istanbul, Air Astana frá London eða Moskvu, eða Aeroflot. Air
Astana flýgur til næstum allra áfangastaða í Kasakstan.

Járnbrautarlestir eru líka algeng samgöngutæki í Kasakstan. Hægt er að fara frá
Almaty til Astönu á 20 klukkutímum. Einnig eru til hópferðabílar í Kasakstan en
þeir eru ekki jafn almennur ferðamáti eins og járnbrautarlestir og flugvélar. Í
borgum er hægt að ná í leigubíl með því að veifa hendinni við veginn. Leigubílar
eru ekki á vegum hins opinbera heldur einkareknir. Þetta er ódýr og mjög
almennur ferðamáti í borgum eins og Almaty.



https://is.wikipedia.org/wiki/K%C3%BDpur

Kýpur (gríska: Κύπρος, Kypros; tyrkneska: Kıbrıs) er eyja í eystri hluta
Miðjarðarhafsins sunnan við Tyrkland og vestan við Sýrland og Líbanon. Kýpur er
þriðja stærsta og þriðja fjölmennasta eyja Miðjarðarhafsins. Kýpur er
aðildarríki Evrópusambandsins. Kýpur fékk sjálfstæði frá Bretlandi árið 1960
fyrir utan Akrótírí og Dekelíu sem eru enn undir breskri stjórn.

Eyjan skiptist í tvo hluta og stjórna Kýpurgrikkir vestari hluta hennar en
Kýpurtyrkir þeim eystri og minni (Tyrkneska lýðveldið á Norður-Kýpur) eftir
innrás Tyrklands árið 1974. Þá höfðu staðið yfir átök milli grískumælandi og
tyrkneskumælandi íbúa um margra ára skeið. Tyrkir viðurkenna ekki sjálfstæði
gríska hlutans og telja þann tyrkneska til Tyrklands. Sá hluti er aðeins
viðurkenndur af Tyrklandi en alþjóðasamfélagið lítur á hann sem hernumið svæði.

Kýpur er vinsælt ferðamannaland með háa vísitölu um þróun lífsgæða. Landið var
stofnaðili Samtaka hlutlausra ríkja 1961. Það gerðist aðili að Evrópusambandinu
árið 2004.

Kýpur skiptist í sex umdæmi: Nikósíu, Famagústa, Kýreníu, Larnaka, Lemesos
(Límasól) og Pafos. Þessi skipting nær yfir Norður-Kýpur en þar er hún ekki
viðurkennd.

Á Kýpur eru fjórar útlendur Bretlands við Dekelíu; þorpin Ormedeia og
Xylotymvou, Dekelíurafstöðin og Paralimni (de facto útlenda) sem tengir Dekelíu
við hlutlaust belti Sameinuðu þjóðanna milli gríska og tyrkneska hlutans.
Akrótírí og Dekelía eru ekki formlegar útlendur heldur herstöðvar undir stjórn
breska hersins.



https://is.wikipedia.org/wiki/Ind%C3%B3nes%C3%ADa

Indónesía er ríki í Suðaustur-Asíu sem samanstendur af 17.508 eyjum í
Malajaeyjaklasanum. Það er stærsta ríki heims sem telst til eyjaklasa og fjórða
fjölmennasta ríki heims. Indónesía er jafnframt það ríki þar sem flestir
múslimar búa. Indónesía er þó ekki íslamskt lýðveldi. Höfuðborg landsins er
Djakarta. Landamæri þess liggja að Papúu-Nýju Gíneu, Austur-Tímor og Malasíu.
Önnur nágrannaríki eru Singapúr, Filippseyjar, Ástralía og Andaman- og
Níkóbareyjar sem tilheyra Indlandi.

Landið eins og það er í dag varð til þegar nýlendur Hollendinga í
Suðaustur-Asíu, Hollensku Austur-Indíur, fengu sjálfstæði á fimmta áratug
tuttugustu aldar. Árið 1975 tóku Indónesar yfir austurhluta eyjunnar Tímor, en
vesturhluti eyjunnar var fyrir hluti af Indónesíu. Austur-Tímor hlaut svo
sjálfstæði á ný á árunum 1999 til 2002. Í Indónesíu búa mörg þjóðarbrot sem sum
hver berjast fyrir sjálfstæði, svo sem í Aceh og Papúu (áður Irian Jaya). Þessi
staðreynd endurspeglast í kjörorði landsins Sameining í fjölbreytni.

Steingervingar af Homo erectus sem er einnig þekktur sem Javamaðurinn benda til
þess að Indónesía hafi verið byggð mönnum fyrir tveim milljónum til 500.000
árum.

Ástrónesíumenn, sem eru meirihluti af íbúum Indónesíu komu frá Tævan um 2000
f.Kr. og hröktu hina innfæddu Melanesíubúa til austurhéraða landsins. Mjög góð
skilyrði til ræktunar eru í Indónesíu og hrísgrjónarækt undir vatni hófst þar á
áttundu öld f.Kr. Verslun var mikil við ríki á Indlandi og í Kína.

Frá sjöundu öld dafnaði ríkið Srivijaya en veldi þess byggðist á verslun og
áhrifum af hindúisma og búddisma. Milli áttundu og tíundu aldar, risu og hnigu á
eyjunni Jövu ríkin Sailendra sem var landbúnaðarsamfélag sem byggðist á búddisma
og Mataram sem var hindúaríki. Þessi samfélög skildu eftir sig stór
helgilíkneski eins og Borobudur og Prambanan. Hindúakonungsdæmið Majapahit var
stofnað á Austur-Jövu seint á 13. öld og undir stjórn Gajah Mada þá náðu áhrif
þess yfir stóran hluta Indónesíu. Þetta tímabil er oft talið gullöld í sögu
Indónesíu.

Fyrstu merki um útbreiðslu Íslam í Indónesíu eru frá 13. öld á Norður-Súmötru.
Smám saman breiddist múslímasiður út og varð ríkjandi trúarbrögð á Jövu og
Súmötru í lok 16. aldar.

Fyrstu Evrópubúarnir komu til Indónesíu árið 1512 þegar portúgalskir
verslunarmenn undir forustu Francisco Serrão reyndu að einoka uppruna
múskatblaða og cubebpipars á Malukueyjum. Síðar komu hollenskir og breskir
verslunarmenn og árið 1602 stofnuðu Hollendingar Hollenska Austur-Indíafélagið
og urðu voldugastir Evrópumanna á eyjunum. Hollenska Austur-Indíafélagið varð
gjaldþrota og leystist upp árið 1800. Ríkisstjórnin í Hollandi setti þá á stofn
nýlenduna Hollensku Austur-Indíur.



https://is.wikipedia.org/wiki/Borgr%C3%ADki_(kvikmynd)

Borgríki er íslensk spennumynd frá árinu 2011 sem Ólafur Jóhannesson leikstýrði
og skrifaði ásamt Hrafnkeli Stefánssyni. Ingvar Eggert Sigurðsson, Ágústa Eva
Erlendsdóttir og Sigurður Sigurjónsson fara með aðalhlutverk myndarinnar. Myndin
fjallar um serbneskan bifvélavirkja sem sækir hefnd sína gegn meðlimum íslensks
glæpahrings eftir að þeir réðust inn á heimili hans og urðu ófæddu barni hans að
bana. Í hefndaraðgerðum sínum gegn þeim tvinnast örlög hans saman við
lögreglukonu sem ýtt er út á ystu nöf, spilltan yfirmann hennar í fíkniefnadeild
lögreglunnar og glæpakóng sem er að missa tökin á veldi sínu.

Borgríki fékk engan styrk frá kvikmyndamiðstöð Íslands og þurfti þá að fara
óhefðbundna leið til þess að afla fjármagni myndarinnar. Aðstandendur
myndarinnar unnu þá fyrir mjög lá eða engin laun. Myndin hefur hlotið mikið hrós
gagnrýnenda síðan hún var frumsýnd þann 14. október og var meðal annars valin
íslenska mynd ársins af Fréttablaðinu. Einnig hafa vinsældir myndarinnar leitt
til þess að bæði framhald og bandarísk endurgerð eru í vinnslu.

Myndin fjallar um serbneska bifvélavirkjann Sergej sem tekur að sér að geyma
fíkniefni fyrir íslenska glæpakónginn Gunnar Gunnarsson en verður fyrir því
óláni að dóphaus brýst inn á bifvélaverkstæði hans og stelur því. Gunnar sendir
þá skósvein sinn Ingólf til þess að tuska Sergej og fjölskyldu hans til með þeim
afleiðingum að ófætt barn hans deyr. Hann kallar þá á sitt fólk til þess að taka
yfir glæpaheim Reykjavíkur. Mitt í þessu öllu fylgist lögreglan með Ingólfi og
Gunnari (sem er með yfirmann þar í vasanum) og þegar ráðist er á tvo
lögreglumenn, þau Andreu og Rúnar, leita þau einnig til hefnda með sínu fólki.

Fyrstu drög að handriti myndarinnar áttu sér stað stuttu eftir bankahrunið á
Íslandi árið 2008 og að sögn Ólafs vildu hann og Hrafnkell sleppa frá allri
umfjöllun um hrunið og eyddu þeir næstu fjóru mánuðunum í skrift á handriti
Borgríkis. Tökur á myndinni hófust í maí 2010 og lauk í júní hið sama ár. Í
undirbúningi fyrir hlutverk sitt sem lögreglukona stundaði Ágústa Eva
Erlendsdóttir bardagaíþróttir af kappi hjá Mjölni í sjö mánuði áður en tökur
hófust. Hún hafði einnig kynnt sér störf lögreglunnar og farið á vakt með
lögreglumönnum. Lögreglumenn voru fengnir til þess að leiðbeina aðstandendum
myndarinnar í bardagaatrðiðum en Ólafur talaði einnig við glæpamenn og
lögfræðinga. Í viðtali við Ísland í dag sagði Ólafur að „maður er bara að reyna
að forðast það að þeir sem þekkja þennan heim ranghvolfi augunum í bíó.”

Eftir niðurskurð í starfsemi kvikmyndamiðstöðvar Íslands um rúm þrjátíu prósent
fékkst enginn styrkur fyrir tökur á myndinni. Í lok janúar árið 2010 sagði
leikstjóri Ólafur Jóhannesson að sennilega yrði myndin aldrei framleidd en í maí
það ár bárust fréttir af því að tökur hefðu hafist og þeir Jonathan Pryce og
Philip Jackson bæst í leikarahópin. Borgríki var þess vegna alfarið unnin með
sjálfboðavinnu og frjálsum fjárframlögum þó að hún hafi síðar fengið
eftirvinnslustyrk frá kvikmyndamiðstöðinni. Farið var af stað í tökur þrátt
fyrir að helming fjármögnunar hafi vantað og sett var upp síða þar sem fólk gat
hjálpað við söfnun fjármagns en af þeim 80 milljónum króna sem óskað var eftir
söfnuðust aðeins rúmar 50.000 krónur.

Þann 9. september 2011 var stikla myndarinnar opinberuð á vefsíðunni YouTube
ásamt stuttum myndböndum um gerð myndarinnar. Tónlistarmaðurinn Zack Hemsey
samdi tónlistina í stikluna en Ólafur hafði sett sig í samband við hann eftir að
hafa hlustað á tónlistina sem hann samdi fyrir stiklur á borð við þá fyrir
Hugljómun. „Ég fann náungann á netinu og talaði við hann. Hann vildi fyrst fá
ógurlegar formúur fyrir verkið, svo benti ég honum á að ég væri á Íslandi, sem
væri eins og lítið Disneyland - mjög lítill markaður. Þá fékk ég þetta frekar
ódýrt. Hann gaf afslátt út á Ísland, það er bara málið.”

Myndin var frumsýnd miðvikudaginn 12. október 2011 í Háskólabíói og áhorfendur
klöppuðu vel og lengi fyrir öllu tökuliðinu. Rúmlega þrjú þúsund manns sóttu
myndina um opnunarhelgina en hún lenti í öðru sæti þá helgi fyrir aftan Hetjur
Valhallar - Þór sem frumsýnd var sömu helgi. Einnig var sett upp sérstök sýning
fyrir Mjölnismenn og önnur fyrir Lögregluna í Reykjavík sem höfðu hjálpað
töluvert við framleiðslu myndarinnar. Tekjur myndarinnar voru rúmar þrjár
milljónir króna fyrstu helgina og aðrar þrjár helgina á eftir. Eftir átta vikur
í kvikmyndahúsum var Borgríki tekin úr sýningu þann 8. desember 2011 og voru
heildartekjur myndarinnar rúmar nítján milljónir íslenskra króna, með yfir
sextán þúsund áhorfendur, og var í tuttugusta sæti yfir tekjuhæstu mynd ársins.

Myndin hefur hlotið mikið hrós gagnrýnenda allstaðar að. Aðalsteinn Kjartansson,
gagnrýnandi fyrir DV gaf myndinni fjórar stjörnur af fimm og lýsti henni sem
„næstum því besta undirheimamynd sem ég hef séð í langan tíman.” Aðalsteinn
gagnrýndi þó myndatökuna en myndin var tekin upp af myndavél sem haldið er á og
sagðist hann ekki hafa kunnað að meta hvernig myndavélin væri á stöðugri
hreyfingu nær alla myndina. Kristinn Ingvason hjá Pressunni gaf myndinni þrjár
stjörnur af fimm. Hann lýsti fyrri hluta myndarinnar sem ruglingslegum en „eftir
hlé fannst mér myndin ná sér á flug og verða vel spennandi og skemmtileg. Það er
brútalt ofbeldi í myndinni sem er vel útfært.” Haukur Viðar Alfreðsson hjá
Fréttablaðinu gagnrýndi þó handrit myndarinnar og sagði það vera of stórt í
sniðum. „Myndin gefur sér lítinn tíma til að skapa tengsl við áhorfandann og
steypir sér þess í stað beint í hasarinn, en sökkullinn er veikbyggður og myndin
fellur því undan eigin þunga. Þetta er mikil synd því að djúpt í iðrum Borgríkis
leynist saga sem ég hefði gaman af því að sjá og heyra.” Sigurður Sigurjónsson
fékk mikil fagnaðarlæti sem spillti lögreglumaðurinn Margeir og Zlakto Krickic
fékk einróma lof fyrir leik sinn í hlutverki Sergejs. „Sá sem á myndina er
Zlatko Krickic sem leikur Sergej. Leikurinn hjá honum er galla laus og Zlakto á
myndina fyrir allan peninginn.” Skiptar skoðanir hafa verið um persónurnar í
myndinni en Hauki þótti þær vanþroskaðar á köflum og Magnús Michelsen sagði þær
væru „heilsteyptar og þau þær hafi sínar myrku hliðar þá vorkennum við þeim
öllum og styðjum á sama tíma, þökk sé góðu handriti.”

Í lok ársins 2011 var Borgríki valin besta innlenda mynd ársins af álitsgjöfum
Fréttablaðsins af þrettán íslenskum kvikmyndum sem höfðu verið frumsýndar á
árinu.

Þann 17. október 2011, lýsti James Mangold yfir því að hann hefði áhuga á því að
endurgera myndina og hafði fyrirtæki hans Three Line Films þegar keypt
kvikmyndaréttindin að myndinni. Mangold var þá í leit að handritshöfundi til
þess að skrifa handritið á ensku en þar myndi hún heita City State og munu tökur
á myndinni hefjast í lok ársins 2012.

Þann 29. október 2011 tilkynnti Ólafur Jóhannesson að hann og Hrafnkell
Stefánsson væru þegar byrjaðir að skrifa handrit fyrir framhald af myndinni.
„Þegar við skrifuðum um þennan heim byrjuðum við á því að byggja hann ítarlega
upp með því að tala við lögreglu, bankamenn, lögfræðinga og fleira fólk,“ sagði
Ólafur í viðtali við Fréttablaðið. „Það kom ansi safaríkur heimur upp úr þessari
vinnu okkar og sögurnar í Borgríki voru þær fyrstu sem okkur datt í hug. Við
vorum með hugmyndir um framhald en við vildum auðvitað sjá hvort almenningur
hefði áhuga á þessu.“ Ólafur greindi frá því að sami vinnuhópur muni líklega
koma að myndinni. Hann vonaði einnig að vegna mikilla vinsælda myndarinnar og
mögulegrar endurgerðar í Bandaríkjunum væri hægt að fara hina hefðbundnu leið í
fjármögnun myndarinnar.



https://is.wikipedia.org/wiki/Bifrei%C3%B0

Bifreið eða bíll er vélknúið farartæki sem er notað til þess að flytja farþega,
sem einnig ber eigin vél eða mótor.

Upphaf nútímabílsins kom með framleiðslu Benz Patent-Motorwagen 1886. Vélknúnir
vagnar tóku við af hestvögnunum og þá sérstaklega þegar verð bíla varð
viðráðanlegt með komu Ford Model T árið 1908.

Áætlað var 2010 að fjöldi bíla í heiminum væru fleiri en einn milljarður, en
þeir voru 500 milljónir 1986. Mikil aukning er í fjölda bíla og þá sérstaklega í
Kína og Indlandi.

Orðið bíll er stytting á franska orðinu automobile, sem er samsett úr forngríska
orðinu αὐτός (autós, „sjálf/sjálfur“) og því franska mobile („hreyfa“ sem kemur
úr latínu mobilis („hreyfanlegur“)).

Orðið bifreið kom nokkuð snemma inn í íslensku eða rétt eftir að bílar fóru að
sjást á Íslandi. En ekki voru allir samþykkir þeirri nafngift í upphafi. Þrír
alþingismenn, þeir Jón Ólafsson, Bjarni Jónsson frá Vogi og Matthías Ólafsson,
lögðu fram tillögu sem fól í sér að hafna orðinu bifreið en taka þess í stað upp
orðið sjálfrenningur. Tillagan var samþykkt. Ýmsar fleiri hugmyndir komu fram,
til dæmis lagði Vigfús Guðmundsson til í Ísafold 9. júlí 1913 að kalla bifreiðar
þeysivagna eða þeysa; í samsettum orðum vöruþeysir, fólksþeysir og svo
framvegis. Önnur nöfn sem fram komu á þessum árum voru til dæmis sjálfhreyfivél,
sjálfrennireið (sem enn er stundum höfð um bíl í gamansömum tón), skellireið og
rennireið.

Fyrsti gufuknúni bílinn var byggður af Ferdinand Verbiest, flæmingja árið 1672.
Bílinn var 65 sentimetra langt líkan fyrir kínverska keisarann. Ekki er vitað
hvort að líkanið hafi einhverntímann verið byggt í fullri stærð.

Nocolas-Joseph Cugnot er oftast nefndur sem sá sem bjó til fyrsta farartækið í
fullri stærð. 1769 bjó hann til gufuknúið þríhjól. Hann bjó einnig til tvo
gufuknúna traktora fyrir franska herinn. Öðrum þeirra er viðhaldið á franska
safninu French National Conservatory of Arts and Crafts. Uppfinningar hans héldu
þó gufuþrýstingi illa og erfitt var að fá nægt vatn fyrir farartækin.

1807 þróuðu Nicéphore Niépce og bróðir hans Claude fyrsta sprengihreyfilinn.
Þeir ákváðu að nota vélina í bát á ánni Saône í Frakklandi.

Í nóvember 1881, sýndi franski frumkvöðulinn Gustave Trouvé farartæki á þremur
hjólum sem var knúið af rafmagni á sýningunni International Exposition of
Electricity, Paris.

Tryggvi Gunnarsson, alþingismaður, segir á einum stað frá því hvernig bílaöldin
kom honum fyrir sjónir í upphafi 20. aldar:

Í Innansveitarkroniku eftir Halldór Laxness, segir um fyrstu ár bifreiða á
Íslandi:



https://is.wikipedia.org/wiki/Bessasta%C3%B0ir

Bessastaðir á Álftanesi í Garðabæ á Suðvesturlandi eru aðsetur forseta Íslands.
Á Bessastöðum er þyrping nokkurra húsa: Bessastaðastofa, Norðurhús, þjónustuhús
og Suðurálma eru portbyggðar byggingar. Suðurálma samanstendur af móttökuhúsi,
bókhlöðu og tengibyggingu við þjónustuhús. Bessastaðastofa er elsta húsið á
jörðinni. Móttökuhús er byggt við hana árið 1941 og tengt á milli með blómaskála
sem nemur við suðurgafl Bessastaðstofu og gerður er eftir hugmynd
ríkisstjórafrúarinnar, Georgíu Björnsson. Samsíða móttökuhúsinu er bókhlaðan,
sem byggð var árið 1968 og gengt er úr henni í borðsal Bessastaðastofu.
Bessastaðakirkja stendur fremst en handan portbyggðu húsanna eru forsetahús og
ráðsmannshús. Fjær stendur bílageymsla, sem áður var fjós. Sambyggð hlaða gegnir
enn sama hlutverki og áður en hlöðuloftið er nú geymsla. Búskapur var á
Bessastöðum til ársins 1968.

Saga Bessastaða nær allt aftur til landnámsaldar, samkvæmt fornleifarannsóknum
sem fram fóru á staðnum á 9. og 10. áratug 20. aldar og sem studdar eru rituðum
heimildum að nokkru. Bessastaðir hafa ávallt verið mikilvægir í sögu þjóðarinnar
og jafnan verið aðsetur höfðingja og háembættismanna. Snorri Sturluson átti
jörðina þó svo að óvíst sé að hann hafi nokkru sinni búið þar sjálfur. Eftir víg
hans árið 1241, rann jörðin með öllum gögnum og gæðum undir Noregskonung. Hún
varð fyrsta jörðin á Íslandi til þess að komast í konungseigu. Hirðstjórar
konungs sátu á Bessastöðum og síðar amtmenn og stiftamtmenn ásamt landfógetum.
Nafntogaðasti og jafnfram mögulega verst þokkaði hirðstjórinn var Páll Stígsson
en meðal merkustu landseta var Magnús Gíslason (amtmaður) sem þótti milt og gott
yfirvald. Magnús var fyrsti Íslendingurinn sem gegndi stöðu amtmanns og hann
átti frumkvæði að byggingu steinhúsanna tveggja á 18. öld sem enn standa. All
veglegir legsteinar þeirra beggja eru múraðir inn í veggi Bessastaðakirkju.

Bessastaða er vitanlega getið í jarðabók Árna Magnússonar og Páls Vídalíns frá
árinu 1703 en þar er getið um að landskuld ýmissa annarra jarða á Álftanesi og
leigukúgildi "betalist" í tunnum kola og smjöri. Um Bessastaði sjálfa segir
m.a.: "Jarðarinnar dýrleiki þykjast menn heyrt hafa að verið hafi xii [hundruð].
Eigandinn er kóngl. Majestat. Hjer er amptmannsins residens og fóetans þá so til
hagar. Landskuld er hjer engin nje hefur verið í nokkur hundruð ár.

Bessastaðastofa var byggð á árunum 1761 til 1766 sem embættisbústaður Magnúsar
Gíslasonar amtmanns. Það var danska stjórnin sem lét byggja húsið en ástand
eldra embættisseturs var orðið afar bágborið. Kostnaðurinn nam 4.292 ríkisdölum
og 77 skildingum. Þar í reiknast ýmis kostnaður sem til féll vegna vandamála sem
upp komu á byggingartímanum. Miklu dýpra var niður á fastan grunn og fór
jafnmikið grjót í sökkul hússins og í veggi þess, byggingartíminn varð mjög
langur og kostnaðarsöm mistök voru gerð við þakið. Engar teikningar hafa fundist
af Bessastaðastofu en talið er að húsameistarinn Jakob Fortling hafi teiknað
hana. Ólafur Stephensen, stiftamtmaður, sat ekki á Bessastöðum og hann lét
staðinn eftir til skólahalds fyrir Lærða skólann sem þá var nefndur
Hólavallarskóli árið 1805. Eftir það nefndist hann Bessastaðaskóli, allt til
ársins 1846 að hann fluttist í Lækjargötu í Reykjavík og heitir nú Menntaskólinn
í Reykjavík. Árið 1867 eignaðist skáldið og þingmaðurinn Grímur Thomsen
Bessastaði og bjó þar í tæp þrjátíu ár. Þá eignaðist Landsbanki Íslands staðinn
og tveimur árum síðar var hann seldur. Kaupandi var Skúli Thoroddsen, ritstjóri
og alþingismaður. Skúli bjó á Bessastöðum ásamt fjölskyldu sinni í tíu ár. Eftir
það bjuggu Jón H. Þorbergsson bóndi, Björgúlfur Ólafsson læknir og Sigurður
Jónasson forstjóri í Bessastaðastofu en sá síðastnefndi afhenti ríkinu jörðina
að gjöf árið 1941 svo þar mætti verða bústaður ríkisstjóra og síðar
forsetasetur. Bessastaðastofa hefur frá byggingu hússins tekið allmiklum
breyting í gegnum tíðina, utan sem innan.

Að áliðinni 20. öld þótti kominn tími til umfangsmikilla viðgerða og
endurnýjunar húsanna á Bessastöðum og kallaði ástand Bessastaðastofu á miklar
endurbætur. Af heimildum og fyrri rannsóknum þótti ljóst að vænta mætti þess að
mannvistarleifar kæmu í ljós við framkvæmdir en þær hófust árið 1989 undir
stjórn Bessastaðanefndar (sem skipuð var um endurbæturnar). Sú varð raunin, en
miklu meira en menn óraði fyrir og mannvistarlög voru mörg, hvert ofan á öðru.
Að endingu spannaði fornleifarannsóknin á Bessastöðum níu ár og varð ein hin
umfangsmesta sem fram hafði farið á Íslandi. Samkvæmt rannsóknum nær búseta á
Bessastöðum allt aftur á landnámsöld. Auk mannvirkjaleifa, fannst allmikið af
gripum við fornleifarannsóknina á Bessastöðum. Þá öfluðu vísindamenn stærsta
safns fornvistfræðilegra gagna sem fundist höfðu í einum uppgreftri hérlendis
fram að því.

Við upphaf húsaviðgerðarinnar, var kjallarinn undir Bessastaðastofu grafinn út
og fornminjum komið fyrir þar, svo sýna mætti áhugasömum. Sá sómi sem fornminjum
staðarins er sýndur með gerð fornleifakjallarans og útfærslu hans, má ekki síst
þakka velvilja og skilning þáverandi forseta, sem var Vigdís Finnbogadóttir.
Fyrirhugaður vínkjallari undir húsinu vék fyrir fornleifakjallaranum og um leið
jókst þýðing setursins þar sem unnt varð að sýna gestum forseta raunverulegar
menjar um sögu staðarins og veita innsýn að nokkru leyti inn í daglegt líf æðstu
embættismanna landsins árhundruð aftur í tímann.

Bessastaðanefnd og Þjóðminjasafn Íslands sameinuðust um frágang kjallarans sem
sýningarhæfs rýmis og útstillingu muna. Frágangi hans var endanlega lokið um
mitt árið 1994. Þarna má skyggnast nokkrar aldir aftur í sögu Bessastaða og
meðal annars er gengt meðfram austurvegg bústaðar landfógeta frá fyrstu áratugum
18. aldar og má sjá inn á gólf hússins. Það var gert af bindingsverki og gefið
er sýnishorn af því hvernig veggir slíkra bygginga voru gerðir en fyrirmyndin er
allgömul og kemur frá Evrópu þó svo að hús úr bindingsverki hafi ekki reynst
mjög vel hérlendis né verið endingargóð.

Flestir brenndu leirmunanna voru brot úr leirkerjum frá 17. - 19. öld en eitt
brotanna er frá 15. öld. Meira en 100 brot úr krítarpípum fundust, flest frá 18.
öld Pípuhausar voru litlir því tóbak var dýrt. Glerið sem fannst, svo sem
glasabrot, sýna stöðu Bessastaða sem höfðingjasetur því annað eins var ekki að
finna á bæjum. Elsta glerbrotið var úr mannvistarlagi frá 15. eða 16. öld. Meðal
óvenjulegust muna voru lítill tálgukarl úr beini og hafa verið leiddar að því
líkar að hér sé um að ræða e.t.v. leikfang barns eða taflmann. Allmargir
járnmunir fundust, svo sem naglar, hnífur, sylgja og reisla.

Vinnumannaskálinn á Bessastöðum var kallaður Þrælakistan, svarthol konungs í
Konungsgarði, og var ætlaður afbrotamönnum. Menn vissu lengi vel ekki hvar hún
hefði verið. En árið 1993 stóð yfir uppgröftur í grennd við Bessastaði.
Guðmundur Ólafsson, fornleifafræðingur taldi þá hugsanlegt að Þrælakistan hafi
komið í ljós við rannsóknina rétt austan við Bessastaðastofu. Þar fannst
niðurgrafm rúst og voru veggirnir gerðir úr stórum björgum, og er líklegt að hún
hafi verið þar. Þegar uppgreftrinum lauk varð þessi hugsanlega Þrælakista að
vínkjallara Bessastaða. Í Íslandsklukkunni eftir Halldór Laxness er minnst á
Þrælakistuna:

Árni Magnússon og Páll Vídalín: Jarðabók, Gullbringu- og Kjósarsýsla, Hið
íslenska fræðafjelag í Kaupmannahöfn 1703, Prentsmiðjan Oddi, Reykjavík, 1982.
Guðmundur Ólafsson: Bessastaðarannsókn 1987, Aðdragandi og upphaf -
uppgraftarsvæði 1-11, Þjóðminjasafn Íslands, Reykjavík, 2010. Helge Finsen og
Esbjörn Hiort: Steinhúsin gömlu á Íslandi, Bókaútgáfan Iðunn, Reykjavík, 1978.
Framkvæmdir á Bessastöðum 1989 - 1998, Skilamat, Bessastaðanefnd, 1999.



https://is.wikipedia.org/wiki/%C3%9Eingvellir

Þingvellir eru flatir, grasi grónir vellir norðan við Þingvallavatn á bökkum
Öxarár, sem rennur eftir völlunum út í Þingvallavatn, sem er stærsta stöðuvatn á
Íslandi. Þjóðgarður var stofnaður árið 1928 og nær hann yfir Þingvelli og
nánasta umhverfi þeirra. Í Öxará er Öxarárfoss, þar sem áin steypist ofan í
Almannagjá. Rennur áin síðan eftir gjánni og svo út úr henni og niður á vellina.
Almannagjá er sprunga við vestanverða sigdældina á milli úthafsflekanna tveggja
sem Ísland liggur á.

Þingvellir eru einn af mikilvægustu stöðunum í íslenskri sögu. Alþingi var
stofnað á Þingvöllum árið 930 og kom þar saman árlega allt fram til ársins 1798.
Það var árið 999 eða 1000 sem lögsögumaðurinn Þorgeir Ljósvetningagoði lagðist
undir feld og lýsti Íslendinga í kjölfarið kristna.

Það var einnig á Þingvöllum sem Íslendingar lýstu yfir sjálfstæði þann 17. júní
1944. Þangað hafa margir íslenskir listamenn sótt innblástur sinn, til dæmis
Jóhannes Kjarval.

Skammt frá Þingvallakirkju er svokallaður þjóðargrafreitur, þar sem Jónas
Hallgrímsson og Einar Benediktsson eru grafnir.



https://is.wikipedia.org/wiki/%C3%8Dslenska_%C3%9Ej%C3%B3%C3%B0fylkingin

Íslenska þjóðfylkingin er íslenskur stjórnmálaflokkur sem stofnaður var árið
2016. Hægri grænir, sem buðu fram til Alþingis árið 2013, sameinuðust flokknum í
febrúar 2016.

Flokkurinn vill endurskoða aðild Íslands að EES og ganga úr Schengen
samstarfinu. Áhersla er að vernda íslenska þjóðmenningu og fullveldi Íslands.
Flokkurinn hafnar fjölmenningu og berst gegn því að moskur verði reistar.

Helgi Helgason var kosinn formaður Íslensku þjóðfylkingarinnar í lok júní, 2016.
Samþykkt var ályktun þar sem nýjum útlendingalögum var mótmælt.

Íslenska þjóðfylkingin ætlaði sér að bjóða fram í öllum kjördæmum í
Alþingiskosningunum árið 2016 Deilur innan flokksins urðu til þess að flokkurinn
hætti við að bjóða fram í Reykjavíkurkjördæmunum tveimur. Gústaf Níelsson og
Gunnlaugur Ingvarsson voru efstu menn á lista þar. Þeir eru sakaðir um að hafa
stolið meðmælalistum flokksins í þeim kjördæmum og bíða ákæru formannsins. Ekki
náðist að koma saman framboði í Norðaustutkjördæmi. Einnig var hætt við framboð
í Suðvesturkjördæmi vegna skorts á meðmælendum. Flokkurinn fékk 0,2% atkvæða í
kosningunum.



https://is.wikipedia.org/wiki/%C3%8Dran

Íran (persneska ایران, opinbert heiti Íslamska lýðveldið Íran) er land í
Mið-Austurlöndum með landamæri að Aserbaísjan, Armeníu og Túrkmenistan í norðri,
Pakistan og Afganistan í austri, Tyrklandi og Írak í vestri og strandlengju að
Persaflóa í suðri og Kaspíahafi í norðri. Íran er eina landið sem á bæði land að
Kaspíahafi og Indlandshafi. Þótt landið hafi verið kallað Íran að minnsta kosti
frá tímum Akkamenída var það allt til ársins 1935 nefnt gríska nafninu Persía á
Vesturlöndum. 1959 tilkynnti Mohammad Reza Pahlavi að bæði nöfnin skyldu notuð.
Árið 1979 var gerð bylting í landinu sem leiddi til klerkastjórnar Ayatollah
Khomeinis og stofnunar íslamska lýðveldisins Íran (جمهوری اسلامی ایران). Nafnið
Íran þýðir „land aríanna“.

Í Íran kom upp eitt af elstu menningarríkjum heims, Elam, sem hóf að myndast um
3200 f.Kr. Árið 625 f.Kr. stofnuð medar hið fyrsta af mörgum keisaradæmum í sögu
Írans og eftir það varð landið ríkjandi menningarlegt afl í sínum heimshluta.
Það náði hátindi sínum með veldi Akkamenída sem Kýros mikli stofnaði um 550
f.Kr. Þá náði ríkið frá Indusdal í austri að Þrakíu og Makedóníu í vestri. Þetta
heimsveldi hrundi í kjölfar landvinninga Alexanders mikla árið 330 f.Kr. Eftir
það komu þar upp veldi Parþa og síðan Sassanída. Múslimar lögðu landið undir sig
árið 651 og íslam tók þá við af manikeisma og sóróisma sem ríkjandi trúarbrögð.
Árið 1501 hófst veldi Safavída sem studdu tólfungaútgáfu íslam. Eftir persnesku
stjórnarskrárbyltinguna 1906 var fyrsta þing Írans stofnað og þingbundin
konungsstjórn tók við. Í kjölfar stjórnarbyltingar sem Bretar og Bandaríkjamenn
studdu árið 1953 varð stjórn landsins í vaxandi mæli alræðisstjórn. Óánægja með
stjórnina og erlend áhrif leiddi til írönsku byltingarinnar og stofnunar
íslamsks lýðveldis árið 1979.

Íran býr yfir miklum olíuauðlindum og á stærstu gaslindir heims. Olíuiðnaður
landsins stendur undir 15% af vergri landsframleiðslu og 45% af tekjum ríkisins.
Landið er stofnaðili að Samtökum olíuframleiðsluríkja, Samtökum hlutlausra ríkja
og Samtökum um íslamska samvinnu. Stjórnarfar landsins er blanda af lýðræði og
klerkastjórn þar sem æðstiklerkur hefur mikil pólitísk áhrif. Íran er annað
fjölmennasta ríki Mið-Austurlanda og 17. fjölmennasta ríki heims með yfir 77
milljónir íbúa. Íran er fjölmenningarríki en Persar eru rúm 60% þjóðarinnar. Að
auki búa þar Aserar, Kúrdar, Lúrar, Arabar, Balúkar og Túrkmenar. Persneska er
opinbert tungumál landsins og sjía íslam er ríkistrú.

Íran er skipt í fimm landshluta sem aftur skiptast í 31 fylki (ostān). Yfir
hverju fylki er skipaður landstjóri (ostāndār). Fylkin skiptast í sýslur
(shahrestān) sem aftur skiptast í umdæmi (bakhsh) og undirumdæmi (dehestān).

Íran er það land í heiminum þar sem þéttbýlisvæðing er hvað hröðust. Frá 1952
til 2002 óx hlutfall íbúa í þéttbýli úr 27% í 60%. Samkvæmt spá Sameinuðu
þjóðanna munu 80% íbúa búa í þéttbýli árið 2030. Þær borgir sem vaxið hafa
hraðast eru Teheran, Isfahan, Avaz og Qom. Íbúafjöldi í Teheran er um 8,1
milljón. Borgin er bæði efnahagsleg og stjórnsýsluleg höfuðborg landsins auk
þess að vera miðstöð samskipta og fólksflutninga.

Önnur stærsta borg Írans er Mashhad með um 2,7 milljón íbúa. Hún er helg borg
meðal sjíamúslima því þar er helgidómur Reza. Á milli 15 og 20 pílagrímar
heimsækja borgina árlega.

Þriðja stærsta borgin er Isfahan með um 1,7 milljón íbúa. Isfahan var höfuðborg
Persaveldis Safavída og átti sitt blómaskeið á 17. og 18. öld. Þar er mikið af
sögulegum minjum. Í Isfahan er ein stærsta verslunarmiðstöð heims, Isfahan City
Center.

Fjórða stærsta borg landsins er iðnaðarborgin Karaj með um 1,6 milljón íbúa.
Borgin stendur við rætur Alborzfjalla. Þar eru stórar verksmiðjur sem framleiða
vefnaðarvöru, sykur, stálvíra og áfengi.

Tabriz er fimmta stærsta borg landsins með um 1,4 milljón íbúa. Borgin var
fyrsta höfuðborg Safavída. Tabriz er önnur stærsta iðnaðarborg landsins á eftir
Teheran og var önnur fjölmennasta borgin fram undir lok 7. áratugarins.

Sjötta stærsta borg Írans er Shiraz með um 1,4 milljón íbúa. Hún er höfuðborg
Farsfylkis. Hún var höfuðborg landsins á valdatíma Zandættar frá 1750 til 1794.
Rústir tveggja helstu borga Persaveldis, Persepólis og Pasargadae er að finna í
nágrenni borgarinnar.

Íran er 18. stærsta land heims, 1.648.195 km² að stærð. Það liggur á milli 24.
og 40. breiddargráðu norður og 44. og 64. lengdargráðu austur. Íran á landamæri
að Aserbaísjan, Armeníu og útlendunni Naxcivan í norðvestri, Kaspíahafi og
Túrkmenistan í norðri, Afganistan og Pakistan í austri og Tyrklandi og Írak í
vestri. Landið á strönd að Persaflóa og Ómanflóa í suðvestri og suðri.

Íran liggur aðallega á Írönsku hásléttunni nema við Kaspíahaf og í héraðinu
Khuzestan í vestri. Landið er eitt það fjalllendasta í heimi og margir
fjallgarðar skipta hásléttunni upp. Flestir þeirra eru í vesturhlutanum sem
jafnframt er þéttbýlasti hlutinn. Þar eru Kákasusfjöll, Zagrosfjöll og
Alborzfjöll. Hæsti tindur Írans er Damavandfjall sem rís 5610 metra yfir
sjávarmáli. Það er jafnframt hæsta fjall Evrasíu vestan við Hindu Kush.

Í norðurhluta Írans eru þéttir regnskógar, Hyrkaníuskógarnir. Í austurhlutanum
eru aðallega eyðimerkur eins og salteyðimörkin Dasht-e Kavir. Þar er að finna
saltstöðuvötn. Þar eru fjöllin það há að regnský ná ekki yfir þau.

Einu stóru slétturnar er að finna við strönd Kaspíahafs og norðurströnd
Persaflóa þar sem landamæri Írans og Íraks liggja við ána Arvand Rood. Minni
sléttur er að finna við strönd Persaflóa, við Hormússund og Ómanflóa.

Mörg stór spendýr finnast í Íran, þar á meðal bjarndýr, gasellur, villisvín,
úlfa, sjakalar, hlébarðar, gaupur og refir. Íranskir bændur rækta hesta, kindur,
geitur, vatnabuffla, asna og drómedara. Meðal fugla sem lifa í Íran eru
fashanar, lynghænur, storkar, ernir og fálkar.

Eitt frægasta spendýr Írans er asíublettatígur sem er í bráðri útrýmingarhættu.
Stofninn hrundi eftir írönsku byltinguna 1979. Persneskur hlébarði er stærsta
undirtegund hlébarða og lifir aðallega í norðurhluta landsins. Hann er líka í
útrýmingarhættu. Áður lifðu asíuljón og kaspíahafstígur í landinu en þeim var
útrýmt snemma á 20. öld.

Að minnsta kosti 74 tegundir lífvera í Íran eru á rauða lista Alþjóðlegu
náttúruverndarsamtakanna. Líffræðilegri fjölbreytni landsins er ógnað af
iðnaðarþróun og námavinnslu. Íransþing hefur ítrekað heimilað nýtingu
náttúruauðlinda án tillits til áhrifa þess á náttúru og dýralíf.



https://is.wikipedia.org/wiki/Vigd%C3%ADs_Hauksd%C3%B3ttir

Vigdís Hauksdóttir (f. 20. mars 1965) er íslenskur lögfræðingur, annar þingmaður
Reykjavíkurkjördæmis suður fyrir Framsóknarflokkinn og formaður fjárlaganefndar.
Hún er einnig ritari þingflokks Framsóknarmanna og formaður
Heimssýnar-hreyfingar sjálfstæðissinna í Evrópumálum. Vigdís hefur setið í
miðstjórn Framsóknarflokksins um árabil og hefur gegnt ýmsum trúnaðarstörfum
fyrir flokkinn.

Vigdís er af mörgum talin umdeildur stjórmálamaður. Hún hefur lýst sjálfri sér
sem hægrisinnaðri og er jafnvel sögð íhaldsöm. Vigdís er almennt mótfallin
ríkisafskiptum og vill draga úr bótagreiðslum í íslenska velferðarkerfinu,
sérstaklega til öryrkja og annara "afæta á kerfinu". Hún er mótfallin aðild
Íslands að ESB í samræmi við samþykktir Framsóknarflokksins. Vigdís hefur stutt
lækkun framlags Íslendinga til þróunarsamvinnu.

Vigdís fæddist á Selfossi og er dóttir Hauks Gíslasonar, bónda á Stóru-Reykjum í
Hraungerðishreppi, og Sigurbjargar Geirsdóttur. Vigdís starfaði í Blómavali
1984–1991 og var jafnframt fyrsti fagdeildarstjóri og kennari við
blómaskreytingabraut Garðyrkjuskóla ríkisins á Reykjum í Ölfusi 1988–1991. Hún
var eigandi Blómabúðar Reykjavíkur, Hótel Sögu, 1991–1995 og verslunarinnar Jóns
Indíafara í Kringlunni 1995–1997.

Vigdís starfaði sem aðstoðarkennari í skattarétti við viðskiptadeild Háskólans á
Bifröst 2008 og sem lögfræðingur hjá Alþýðusambandi Íslands frá 2008 þar til hún
bauð sig fram til Alþingis árið 2009.

Vigdís var kosin í Alþingiskosningar 2009. Snemma á þingferli hennar kom það
nokkrum sinnum fyrir að Vigdís mismælti sig eða fór rangt með málshætti. Fyrir
vikið beindist nokkur athygli að henni. Meðal annars birti fjölmiðlamaðurinn
Egill Helgason myndband þar sem búið var að klippa saman nokkur slík atriði.
Landsstjórn Landssambands framsóknarkvenna ályktaði af því tilefni að Egill
legði Vigdísi í einelti sem væri sérlega slæmt þar sem hann væri starfsmaður
Ríkisútvarpsins og ætti hann að láta af því og biðja Vigdísi afsökunar. Í
viðtali í blaðinu Fréttatímann í byrjun árs 2013 sagði Vigdís að sér þætti
stundum erfitt að lesa athugasemdir sums fólks í sinn garð á opinberum
vettvangi, sér í lagi þar sem barnsfaðir hennar dó um þetta leyti: „Fólk áttar
sig ekki á því að á bak við hverja manneskju er heimilislíf og tilfinningar“
sagði hún.

Þann 13. mars 2012 setti Vigdís skilaboð á Facebook-vef sínum af lokuðum
vinnufundi Alþingis og taldi forseti þingsins að hún hefði þar með brotið
þingsköp. Vigdís mótmælti þessum úrskurði forseta þingsins þar sem hún taldi sig
hvorki hafa vitnað beint í gest nefndarinnar né nefndarmann.



https://is.wikipedia.org/wiki/V%C3%ADetnamstr%C3%AD%C3%B0i%C3%B0

Víetnamstríðið er oftast notað yfir þau hernaðarátök sem áttu sér staðar í
Víetnam frá 1959 til 1975. Hernaðarsvæðið var þó engan veginn bundið við Víetnam
heldur náði einnig yfir Laos og Kambódíu. Þessi átakatími hefur einnig verið
nefndur Seinni Indókínastyrjöldin og er hugtakið Fyrri Indókínastyrjöldin notað
um baráttuna gegn Frakklandi 1945 til 1954. Í þessari seinni styrjöld tókust á
annars vegar her Norður-Víetnam, Þjóðarfylkingin fyrir frelsun Suður-Víetnam,
einnig þekkt sem Viet-Cong, og bandamenn þeirra og hins vegar her Suður-Víetnam
og bandamenn hans, einkum Bandaríkjamenn. Þegar átökunum lauk 1975 höfðu um 3
til 4 miljónir Víetnama látið lífið, 1,5 til 2 miljóna íbúa Laos og Kambódíu, og
þar að auki um 60.000 bandarískir hermenn. Endaði þar með yfir hundrað ára
vopnuð barátta Víetnama gegn erlendum hersveitum.

Meginorsök stríðsins var tvískipting landsins eftir Fyrri Indókínastyrjöldina
1946 til 1954 þar sem sjálfstæðissinnum, Viet-Minh, tókst ekki að ná völdum í
suðurhluta landsins í baráttu þeirra fyrir sjálfstæði landsins frá Frakklandi.
Að sumu leyti var Víetnamstríðið eins konar umboðsstríð þar sem risaveldin í
Kalda stríðinu tókust á óbeint gegnum bandamenn sína í Víetnam.

Aðalbandamenn Norður-Víetnam og skæruliða Þjóðfylkingarinnar voru annars
Sovétríkin og Kínverska alþýðulýðveldið, en aðalbandamenn stjórnarinnar í
Suður-Víetnam voru Bandaríkin, Ástralía, Taíland, Filippseyjar og Nýja-Sjáland.
Aðallega voru það þó Bandaríkin sem sendu stóra herflokka til að taka þátt í
átökunum í Víetnam frá 1965.

Víetnamstríðinu lauk 30. apríl 1975 með falli Saígon í hendur hers
Norður-Víetnama.

Víetnamstríðinu er oft skipt í tvö aðskilin tímabil. Fyrra stríðið var stríð
Frakka til að endurheimta eða halda nýlendu sinni Víetnam í Indókína og hindra
að þjóðernissinnaðir kommúnistar næðu henni á vald sitt. Stríðið hófst við lok
seinni heimsstyrjaldarinnar þegar Japanir yfirgáfu Víetnam og afhentu Ho Chi
Minh og hans mönnum yfirráðin í landinu. Frakkar reyndu að semja við þá í fyrstu
en slitnaði uppúr samningaviðræðunum í nóvember 1946 og bardagar hófust.
Stríðinu lauk með miklum ósigri Frakka í orrustunni við Dien Bien Phu 1954. Í
Genfarsamningnum var síðan ákveðið að skipta landinu til bráðarbyrgðar í Norður-
og Suður-Víetnam og átti síðar að sameina landið í kosningum 1957. Þá ríkti
kommúnistastjórn Ho Chi Minh í Norður-Víetnam, en Keisarastjórn og síðar
andkommúnískt lýðveldi hliðhollt Bandaríkjamönnum í Suður-Víetnam. Ho Chi Minh
stjórnin vildi fylgja Genfarsamningnum en Suður-Víetnamska stjórnin neitaði að
gera það með stuðning frá Bandaríkjunum. Með þeim deilum hófst síðara Víetnam
stríðið (sem er stríðið sem oftast er verið að tala um þegar minnst er á Víetnam
stríðið) árið 1960. Norður-Víetnamar beittu skæruhernaði sem á endanum bar sigur
af hólmi gegn herfylkingum og loftárásum Bandaríkjamanna og er þetta eini
hernaðarósigur sem Bandaríkin hafa orðið fyrir. Eftir stríðið höfðu
þjóðernissinnaðir kommúnistar öll völd í landinu frá árinu 1975 en landið var
illa farið og lamað eftir nánast þrjátíu ára samfellt stríð.

Á 19. öld töldu nýlenduveldin að löndin í Suðaustur-Asíu væru arðvænlegasti
heimshlutinn. Víetnam ásamt Laos og Kambódíu, var hluti af frönsku nýlendunni
Indókína. Japanir hertóku landið í seinni heimsstyrjöldinni en þá var við völd í
Frakklandi Vichystjórnin sem var leppstjórn Þjóðverja. Þjóðverjar höfðu þá
auðvitað verið búnir að ná undir sig meirihluta Frakklands. Frönsku
embættismennirnir í Indókína hlýddu þeirri stjórn sem sagði þeim að hlíða
fyrirmælum Japana. Japanir komu síðan illa fram við landsmenn og það ýtti undir
andspyrnuhreyfingar undir forystu Ho Chi Minh. Við lok heimsstyrjaldarinnar
seinni misstu Japanir svo völd sín í landinu.

Þegar Frakkar sneru svo aftur til Indókína eftir seinni heimsstyrjöldina var
allt breytt. Ho Chi Minh, foringi kommúnistaflokks Indókína, hafði lýst yfir
stofnun Alþýðulýðveldisins Víetnams hinn 2. september 1945. Ho Chi Minh sem
nýtti sér skæruliðahernað átti í borgarastyrjöld gegn andkommúnistum.
Kommúnistum tókst þó að afla mikils fylgis í kosningum í febrúar 1946 og Ho Chi
Minh hélt áfram að reyna að yfirbuga andstæðinga sína. Á meðan þessu stóð sat
franska stjórnin og Ho Chi Minh við samningaborðið, því Frakkar vildu ekki
viðurkenna stjórn hans. Að lokum viðurkenndu Frakkar Víetnam sem frjálst ríki
innan franska ríkjasambandsins í mars árið 1946. Samningar stóðu þó lengur yfir
um stærð ríkisins og afstöðu þess til Frakklands. Ekki tókst að ná sáttum og
slitnaði uppúr samningaviðræðum í nóvember sama ár þegar bardagar hófust.

Stríðinu lauk ekki fyrr en árið 1954. Þá höfðu Frakkar verið sigurstranglegri í
varnarstríði, með hernaðaraðstoð frá Bandaríkjamönnum. Frakkar sáu fram á að
Víetnamar gætu tekið við stríðinu sjálfir og frönsku hersveitirnar gætu haldið
heim á leið. Þá átti að mynda stjórn í landinu undir forustu Baos Dais keisara.
Fyrst þurfti þó að gjörsigra skæruliðanna í átökum. Þá var valinn vígvöllur í
þröngum dal í norðvesturhluta landsins nálægt borginni Den Bien Phu þar sem átti
að neyða skæruliðanna til orrustu. Foringi skæruliðanna beit á agnið en Frakkar
höfðu greinilega vanmetið styrk þeirra því þeim beið mikil ósigur þar. Borgin
Den Bien Phu féll svo í maí 1954. Þá hófust friðarviðræður því Frakkar höfðu
fengið nóg af stríðinu og á Genfarráðstefnunni var ákveðið að skipta landinu til
bráðarbyrgðar í Norður og Suður-Víetnam við 17. breiddargráðu.

Frakkar yfirgáfu þá landið en Bandaríkjamenn tóku við forráðum. Ho Chi Minh tók
við völdum í Norður-Víetnam með sinni kommúnistastjórn og Baos Dias í
Suður-Víetnam. Ekki var keisarinn lengi við völd því forsætisráðherra hans, sem
starfaði náið með Bandaríkjamönnum, breytti landinu fyrst í lýðveldi með sig
sjálfan sem forseta. Í Genfarsáttmálanum var ákvæði um að árið 1957 yrði landið
sameinað með frjálsum kosningum undir eftirliti Sameinuðu þjóðanna.
Norður-Víetnam vildi fylgja því en Suður-Víetnamar neituðu því með stuðningi frá
Bandaríkjastjórn.

Ho Chi Minh hafði styrkt stöðu sína töluvert í norðurhlutanum og mikil iðnvæðing
hófst. Stjórn hans var traust og hún beitti sér mikið til þess að sameina
Víetnam. Fjöldi hermanna Norðurhlutans hafði orðið eftir í suðurhlutanum eftir
friðarsáttmálann 1954 og mynduðu þeir nýja og öfluga skæruliðahreyfingu sem
Suður-Víetnamar kölluðu Víetkong þ.e. víetnamskir kommúnistar. Ekki er vitað með
vissu um tengsl milli Norður-Víetnama og Víetkong hreyfingarinnar, en þeir
fyrrnefndu yfirtóku forustu hennar eftir 1965. Á meðan stjórnaði Ngo Dinh Diem
suðurhlutanum í andkommúnískum anda, studdur af Bandaríkjamönnum sem höfðu
miklar áhyggjur af útbreiðslu kommúnismans. Hann hafði ekki í huga að sameina
Víetnam eins og Genfarsáttmálinn kvað um og smám saman hófst uppreisn gegn
stjórn hans. Stjórn hans var spillt og ótraust og á endanum var honum steypt af
stóli í nóvember 1963 með byltingu hersins. Fram að þessu hafði stuðningur
Bandaríkjamanna aðallega verið efnahagslegur en Kennedy stjórnin ákvað að auka
fjölda „tækniráðgjafa“ í landinu upp í 15.000 talsins. Talið er að
Bandaríkjamenn hafi staðið að baki byltingarinnar og látið myrða Diem. Þeir
vonuðust þá eftir virkari stjórn í kjölfarið en það rættist ekki.

Mikil straumhvörf urðu í stríðinu í ágúst árið 1964, þegar Bandaríkjamenn
ásökuðu Norður-Víetnama um að hafa ráðist á skip úr bandaríska flotanum. Þetta
taldi bandaríska þingið næga ástæðu til þess að gefa forsetanum heimild til að
reiða fram beinni aðstoð við Suður-Víetnama með hersveitum og flugvélum. Þetta
atvik er þó umdeilt og talið er að það hafi verið skipulagt af Bandaríkjamönnum.

Í upphafi síðara stríðsins réðu skæruliðar Vietkong hreyfingarinnar mestu í
sveitum landsins en stjórn Suður-Víetnama og Bandaríkjanna réðu borgunum.
Stríðið var aðallega háð í suðurhluta landsins en Bandaríkjamenn gerðu þó miklar
loftárásir á norðurhluta landsins í þeim tilgangi að hindra birgðaflutninga til
skæruliðanna. Þegar líða tók á stríðið fóru þjálfaðar hersveitir frá
Norður-Víetnam að streyma á vígvellina skæruliðahreyfingunni til aðstoðar. En um
leið fjölgaði mjög í bandarískum hersveitum og árið 1967 var herlið þeirra orðin
hálf milljón manna. Þeir dreifðu eiturefnum og napalm sprengjum úr lofti yfir
stór skóglendi og þorp í því skyni að eyðileggja þá staði sem skæruliðar gætu
leynst á. Skæruliðarnir höfðu líka eitt herbragð sem fólst í því að grafa
gríðarlega flókin neðanjarðargöng. Í því kerfi voru um 16.000 hermenn sem gátu
komið andstæðingum sínum sífellt óvart með árásum sínum.

Á miðjum 7. áratugnum fór að bera mikið á mótmælum gegn stríðinu, þá aðallega í
Bandaríkjunum. Árið 1968 fóru Bandaríkjamenn að hallast að því að gefast upp.
Ári síðar fóru þeir að kalla hersveitir sínar til baka og árið 1973 var
undirritaður vopnahléssamningur. Stríðinu lauk þó ekki endanlega fyrr en árið
1975 þegar Norður-Víetnamar höfðu unnið algjöran sigur á Suður-Víetnömum.
Stríðið í Víetnam voru fyrstu hernaðarátökin sem voru sýnd í sjónvarpinu um
allan heim. Þegar tölur látinna og særðra hermanna jukust fór fólkið að streyma
út á götur og mótmæla. Þessi miklu mótmæli gegn stríðinu var meginástæða þess að
Nixon þáverandi forseti Bandaríkjanna ákvað að hætta stríðsrekstrinum.



https://is.wikipedia.org/wiki/St%C3%A6r%C3%B0fr%C3%A6%C3%B0i

Stærðfræði er rökvísindi sem beitir ströngum, rökfræðilegum aðferðum til að fást
við tölur, rúm, ferla, varpanir, mengi, mynstur, breytingar o.þ.h. Einnig er
stærðfræði sú þekking sem leidd er út með rökréttum hætti frá ákveðnum
fyrirframgefnum forsendum sem kallaðar eru frumsendur. Þeir sem starfa við
rannsóknir og hagnýtingu á stærðfræði eru kallaðir stærðfræðingar.

Þrátt fyrir að stærðfræðin sé ekki náttúruvísindagrein þar eð stærðfræðingar
gera ekki athuganir eða tilraunir á náttúrunni er hún ein helsta undirstöðugrein
allra raunvísinda, verkfræði og hagfræði. Hvergi hefur þó orðið jafn sterk
samsvörun milli stærðfræðinnar og hins raunverulega heims og í eðlisfræði.
Uppgötvanir stærðfræðinga á nýjum stærðfræðilegum fyrirbærum virðast oft hafa
litla tengingu við raunveruleikann þegar þær eiga sér stað, en leiða jafnoft til
framfara í tilteknum vísindagreinum.

Stærðfræði hefur fylgt manninum frá örófi alda, en elstu skráðu heimildir sýna
stærðfræði í mikilli notkun í Súmeru og síðar Babýlóníu, þar sem vitað er að
menn þekktu pí, hornasummu þríhyrnings og veldisreikning, svo að fátt eitt sé
nefnt. Babýlóníumenn héldu skrár yfir landareignir og búfénað, stunduðu verslun,
og skiluðu jafnvel mjög frumstæðum skattaskýrslum. Þessi iðja krafðist skilnings
á tölum og einföldum reikniaðgerðum sem giltu um tölurnar, svo sem samlagningu,
frádrátt, margföldun og deilingu.

Þó eru til enn þá eldri heimildir um stærðfræði, frá því löngu áður en ritlistin
kom til. Fornleifafræðingar hafa fundið mannvistarleifar í suðurhluta Afríku sem
benda til þess að reikningar og tímamælingar (byggðar á staðsetningu stjarna)
hafi verið stundaðar um 70.000 f.Kr. Ishangobeinið, sem fannst við upptök Nílar
(í Norðaustur-Kongó), varðveitir elstu þekktu heimildina um runu frumtalna,
ásamt nokkrum jafnhlutfallarunum, en beinið er frá um 20.000 f.Kr. Fornegyptar
gerðu teikningar af einföldum rúmfræðilegum fyrirbærum um 5.000 f.Kr.

Yngri heimildir eru til frá Indlandi. Eftir hrun siðmenningarinnar í Indusdalnum
um 1.500 f.Kr. komu fram ýmsir stærðfræðingar. Málfræðingurinn Panini lagði fram
málfræðireglur á 5. öld f.Kr. fyrir sanskrít með hætti sem líkist nútímalegu
stærðfræðitáknmáli. Var fágun þess slík að búa má til Turing-vélar með því. Í
dag er Panini-Backus-málskilgreiningarformið gjarnan notað til að skilgreina
formleg mál í tölvum.

Indverski stærðfræðingurinn Pingala, sem uppi var á 4. eða 3. öld f.Kr.
rannsakaði það sem við þekkjum í dag sem Fibbonaccirununa, ásamt
Pascalsþríhyrningnum og tvíundarkerfi. Hann notaðist við einfaldan punkt til
þess að tákna núll, en það er eitt af elstu dæmum um sérstakt tákn fyrir núll.

Bakshalihandritið, sem var ritað einhvern tímann á milli 200 f.Kr. og 200 e.Kr.
sýnir meðal annars lausnir á línulegum jöfnuhneppum með allt að fimm óþekktum
stærðum, lausn annars stigs jöfnu, geómetrískar raðir og jafnvel neikvæðar
tölur, sem þóttu vafasamar í margar aldir þar á eftir. Einnig virðast indverskir
stærðfræðingar frá Jaina-tímabilinu hafa þekkt mismunandi stig óendanleika,
mengjafræði, logra, umraðanir og margt fleira.

Saga grískrar stærðfræði hófst um 500 f.Kr. þegar Þales og Pýþagóras fluttu
þekkingu Babýlóníumanna og Egypta til Grikklands. Þales notaði rúmfræði til að
reikna hæðir píramída og fjarlægð skipa frá ströndu. Talið er að Pýþagóras hafi
lagt fram pýþagórasarregluna, sem er kennd við hann, og að hann hafi notað
algebraískar reglur til að reikna út pýþagórískar þrenndir.

Í Kína árið 212 f.Kr. skipaði keisarinn Qin Shi Huang (Shi Huang-ti) fyrir um að
allar bækur skyldu brenndar. Þó svo að þessari tilskipun hafi ekki verið fylgt
til hlítar, hefur lítið varðveist um sögu kínverskrar stærðfræði. Það að
Kínverjar skrifuðu á bambus gerði lítið til þess að bæta úr því.

Heimildir um talnaritun hafa fundist í skjaldbökuskeljum, en Kínverjar notuðust
við tugakerfi sem var þannig að tölur voru ritaðar ofan frá og niður, með tákni
hverrar einingar, ásamt tugveldismargföldunartákni inn á milli. Þannig var talan
123 rituð með því að skrifa táknið fyrir 1, svo táknið fyrir hundrað, svo táknið
fyrir 2, svo táknið fyrir tug, loks táknið fyrir 3. Á sínum tíma var þetta
fullkomnasta talnaritunarkerfi heims, en það gaf færi á útreikningum með
reiknitækjum á borð við suan pan og abakus.

Elsta stærðfræðitengda ritið sem lifði af bókabrennuna var I Ching frá 12. öld
f.Kr., sem notast við 64 umraðanir strika sem voru ýmist heil eða brotin. Þýski
stærðfræðingurinn Gottfried Wilhelm von Leibniz hafði mikinn áhuga á þessu riti,
og telja sumir að hugmynd hans að tvíundarkerfinu hafi komið þaðan.

Kínverjar uppgötvuðu ýmislegt sem Evrópa fór lengi vel á mis við, á borð við
neikvæðar tölur, tvíliðuregluna, notkun fylkjareiknings til að leysa línuleg
jöfnuhneppi, og kínverslu leifaregluna. Einnig þekktu Kínverjar
Pascalsþríhyrninginn og þríliður löngu áður en þær þekktust í Evrópu.

Íslamska heimsveldið sem náði yfir Miðausturlönd, norðurhluta Afríku,
Íberíuskagann og hluta Indlands (sem nú er Pakistan) á 8. öld varðveitti og
þýddi mikið af grískum stærðfræðiritum, sem þá höfðu gleymst víða í Evrópu.
Einnig voru þýdd indversk stærðfræðirit, sem höfðu mikil áhrif, og urðu grunnur
að gerð arabískra talna, sem við notum í dag.

Muhammad ibn Musa al-Khwarizmi ritaði inngangsrit að því sem í dag þekkist sem
algebra, og er það nafn dregið af einu orði í nafni bókarinnar. Einnig er erlent
nafn reiknirita (algóriþmi) dregið af nafni al-Khwarizmi sjálfs. Algebra
þróaðist talsvert í höndum Abu Bakr al-Karaji (953-1029), og Abul Wafa þýddi
verk Díófantósar, og fann síðar upp tangens.

Elstu heimildir um notkun talna og stærðfræði á Íslandi (reyndar öllum
Norðurlöndum) er úr Hauksbók eftir Hauk Erlendsson.

Þetta eru aðeins nokkrar greinar innan stærðfræðinnar, fyrir lengri lista sá
aðalgreinina fyrir þennan lið.

Pýþagóras — Leibniz — Newton — Euler — Gauss — Mandelbrot — Shannon — Turing —
Wiles — Fermat — Gödel



https://is.wikipedia.org/wiki/Gull

Gull er frumefni með efnatáknið Au (latína aurum) og er númer 79 í lotukerfinu.
Þetta er mjúkur, gljáandi, gulur, þungur, hamranlegur og linur hliðarmálmur sem
er ónæmur gegn flestum efnum en hægt er að vinna á honum með klór, flúor og
kóngavatni. Gull finnst sem molar eða sem gullkorn í grjóti og í árseti. Gull er
einn af myntmálmunum.

Gull var áður fyrr notað sem seðlafótur margra þjóða og er einnig notað í
skartgripagerð, tannlækningar, og í rafeindavörur. ISO gjaldmiðilstákn þess er
XAU.

Gull er æðstu verðlaun á íþróttamótum, en annað sætið færir silfur og það þriðja
brons. Orðið gull (í fleirtölu) var áður fyrr notað yfir barnaleikföng.

Gull er aðlaðandi og mjög verðmætur málmur, sem þekkst hefur í a.m.k. 5500 ár.
Gull finnst stundum sjálfstætt í náttúrunni en finnst þó venjulega í sambandi
við silfur, kvars (SiO2), kalsít (CaCO3), blý, tellúr, sink eða kopar. Gróflega
áætlað er um 1 millígramm af gulli uppleyst í hverju tonni af sjó, en vinnsla á
því úr sjó myndi þó ekki svara kostnaði. Áætlað hefur verið að hægt væri að koma
öllu gulli sem þegar hefur verið hreinsað, fyrir í tening sem væri 20 metrar á
kant.

Gull er mótanlegast og teygjanlegast allra málma. Eina únsu af gulli er hægt að
fletja út í þynnu sem er um 5 metrar á kant. Þynnur af gulli eru notaðar í
gyllingu handverks og listmuna. Þykkt einnar slíkrar þynnu getur verið um
0,000127 millimetrar, eða um 400 sinnum þynnri en mannshár.

Hreint gull er lint og er venjulega blandað saman við aðra málma eins og silfur,
kopar, platínu eða palladíum til að auka styrkleika þess. Gullblöndur eru
notaðar til framleiðslu skartgripa og skrautmuna, í tannfyllingar og í smámynt.
Magn gulls í málmblöndu er mælt með mælieiningu sem nefnist karat. Eitt karat
samsvarar 1 hluta af 24, þannig að í 18 karata gullhring eru 18 hlutar af hreinu
gulli og 6 hlutar af íblöndunarefnum.

Gull er góður leiðari hita og rafmagns og tærist ekki í andrúmslofti. Því er
hægt að nota gull í rafmagnstengla og rafrásir. Gull endurspeglar einnig
innrauðri geislun mjög vel, sem gerir það nothæft til varnar geimflaugum og
skýjakljúfum gegn hita sólarinnar. Hægt er að nota gyllta spegla til framleiðslu
sjónauka sem næmir eru fyrir innrauðu ljósi.

Geislavirk samsæta gulls (198Au) er notuð við geislameðferð gegn krabbameini.
Gull-natríum-þíósúlfat (AuNa3O6S4) er notað í meðferð við gigt. Gullklórsýra
(HAuCl4) er notuð til varðveislu ljósmynda með því að skipta út silfuratómunum
sem þegar eru til staðar í ljósmyndum.



https://is.wikipedia.org/wiki/Fars%C3%ADmi

Farsími er lítill þráðlaus handsími. Farsímar notast við farsímakerfi sem er ein
tegund þráðlauss og langdrægs símkerfis. Orðið farsími á yfirleitt við símtæki
notenda, en þau er ekki mögulegt að nota án farsímakerfis á borð við GSM. Orðið
þráðlaus sími á oftast við þráðlausan heimasíma ásamt móðurstöð, sem er
skammdrægt símtæki.

Helsti tilgangur farsíma er að hringja og senda smáskilaboð (SMS). Auk þessarar
grunnvirkni gera nútímafarsímar manni kleift að gera margt fleira, til dæmis
vafra á netinu, taka myndir, taka upp myndbönd, hlusta á tónlist, horfa á
sjónvarpsefni og kvikmyndir, spila tölvuleiki og greiða fyrir vörur. Farsímar
sem bjóða upp á slíka möguleika eru oft kallaðir snjallsímar. Slíkir símar eru
oft með snertiskjá og/eða lyklaborð, hraðari örgjörva og meira geymluspláss
fyrir margmiðlunarefni og öpp.

Farsímar voru um langt skeið einn af draumum fjarskiptaverkfræðinga. Árið 1959
skrifaði Arthur C. Clarke ritgerð sem innihélt líflegan og að mörgu leyti
nákvæman spádóm um farsíma, þar sem hann sá fyrir sér „persónulegt senditæki,
svo lítið og þétt að hver maður gengur með það.“ Hann skrifaði „sá tími mun koma
að við getum hringt í einstakling hvar sem er á jörðinni með því einu að velja
símanúmer.“ Samkvæmt draumórum Clarkes myndi slíkt tæki líka geta fundið
staðsetningu einstaklings þannig að „enginn myndi týnast að óþörfu“. Seinna
spáði hann í ritgerðinni Profiles of the Future að tilkoma þessa tækis væri á
miðjum níunda áratugnum.

Meðal forvera farsímans voru hliðræn útvarpstæki notuð í skipum og
járnbrautarlestum. Kapphlaup til að kynna til sögunnar eiginlega farsíma hófst í
alvöru eftir seinni heimsstyrjöldina og þróunin átti sér stað í mörgum löndum.
Framförum í farsímatækni má skipta í nokkrar kynslóðir, en elstu kerfin teljast
til 0G (núllkynslóðarinnar). Sem dæmi um slík kerfi má nefna Mobile Telephone
Service frá Bell System og arftaka þess, Improved Mobile Telephone Service.
Þessi 0G-kerfi voru mjög dýr og gátu ekki flutt mörg símtöl í einu. Þau voru
ekki heldur byggð á „sellum“ (sjá farsímakerfi).

Bandaríska fyrirtækið Motorola sýndi fyrsta handfarsímann árið 1973. Fyrsta
sjálfvirka farsímanetið var opnað í Japan árið 1979 af NTT. Í kjölfar þess var
Norræna farsímakerfinu (NMT) hleypt af stokkunum í Danmörku, Finnlandi, Noregi
og Svíþjóð. Fleiri farsímanet voru síðan opnuð í öðrum löndum á miðjum níunda
áratugnum. Þessi 1G (fyrstu kynslóðar)-kerfi gátu flutt miklu fleiri símtöl en
0G-kerfin en byggðu samt enn á hliðrænni tækni.

Árið 1991 var fyrsta stafræna farsímanetið opnað í Finnlandi af Radiolinja.
Þetta 2G-kerfi var byggt á GSM-staðlinum og var kveikjan að mikilli samkeppni á
þessu sviði. Póstur og sími opnaði fyrsta GSM-netið á Íslandi þann 16. ágúst
1994. Tíu árum síðar var 3G-farsímakerfi byggt á WCDMA-staðlinum ræst í Japan af
NTT DoCoMo. Fyrsta 3G-þjónustan á Íslandi fór í loftið þann 3. september 2007 á
vegum Símans. Alþjóðlegri 3G-væðingu símneta fylgdu framfarir eins og 3.5G eða
3G+ sem byggðu á HSPA-tækni. Bættur gagnahraði og afkastageta neta sem byggðu á
UMTS-kerfinu kom í kjölfar þessara framfara.

Fyrir 2009 var orðið ljóst að 3G-net yrðu ofhlaðin á einhverjum tímapunkti í
framtíðinni vegna aukinna vinsælda bandvíddafrekrar þjónustu. Vegna þessa fóru
farsímafyrirtæki að horfa til þróunar 4G-tækni sem ætlað er að flytja mikið
gagnamagn. 4G-kerfi eru allt að tíu sinnum hraðari en 3G-kerfi. Fyrstu
4G-staðlarnir sem komu á markað voru WiMAX (í boði hjá Sprint í Bandaríkjunum)
og LTE sem TeliaSonera bauð upp á fyrst í Skandinavíu. Þessi kynslóð
farsímatækni kom til Íslands þann 1. ágúst 2013 þegar Nova hleypti 4G-netinu
sínu af stokkunum.

Mest notaði möguleikinn í farsímum (fyrir utan símtöl) eru smáskilaboð eða SMS.
Fyrstu smáskilaboðin voru send frá tölvu til farsíma árið 1992 á Bretlandi, en
fyrstu smáskilaboðin frá einum síma til annars voru send í Finnlandi árið 1993.

GSM-símar krefjast lítillar samrásar sem heitir SIM-kort þannig að notandinn
geti hringt og sent skilaboð. SIM-kortið er svipað frímerki að stærð og í
flestum símum er það sett undir rafhlöðuna á bakhlið tækisins. Á SIM-kortinu er
IMSI-númerið geymt á öruggan hátt ásamt lykli sem auðkennir notandann.
SIM-kortið gerir notendum kleift að skipta á farsíma með því að taka kortið úr
einum síma og að setja það í annan. SIM-kort eru líka notuð í spjaldtölvum og
netpungum sem nota farsímakerfið til gagnaflutninga.

Frá 2010 höfðu slíkir farsímar verið vinsælir í Indlandi, Indónesíu og öðrum
nýmörkuðum þar sem þeir svöruðu eftirspurn eftir lægri rekstrarkostnaði. Á
þriðja ársfjórðungi ársins 2011 seldi Nokia 18 milljónir farsíma með tveimur
SIM-kortshólfum sem tilraun til að bæta upp tapið á snjallsímamarkaðnum.

Í dag uppfylla margir farsímar ekki kröfur sanntrúaðra gyðinga um hógværð. Til
að svara þessari eftirspurn þarf farsíma án aðgangs að netinu, smáskilaboða eða
myndavéla. Þessir „kosher“-farsímar eru samþykktir af rabbínum fyrir notkun í
Ísrael og annars staðar í heiminum. Sumir eru jafnvel samþykktir fyrir notkun á
sabbatsdögum fyrir þá sem vinna í heilsugæslu, öryggisgæslu eða annarri
almannaþjónustu, þrátt fyrir að bannað sé að nota raftæki á sabbatsdögum.

Heimsins stærsta farsímanet eftir notendum er China Mobile með yfir 500 milljón
áskrifendur. Yfir 50 farsímafyrirtæki eru með yfir 10 milljón áskrifendur en
yfir 150 farsímafyrirtæki eru með að minnsta kosti milljón áskrifendur frá og
með árslokum 2009. Í febrúar 2010 voru farsímaáskrifendur orðnir yfir sex
milljarðar og búist er við að þeim haldi áfram að fjölga.

Á Íslandi er mikil farsímavæðing en 330 þúsund farsímar voru í notkun hérlendis
frá og með 2009. Um það bil 66% Íslendinga eiga snjallsíma samkvæmt könnun MMR.
Í dag reka ýmis fyrirtæki farsímanet á Íslandi, svo sem Síminn, Vodafone, Nova,
Tal, Alterna og Hringdu.

Fyrir árið 2010 var Nokia leiðandi á farsímamarknaðnum en frá þeim tíma hefur
samkeppni frá öðrum framleiðendum vaxið mikið. Í Asíu tóku fyrirtæki eins og
Micromax, Nexian og i-Mobile yfir markaðshlutdeild Nokia smám saman. Farsímar
sem keyra Android-stýrikerfið höfðu líka áhrif á markaðshlutdeild Nokia í þessum
heimshluta. Í Indlandi féll markaðshlutdeild Nokia í 31% úr 56% á þessu
tímabili. Kínverskir og indverskir framleiðendur ódýrra farsíma tóku bróðurpart
viðskiptavina Nokia.

Á fyrsta ársfjórðungi 2012 tók Samsung yfir stöðu Nokia sem stærsti framleiðandi
farsíma en það seldi 93,5 milljón eintök það ár, meðan Nokia seldi 82,7 milljón
eintök. Sama ár lækkaði Standard & Poor's lánshæfismat Nokia í BB+/B með
neikvæðum horfum vegna mikils taps og slæmrar sölu á Lumia-snjallsímum, sem
nægðu ekki til að bæta upp samdrátt í tekjum af farsímum byggðum á
Symbian-stýrikerfinu. Árið 2013 festi Microsoft kaup á farsímadeild Nokia.

Farsímar eru notaðir í ýmsum tilgangi, til dæmis til að hafa samband við
fjölskyldu og vini, stunda viðskipti og í neyðartilvikum. Sumir eiga fleiri en
einn farsíma fyrir ólíka notkun, til dæmis fyrir persónuleg not eða vegna
atvinnu. Hægt er að nota fleira en eitt SIM-kort til að borga sem minnst fyrir
símaþjónustuna; til dæmis gæti eitt SIM-kort boðið upp á ódýrari símtöl
innanlands og annað ódýrari símtöl utanlands, í staðinn fyrir að nota SIM-kort á
reiki erlendis. Farsíminn hefur verið notaður í ýmsu samhengi í samfélaginu:

Eitt fyrsta dæmið um dreifingu og sölu margmiðlunar í gegnum farsíma var þegar
finnska fyrirtækið Radiolinja hóf sölu á hringitónum árið 1998. Stuttu eftir það
var annað efni í boði eins og fréttir, tölvuleikir, brandarar, stjörnuspá,
sjónvarpsefni og auglýsingar. Í fyrstu var mikið af þessu efni bara afrit af því
sem áður var til, til dæmis auglýsingaborðar eða yfirlit úr sjónvarpsfréttum.
Undanfarin ár hefur þetta breyst smám saman og nú er mikið efni framleitt
eingöngu fyrir farsíma, t.d. öpp.

Árið 2006 náði verðmæti farsímamiðla 31 milljarður bandaríkjadala og var á þeim
tíma verðmætara en netmiðlar. Árið 2007 var verðmæti tónlistarefnis í farsímum
9,3 milljarðar dollara og farsímaleikja 5 milljarðar dollara.

Notkun farsíma undir stýri ökutækja er útbreidd en umdeild. Truflanir meðan á
akstri stendur geta aukið áhættu á slysum. Vegna þess er bannað að nota farsíma
undir stýri í mörgum löndum. Í Egyptalandi, Ísrael, Japan, Portúgal og Singapúr
er bannað bæði að nota farsíma með höndunum og með handfrjálsum búnaði undir
stýri. Annars staðar, meðal annars á Bretlandi, Íslandi, í Frakklandi og sumum
fylkjum Bandaríkjanna, er aðeins bannað að nota símann með höndunum.

Með aukinni tækni farsíma í dag eru þeir orðnir næstum eins og fartölvur í
notkun. Þess vegna á lögreglan erfitt með að greina á milli notkunar farsíma
meðan á akstri stendur. Þetta er meira áberandi í löndum þar sem er bannað bæði
að nota símann í höndunum og með handfrjálsum búnaði, því ekki er auðvelt að
greina hvernig verið er að nota símann með því að horfa á ökumanninn. Þar af
leiðandi geta ökumenn verið stöðvaðir fyrir að nota símann ólöglega þegar þeir
eru í raun og veru að nota hann löglega, til dæmis til að spila tónlist eða sem
GPS-tæki.

Rannsóknir hafa líka verið gerðar á notkun farsíma á reiðhjólum og afleiðingar
hennar.

Í mörgum löndum er boðið upp á netbanka í farsímum og er sums staðar er hægt að
greiða reikninga með smáskilaboðum. Í Kenýa geta viðskiptavinir
símafyrirtækisins Safaricom notað bankaþjónustuna M-PESA til að geyma peninga á
SIM-kortunum sínum, svo dæmi sé nefnt. Hægt er að leggja peninga inn á eða taka
þá út af M-PESA-reikningum í verslunum Safaricom, auk þess að millifæra peninga
á milli fólks og nota þá til að borga heimilisreikninga.

Tilraunir með greiðslur með farsímum voru fyrst gerðar í Finnlandi árið 1998
þegar tveir sjálfsalar Coca-Cola í Espoo voru útbúnir tæki til að taka á móti
greiðslum með SMS. Hugmyndin hefur breiðst út um heiminn og nú er slíkan
greiðslumáta að finna í mörgum löndum.

Með sumum farsímum er hægt að greiða beint með því að snerta posa með þeim.
Þessi snertilaus greiðslumáti virkar á svipaðan hátt og snjallkort, þ.e. með
nærsamskiptum (NFC).

Farsímar geta verið notaðir til að safna gögn um staðsetningu notandans. Meðan
kveikt er á símanum er auðvelt að finna landfræðilega staðsetningu tækisins,
hvort sem hann er í notkun eða ekki. Þetta er gert með því að reikna út muninn á
tímanunum sem tekur merkið að fara frá einu loftneti í nágrenni tækisins til
annars.

Farsímafyrirtæki, lögreglan og ríkisstjórnin geta fylgst með ferðum
farsímanotanda í gegnum bæði SIM-kortið og símann sjálfan.

Samkvæmt Fjarskiptaumboði Bandaríkjanna (FCC) er farsímaþjófnaður einn þriðji
hluti allra þjófnaða í Bandaríkjunum. Lögreglan í San Francisco komst að því að
helmingur allra þjófnaða í borginni voru á farsímum. Framleiðendur farsíma hafa
brugðist við þessari þróun með því að gera eiganda símans kleift að afvirkja
símann úr fjarlægð, sem dregur úr líkunum á því að honum sé stolið og gerir
erfiðara að selja símann áfram.

Áhrif geislunar frá farsímum á mannslíkamann hafa verið mikið rannsökuð í
kjölfar sívaxandi vinsælda tækjanna. Farsímar senda frá sér rafsegulgeislun á
örbylgjutíðni en telja sumir að þessi geislun sé skaðleg heilsunni. Ekkert
bendir til þess að geislunin sjálf sé hættuleg á neinn hátt. Mörg önnur
fjarskiptakerfi senda frá sér svipaða geislun og farsímar, til dæmis þráðlausir
netbeinar.

Þann 31. maí 2011 skýrði Alþjóðaheilbrigðismálastofnunin frá því að farsímar
gætu verið skaðlegir heilsunni til lengri tíma og sagði að geislun frá farsímum
„gæti valdið krabbameini í mannfólki“ eftir hópur vísindamanna skoðuðu
rannsóknir um öryggi farsíma. Stofnunin setur farsíma í flokk 2B, ásamt kaffi og
öðrum mögulega krabbameinsvaldandi efnum.

Nokkrar nýlegar rannsóknir benda til mögulegrar samsvörunar á milli notkunar
farsíma og sumra tegunda heila- og munnvatnskirtlaæxla. Lennart Hardell og aðrir
greindu 11 rannsóknir úr ritrýndum fræðitímaritum og komust að þeirri niðurstöðu
að notkun farsíma í a.m.k. tíu ár „meira eða minna tvöfaldar líkurnar á því að
einstaklingur sé greindur með heilaæxli á sömu hlíð höfuðsins og er notuð þegar
talað er í farsímann“.

Ein rannsóknin sem fjallað er um í greiningunni sýndi að „hættan á
heilakrabbameini jókst um 40% hjá þeim sem notuðu farsímann mest (að meðaltali
30 mínútur á dag á 10 ára tímabili)“. Þetta stangast á við fyrri skoðun þeirra
að ólíklegt væri að farsímar eða stjórnstöðvar þeirra yllu krabbameini og að
engin sannfærandi gögn um önnur áhrif á heilsufar hefðu fundist. Í sumum löndum,
til dæmis Frakklandi, hefur verið ráðlagt að yngri börn noti ekki farsíma vegna
óvissu um heilsufarsafleiðingar þeirra. Samt sem áður kom út rannsókn í British
Medical Journal þann 24. mars 2012 sem dró fullyrðingar þessar í efa, vegna þess
að aukning á tilfellum heilakrabbameins hefur ekki verið í samræmi við aukna
notkun farsíma.

Rannsóknir benda til þess að um 40-50% áhrifa farsíma á umhverfið stafi af
framleiðslu prentplatanna og samrásanna. Neytendur kaupa nýja farsíma á 11 til
18 mánuða fresti að meðaltali. Gömlu símunum er þá hent og ýta undir rafrænan
úrgang. Farsímaframleiðendur sem selja vörurnar sínar í Evrópu verða að fylgja
Reglugerð Evrópusambandsins um rafrænan úrgang (WEEE).

Margir farsímar innihalda dýrmæt efni sem hægt er að endurvinna. Þetta dregur úr
notkun orku og annarra auðlinda sem þarf til að vinna þessi efni úr námum. Ef
þessi efni eru sett í landfyllingu geta þau mengað loftið og jarðveginn og
jafnvel drykkjarvatn. Sumir farsímar innihalda blý sem er afar eitrað efni.
Prentplöturnar í farsímum geta innihaldið kopar, gull, sink, beryllín, tantalín,
koltan og önnur dýr eða sjaldgæf hráefni.



https://is.wikipedia.org/wiki/Eistland

Eistland, Lýðveldið Eistland eða Eesti Vabariik (eistneska: Eesti) er land í
Norður-Evrópu við Eystrasalt og Kirjálabotn. Það á landamæri að Rússlandi í
austri og Lettlandi í suðri en norðan við Kirjálabotn er Finnland. Það er eitt
Eystrasaltslandanna, en hin eru Lettland og Litháen.

Í Eistlandi er þingræði. Landinu er skipt í fimmtán sýslur, þar sem höfuðborgin
og stærsta borgin er Tallinn. Í Eistlandi búa 1,3 milljónir manna. Landið er
einn af fámennustu aðilum Evrópusambandsins, NATO og Schengen-svæðisins.
Opinbera tungumálið, eistneska, er finnsk-úgrískt tungumál sem er nátengt
finnsku og samísku.

Landið er iðnríki með öflugt hagkerfi. Það er aðili að OECD. Það er ofarlega á
lista yfir lönd eftir vísitölu um þróun lífsgæða og efnahagslegt frelsi,
lýðfrelsi, menntun og frelsi fjölmiðla mælist þar hátt (í þriðja sæti árið
2012).

Eistland hefur verið byggt finnsk-úgrískum þjóðflokkum síðan á forsögulegum
tíma. Landið var kristnað af þýskum riddurum og Dönum sem höfðu lagt það undir
sig 1227. Erlend ríki sem stjórnað hafa Eistlandi í gegnum söguna eru Danmörk,
Svíþjóð, Pólland og Rússland.

Eftir hrun Rússneska keisaradæmisins vegna Októberbyltingarinnar lýsti Eistland
yfir sjálfstæði sínu þann 24. febrúar 1918. Landið var svo innlimað í Sovétríkin
með valdi í júní 1940 og var það eitt af lýðveldum Sovétríkjanna til 20. ágúst
1991 er þau liðu undir lok og Eistland lýsti yfir sjálfstæði sínu á ný.
Þjóðhátíðardagur Eistlendinga er 24. febrúar.

Rússneskur her var í landinu allt til 1994 en síðan þá hefur Eistland nýtt sér
nýfengið frelsi til að mynda efnahagsleg og stjórnmálaleg tengsl við vestræn
ríki. Eistland fékk ingöngu í Atlantshafsbandalagið og Evrópusambandið árið
2004.

Eistland er stjórnarskrárbundið lýðræðisríki. Forseti þess er kosinn á 5 ára
fresti af þinginu. Ríkisstjórnin er handhafi framkvæmdavaldsins og mynduð af
forsætisráðherra og 14 öðrum ráðherrum sem forsetinn setur í embætti eftir að
þingið hefur samþykkt þá.

Löggjafarvald liggur hjá þinginu sem starfar í einni deild og er kallað
Riigikogu. Þingmenn eru 101 og er kjörtímabil þingsins 4 ár. Hæstiréttur
landsins er handhafi dómsvalds og eru dómarar 17. Forseti hæstaréttar er valinn
af þinginu og í kjölfarið skipaður af forseta ævilangt.



https://is.wikipedia.org/wiki/Edinborg

Edinborg (enska Edinburgh; gelíska Dùn Èideann) er höfuðborg Skotlands, önnur
stærsta borg landsins eftir Glasgow og sjöunda stærsta borg Bretlands. Íbúar eru
um 487.500 manns (2013). Borgin stendur við suðurströnd Forthfjarðar á
austurströnd Skotlands í Lothianhéraði. Edinborg hefur verið höfuðborg Skotlands
frá árinu 1437, þar er aðsetur skoska þingsins og skosku konungsfjölskyldunnar.
Þar er einnig að finna Þjóðminjasafn Skotlands, Landsbókasafn Skotlands og
Listasafn Skotlands. Edinborg er önnur stærsta miðstöð fjármála í Bretlandi á
eftir London.

Edinborgarkastali er eitt af einkennum Edinborgar, en kletturinn þar sem hann
stendur hefur verið notaður undir vígi allt frá 9. öld f.Kr. Holyrood-höll er
opinber búsetustaður bresku konungsfjölskyldunnar í Skotlandi. Gamli bærinn og
Nýji bærinn eru vernduð af [[heimsminjaskrá] Menningarmálastofnunar Sameinuðu
þjóðanna (UNESCO). Sögulega hefur Edinborg verið miðstöð fræðastarfs í
Skotlandi, sérstaklega á sviði læknisfræði, skosks réttar, vísinda og verkfræði.
Á tímum upplýsingarinnar var Edinborgarháskóli leiðandi í framförum á sviði
vísinda. Þar störfuðu heimsþekktir fræðimenn á borð við David Hume, Adam Smith,
Francis Hutcheson, Robert Burns, Adam Ferguson, John Playfair og Joseph Black.
Edinborg er einnig þekkt víða fyrir tvær árlegar listahátíðir;
Edinborgarhátíðina og Fringe-hátíðina sem haldnar eru í ágúst. Edinborg er annar
vinsælasti áfangastaður ferðamanna sem halda til Bretlands með rúmlega milljón
ferðamenn á ári.



https://is.wikipedia.org/wiki/Barn

Barn er ófullvaxinn einstaklingur, og er orðið yfirleitt aðeins notað um
ófullvaxna menn. Yfirleitt er æviskeiði manna þannig skipt í tvennt, þannig að
einstaklingurinn telst vera barn þar til hann er orðinn fullvaxinn, og telst
hann þá fullorðinn. Þó er til í dæminu að rætt sé um að unglingar séu þeir
einstaklingar sem eru ekki lengur börn, en eru þó ekki orðnir fullorðnir.

Ekki er til nein ákveðin skilgreining á því hvenær menn hætta að teljast börn,
og fer það að miklu leyti eftir samfélögum. Á Íslandi teljast allir
einstaklingar undir 18 ára aldri vera börn, en sums staðar myndu einstaklingar
allt niður í 14 ára aldur teljast fullorðnir. Karlkyns barn nefnist strákur eða
drengur, en kvenkyns barn stelpa eða stúlka.

Í íslensku er orðið barn einnig notað til að lýsa því að tiltekinn einstaklingur
sé afkvæmi annars einstaklings, annaðhvort karlkyns sonur hans eða kvenkyns
dóttir. Þegar orðið er notað í þeim skilningi er ekki alltaf um sérstaka
aldursskiptingu að ræða, þótt oftast sé orðið einnig notað um ófullvaxta
einstaklinga þegar það er notað í þessari merkingu.

Ungbarn, kornabarn, hvítvoðungur eða smábarn, er mjög ungt barn, yfirleitt ekki
eldra en eins til tveggja ára gamalt. Enska orðið „infant“, sem oft er notað í
svipuðum skilningi, er komið af latneska orðinu infans: „getur ekki talað“, og
er sú merking í samræmi við þann skilning að þegar börn hafi lært að tala séu
þau ekki lengur ungbörn.

Íslenska nafnorðið barn kemur af 2. kennimynd sagnarinnar að bera, en hún fer
eftir 4. hljóðskiptaröð: bera-bar-bárum-borið. Samsvarandi orð um afkvæmi
mannsins eru í mörgum náskyldum málum. Gotneska var að þessu leyti alveg eins og
íslenska og önnur Norðurlandamál, en í ensku hefur samsvarandi orð týnst. Í máli
Hjaltlendinga var barn bjadni (orðið til úr barnit, segir Jan de Vries), og
minnir á þann framburð sem tíðkaðist víða hér á landi. Skaftfellingar segja
sumir barnið með rödduðu r-i og löngu a-i. Af 4. kennimynd sagnarinnar að bera,
sem í forneskju hafði stofnsérhljóðið u, kemur nafnorðið bur = sonur, sömuleiðis
buri eins og í tvíburi og þríburi. Orðið nýburi er einnig af þessum meiði, en
fyrir eru til jóð eða ungbarn sem merkja það sama.



https://is.wikipedia.org/wiki/B%C3%BAddismi

Búddismi er trúarbrögð og heimspekikenningar sem eru byggð á kenningum
Siddhārtha Gátama (á sanskrít, á palí heitir hann Siddhattha Gotama), sem lifði
fyrir 2500 árum síðan. Siddharta Gátama hlaut síðar tignarheitið Búdda, sem
þýðir „hinn upplýsti“. Búddisminn náði mikilli útbreiðslu á Indlandi og þaðan
til Mið-Asíu, Srí Lanka og Suðaustur-Asíu og einnig til Austur-Asíu, Kína,
Mongólíu, Kóreu og Japan. Á síðari áratugum hefur búddismi fengið talsvert fylgi
meðal vesturlandabúa, meðal annars á Íslandi.

Óvíst er hversu marga má telja sem búddista í heiminum, í mörgum þeirra landa
þar sem búddismi hefur mikil áhrif, til dæmis Kína og Japan, telur fólk sig oft
til margra trúfélaga samtímis. En sennilega má álykta að fjöldi búddista sé á
bilinu 200 til 500 milljónir. Oft er talað um að um 380 milljónir fylgi
kenningum Búdda og gerir það búddisma að fjórðu stærstu trúarbrögðum heimsins.
Búddistar á austurlöndum hafa ekki notað þetta nafn heldur kallað sig fylgjendur
dhamma/dharma. Þeir tala oft um kjarna trúarinnar sem gimsteinana þrjá: Búdda,
dhamma/dharma og sangha, það er læriföðurinn, kenningin og söfnuðurinn.

Til eru mjög mismunandi stefnur innan búddismans sem eru mótaðar af ýmsum siðum
og venjum. Helstu greinar búddismans eru theravada (kenning öldunganna) og
mahāyāna (stóri vagninn). Stundum er vajrayāna-greinin talin sem sjálfstæð
þriðja greinin en oftast er hún talin undirgrein mahayana.

Búddistar nota fjölda hugtaka um heimspeki og kenningar sínar. Allmörg þessara
orða eru sameiginleg hindúisma en hafa oft ólíka þýðingu sem villir fyrir þeim
sem aðeins hafa yfirborðsþekkingu á þessum trúarbrögðum. Flest hugtökin eru
komin úr indversku tungumálunum, palí og sanskrít, og eru oftast mismunandi
eftir því úr hvoru málinu orðið er tekið. Theravada búddistar nota ætíð
palí-orðið en mahayana og aðrar greinar fremur sanskrítar-orðið. Mörg þessara
orða eru snarlík en valda þó misklíð ef einungis önnur útgáfan er notuð í
yfirliti um búddisma, má þar nefna hugtak það sem notað er um kenningu Búdda, á
palí heitir það dhamma en á sanskrít dharma, nirvana á sanskrít heitir nibbana á
palí. Sumar greinar mahayana-búddisma nota einnig sérstök hugtök úr öðrum málum
fyrir sérstök fyrirbæri í viðkomandi grein.

Búdda eða búddha er orð úr indversku tungumálunum palí og sanskrít og þýðir „sá
hefur vaknað“. Það er dregið af sögninni budh sem þýðir að vakna eða verða
meðvitaður og einnig að skilja.

Hugtakið búdda á þar af leiðandi ekki eingöngu við þann búdda, Siddharta Gátama,
sem lifði fyrir um það bil 2500 árum síðan og búddisminn er kenndur við.
Hugtakið nær yfir alla sem hafa öðlast sanna þekkingu um lífið og tilveruna og
hafa þannig losað sig við þjáningar samsara (endurfæðingarinnar) og náð nirvana.
Þannig notað hafa margir búddar verið til og enn fleiri eru á leiðinni.

Siddharta Gátama áleit sig ekki á nokkurn hátt vera guðlegan eða hafa öðlast
innblástur frá neinum guði eða guðum. Búdda verður sá sem hefur séð og skilið
hið raunverulega eðli tilverunar og yfirunnið sjálfan sig og þar með losað sig
úr greipum hugareitursins. Búddar eru ekki allsmáttugir í stíl við Guð
kristinna, múslima eða gyðinga. Mahayana-grein búddismans kennir að allir menn
geti orðið búddar óháð kyni, aldri eða stöðu.

Sá sem er nefndur sem stofnandi búddismans og sem trúin er kennd við hét
Siddharta Gátama (á sanskrít). Fátt er í raun vitað með vissu um hann. Meðal
annars er óvíst um hvenær hann lifði. Lengi var það talið að hann hafi lifað
milli 623 f.Kr. og 543 f.Kr., margir sagnfræðingar á seinni hluta 20. aldar
töldu hann hafa lifað milli 563 f.Kr. og 483 f.Kr. Samkvæmt opinberu tímatali
búddista var haldið upp á 2500 ára afmæli Gátama Búdda árið 1956.

Samkvæmt helgisögninni fæddist hann í bænum Rummindei (Lumbini á palí) þar sem
nú er Nepal og var indverskur prins. Það eru fremur öðru fjórir atburðir og
staðir tengdir þeim sem eru mikilvægir í frásögum búddista um líf Gátama Buddha:
Fæðing og æskuár í Lumbini í konungsríkinu Kapilavastu, uppvöknun hans undir
bodhi-trénu í Bodh Gaya, fyrsti fyrirlestur hans í Saranath og andlát hans og
innganga í nirvana í Kusinagar. Þessir fjórir staðir urðu snemma mikilvægir
pílagrímastaðir og eru enn. Sögur í máli og myndum um líf búdda hafa verið
mikilvægar í trúboði og skilningi á kenningum búddismans.

Búddismi er ólíkur öðrum trúarbrögðum að því leyti að það er ekki gert ráð fyrir
tilvist guðs. Búddistar neita því hins vegar ekki að til séu eða geti verið til
andlegar verur sem kalla mætti guði en þær eru óviðkomandi því að binda enda á
þjáningu mannanna. Þó svo búddisminn sé oftast skilgreindur sem trúarbrögð er
hann öllu fremur heimspeki og lífsmynstur.

Búddisminn skilgreinir lífið sem þjáningu og frá henni verður ekki komist vegna
þess að allar lífverur eru fastar í hinni eilífu hringrás endurfæðingar. Orsök
þjáningarinnar er löngun eða binding. Búddismi kennir rétta breytni og hvernig
eigi að forðast misgerðir; hvernig eigi að þjálfa og hreinsa hugann. Takmarkið
er að öðlast innra jafnvægi, innsýn, djúpstæða samúð með öðrum og óhlutbundna
gleði. Í hugarheimi búddista er þetta ekkert sem hægt er að öðlast með
utanaðkomandi hlutum eða áhrifum, það er einungis einstaklingurinn sem sjálfur
getur þjálfað hug sinn. Þessar kenningar, sem nefnd eru göfugu sannindin fjögur
og áttfaldi vegurinn eru sameiginlega kallaðar dhamma/dharma. Þjálfunin felst í
því að losa sig frá orsökum þjáningarinnar sem er langanir og það sem nefnt eru
„hugareitrið“ (hatur, græðgi, blekking og öfundsýki) og í stað þess að hugsa,
tala og bregðast við í samræmi við þessa vanahugsun „vakna upp“ eða „verða
uppljóma“ og sjá tilveruna eins og hún er í raun er. Grunnhugsunin er að feta
meðalveginn milli meinlætis og nautnafýsnar með þrotlausri baráttu og er það
leið við að ná valdi á sjálfum sér og gjörðum sínum. Markmiðið er að ná stigi
fullkomnunar og komast þannig undan því að fæðast á ný og ná nirvāņa.

Siðfræði búddista byggir á virðingu fyrir öllu lifandi og látlausum lífsstíl.
Huglæg ástundun einbeinist að siðferðilegum sjálfsaga (sila),
hugleiðslueinbeittni (samadhi), fyrirvaralausum kærleika (mettā) og vísdómi
(prajñā).

Samkvæmt heimsmynd búddista eru öll fyrirbrigði, huglæg jafnt sem hlutlæg, í
stöðugri breytingu. Huglæg og hlutlæg fyrirbæri verða til í margbreytilegu og
flóknu orsakasamhengi, eftir lengri eða skemmri tíma taka þau að breytast þar
til að þau hverfa og birtast í nýju formi. Öll huglæg og hlutlæg fyrirbæri hafa
áhrif á önnur fyrirbæri í óendanlegum vef orsaka og afleiðinga. Þetta gildir
fyrir öll fyrirbæri nema nirvana, nirvana hefur ekki áhrif á neitt annað og er
óbreytanlegt.

Vegna þess að öll fyrirbæri eru tengd í óendalegum vef orsaka og afleiðinga
hefur tilveran ekkert upphaf. Allar lífverur hafa lifað í óendanlegri keðju af
lífum, ekki svo að skilja að ein „sál“ hafi endurfæðst frá einu lífi í annað,
heldur að meðvitundin, hugurinn, endurfæðist í samræmi við karma sem hún hefur
skapað sér. Hún fer frá einu tilverustigi til annars eftir því sem hún hefur
unnið til með breytni sinni á hverju æviskeiði. Karma þýðir „að gera“ og er
lögmál orsaka og afleiðinga. Með mikilli einföldun má segja að góðar gerðir
uppskeri góðann aðbúnað og slæmar gerðir leiði til slæms aðbúnaðar. Í
búddismanum er enginn guð sem dæmir eða verðlaunar, karma er algjörlega
ópersónulegur kraftur. Lifandi verur móta sitt eigið líf með hegðun og hugsun.
Að skaða aðrar lífverur ber með sér neikvæð áhrif sem móta þjáningar annaðhvort
í þessu lífi eða á næstu tilverustigum. Þjáningar heimsins orsakast bæði af
skilningsleysi á þessu sambandi og röngum viðbrögðum við erfiðleikum. Af þessu
verður sú óendaleg hringrás endurfæðinga og þjáninga sem búddistar nefna
samsara.

Lífverur endurfæðast á mismunandi gervum allt eftir karma hvers og eins. Sum
gervi bera með sér mikla þjáningu og mannverur geta endurfæðst sem dýr. En
ekkert þessara tilverustiga er eilíft heldur undirorpið hnignun, dauða og
endurfæðingu. Búddistar telja það sérlega jákvætt að endurfæðast sem mannvera
því sambandið og jafnvægið milli þjáningar og hamingju í mannlífinu opna
möguleika á því að skynja eðli tilverunnar, losa sig úr samsara og ná nirvana.
Markmiðið er að ná stigi fullkomnunar og komast þannig undan því að fæðast á ný.

Í kenningum búddismans er lögð mikil áhersla á þolinmæði og æðruleysi, samúð með
öllu lifandi og ekki síst ábyrgð og valmöguleikum hvers og eins. Það er einungis
einstaklingurinn sem getur haft áhrif á sitt eigin karma.

Karmalögmálið eiga búddistar sameiginlegt með hindúum þó þeir skilji það ekki á
sama hátt. Meðal annars afneita búddistar algjörlega stéttakerfi hindúa.

Grundvallarkenning Gátama Búdda er sú að komast megi fyrir rætur þeirrar
þjáningar sem einkennir lífið með því að vinna á því sem nefnt er „hugareitrið“,
það er hatur, græðgi, blekking og öfundsýki. Stig af stigi má vinna gegn því og
leiðin er nefnd göfugu sannindin fjögur:

Siðareglur búddismans er í eðli sínu mjög frábrugðnar boðum og bönnum
abrahamískra trúarbragða (gyðingdómur, kristni og íslam), þar sem kenning Búdda
er ráð til manna til að komast á hærra tilverustig en ekki krafa neins guðdóms.
Það er ekki um að ræða rétt eða rangt heldur gjörðir sem hafa jákvæðar eða
neikvæðar afleiðingar. Einstaklingur sem velur að fylgja siðareglum búddista
getur með því öðlast betra karma. Allar greinar búddisma telja að þessar fimm
reglur, pañca-sīla, séu grundvöllur siðsamlegs lífernis:

Gátama Búdda stofnaði bæði munka- og nunnureglur með það fyrir augum að halda
kenningunni (dhamma) lifandi og til að vera fyrirmynd leikmanna. Þessar munka-
og nunnureglur eru kallaðar sangha. Reglur fyrir hegðun og starf munka og nunna
eru skráðar í helgiritinu Tripitaka og eru virtar af flestum greinum búddisma.
Þó hafa þær sumar aðlagað þær og lagt til nýjar reglur.

Allar greinar búddisma hafa munkareglur en ekki hafa allar nunnurelgur. Í
theravada-greininni dóu nunnureglurnar út, á Srí Lanka á 11. öld og í
Suðaustur-Asíu á 13. öld. Í helgiritinu Tripitaka segir að ný nunna verði að
viðurkennast af minnst fimm eldri nunnum svo reglurnar hurfu með öllu og eru
engar eiginlegar nunnureglur í theravada-löndunum. Það er þó algengt að eldri
konur gerist óformlegar nunnur og búi í klaustrum í allri Suðaustur-Asíu. Á
vesturlöndum hafa verið stofnaðar nunnureglur innan theravada-greinarinnar og
hefur það verið gert með aðstoð nunna frá öðrum greinum búddismans.

Til eru fjölmargar mismunandi stefnur innan búddismans sem eru mótaðar af ýmsum
siðum og venjum. Helstu greinarnar eru theravada („kenning öldunganna“) og
mahāyāna („farið meira eða stóri vagninn“). (Theravad-greinin er einnig þekkt
sem hinayana, „litla hjólið“. Það heiti er aldrei notað af fylgjendum theravada
sjálfum og er álitið vera niðurlægjandi.) Stundum er vajrayāna-greinin talin sem
þriðja greinin en oftast er hún talin undirgrein mahayana. Inntak kenninga allra
greinanna er þó hið sama það er að segja dhamma/dharma-kenningu Búdda, trúin á
endurfæðingu og grunnskilningur á karmalögmálinu. Allar stefnur búddismans
leggja áherslu á auðmýkt í daglegu lífi.

Theravada („kenning öldunganna“) er í meginatriðum íhaldssöm grein búddismans og
almennt talin standa næst fornum búddisma. Theravada byggir trúarskilning sinn
og framkvæmd einungis á því textasafni á indverska tungumálinu palí sem nefnt er
Tripitaka. Þetta eru elstu textar búddismans og eru viðurkenndir af öllum
greinum hans. Theravada-greinin er íhaldsamasta grein trúarinnar og segist í
alla staði boða upphaflegar og ómengaðar kenningar Gátama Búdda. Í hefð
theravada er Búdda upplýstur kennari og leiðsögumaður sem vísar vegin til
nirvana en ekki guðleg vera. Mikil virðing er borin fyrir munkum og einungis
þeir geta náð uppljómun. Trúarlegt fyrirmynd er svo nefndur arhat, það er sá er
sem hefur öðlast fullkomna innsýn, náð uppljómun og losnar því úr
endurfæðingarkeðjunni og gengur inn í nirvana. Theravada-greinin er megintrú á
Sri Lanka, í Taílandi, Búrma, Kambódíu og Laos.

Í viðbót við Tripitaka-textana nota mahayana-búddistar allmarga seinni tíma
helgitexta, allflestir þeirra skráðir um árið 100 e.Kr. Mahayana-búddistar nota
hugtök úr fornindverska tungumálinu sanskrít og helgirit þeirra, ásamt
Tripitaka, eru upphaflega á því tungumáli. Þar að auki eru ýmsar greinar innan
mahayana sem nota hugtök úr öðrum málum. Innan mahayana eru margar greinar sem
hafa mjög mismunandi túlkun á ýmsum atriðum kenningarinnar og aðferðum að ná
uppljómun. Má þar nefna ýmsar vajrayana-greinar sem einkennast mjög af dulúð og
leyndardómum, tíbetskan búddisma sem hefur orðið fyrir miklum áhrifum frá
vajrayana, zen (sem heitir Tjan á kínversku og sön á kóresku), sem einkum snýst
um hugleiðslu, og grein hins Hreina lands sem treystir helst á aðstoð búddans
Amitabha við að ná nirvana.

Mahayana-greinar búddisma eru megintrú eða mikilvæg trúarbrögð í Japan, Kína,
Kóreu, Mongólíu og Víetnam.

Vajrayana („Demantavagninn“) (sem einnig er nefnt Mantrayana, Tantrayana,
tantrískur eða dulhyggju-búddismi) er oft talinn hluti af mahayana-greininni
enda hafa þessar greinar sameiginlegan skilning á höfuðatriðum kenningarinnar.
Vajrayana hefur þó lagt til andlegar aðferðir sem ekki eru stundaðar af öðrum
búddistum. Þar má nefna hugleiðslu sem er beint að ákveðnum þáttum
búddatilverunnar og þar sem reynt er að sjá sig sem búdda. Í hugleiðslu
fylgjenda vajrayana eru einnig notaðar mandölur og möntrur. Mantra er
hljóðsamsetning sem er endurtekin aftur og aftur. Þekktast mantran er sennilega
om mani padme hum sem oft er þýtt sem „eðalsteinninn í lótusnum“ en samkvæmt
seinni tíma fræðimönnum er það helginafn á bodhisattvanum Avalokiteshvara.
Tíbetar trúa því að Dalai Lama sé Avalokiteshvara endurfæddur.

Mahayana-hefðin segir að tala þeirra sem eru og geta orðið Búddar sé ómæld og að
þeir geti aðstoðað trúaða að nálgast nirvana og að leikmenn geti leitað til
þeirra í bæn. Theravada-hefðin segir hins vegar að Gátama Búdda og forverar hans
séu hinir einu búddar. Þeir eru menn sem hafa orðið andlega upplýstir en þeir
eru á engan hátt yfirnáttúrulegir. Gátama Búdda er ekki guð eða guðlegur heldur
kennari og lærifaðir um áttföldu leið til frelsunar frá endurfæðingunni.
Theravada-hefðin er opin fyrir því að yfirnáttúrulegar og andlegar verur séu til
en hvorki þær né búdda geta aðstoðað menn að ná hærri andlegu sviði. Það er
einungis á valdi hvers einstaklings að leita eftir andlegri fullkomnum.
Mahayana, hins vegar, segir búdda vera andlegar eða nánast guðlegar verur sem
geta aðstoðað í andlegri leit og svara bænum. Sumar greinar mahayana, til dæmis
zen, leggja þó litla áherslu á þennan þátt búddismans.

Theravada-hefðin leyfir ekki að hefðir og siðir sem ekki er að finna í
upphaflegu helgiritunum séu tekin upp í trúna. Það einkennir hins vegar mahayana
hversu mikið af hefðum og siðum sem fyrir voru á þeim svæðum þar sem trúin hefur
breiðst út hafa verið aðlöguð trúnni. Mahayana notar helgitexta á mörgum
tungumálum en theravada-búddistar nota eingöngu palí sem helgimál. Theravada
halda einnig fast í það að einu helgitextarnir séu frumtextar Tripitaka á palí,
mahayana styðjast á hinn bóginn við fjölda texta á ýmsum tungumálum. Þetta hefur
valdið því að theravada-búddismi hefur átt mun erfiðara með trúboð heldur en
mahayana, sem hefur af þessum sökum orðið mun algengari grein trúarinnar. Það er
meðal annars einkum greinar innan mahyana sem hafa náð fótfestu á vesturlöndum á
síðustu áratugum.

Búddismi hefur haft áhrif á þróun tedrykkju í Austur-Asíu. Grunnatriðin í
japanskri teathöfn og kínverskri teathöfn er samhljómur náttúrunnar og rækt við
sjálfið auk þess að njóta tes við bæði formlegar og óformlegar aðstæður.

Talið er að samtals séu um 1000 búddistar á Íslandi, flestir þeirra ættaðir frá
Taílandi og fylgjendur theravada-greininni. Hafa þeir með sér Búddistafélag
Íslands sem stofnað var árið 1995. Þeir starfrækja eina búddamusterið á Íslandi,
á Vighólastíg 21 í Kópavogi og þar hafa munkar einning aðsetur.

Búddhistafélögin Karuna-hreyfingin og Zen-búddistar á Íslandi – Nátthagi fylgja
kenningum mahayanstefnunnar en Soka Gakkai á Íslandi byggir á japanskri
búddistahefð innan hennar.



https://is.wikipedia.org/wiki/Austur-%C3%9E%C3%BDskaland

Þýska alþýðulýðveldið (þýska: Deutsche Demokratische Republik, skammstafað DDR),
einnig þekkt sem Austur-Þýskaland var ríki sem stofnað var á hernámssvæði
Sovétríkjanna í Þýskalandi eftir seinni heimsstyrjöldina. Það var stofnað 7.
október 1949 og leið undir lok 3. október 1990 þegar austurþýsku sambandslöndin
gengu í vesturþýska ríkjasambandið (Bundesrepublik Deutschland) og núverandi
Þýskaland varð til.

Fyrir lok heimsstyrjaldarinnar síðari var það svæði sem síðar varð nefnt
Austur-Þýskaland staðsett nærri miðju þýska ríkisins og var raunar þekkt í
daglegu tali sem miðþýskaland (Mitteldeutschland). Austan ánna Oder og Neisse
voru stór landflæmi sem tilheyrt höfðu þýska ríkinu Prússlandi um langan aldur.
Þetta voru Pommern, Austur-Prússland, Vestur-Prússland, Efri Slésía, Neðri
Slésía og austurhluti Brandenborgar. Leiðtogar Bandamanna sömdu á
Jaltaráðstefnunni um að landamæri Póllands yrðu færð vestur að ánum Oder og
Neisse að stríðinu loknu til að bæta fyrir austari landsvæðin sem Sovétmenn
gerðu tilkall til. Niðurstaðan var því sú að miðþýskaland varð að austasta hluta
Þýskalands.

Á ráðstefnunum í Jalta og Potsdam var einnig rætt um hernám og stjórnun
Þýskalands að stríðinu loknu. Ákveðið var að sérstakt ráð (Allied Control
Council eða ACC) undir stjórn bandalagsríkjanna fjögurra, Bandaríkjanna,
Bretlands, Frakklands og Sovétríkjanna skyldi fara með stjórn Þýskalands og
skipti það landinu í fjögur hernámssvæði sem hvert var í reynd undir beinni
stjórn eins bandalagsríkis og skyldi svo vera þar til Þýskaland fengi fullveldi
á ný.

Sambandslöndin Mecklenborg-Vorpommern, Brandenborg, Saxland, Saxland-Anhalt og
Þýringaland voru undir hernámsstjórn Sovétríkjanna (Sowjetische Besatzungszone
eða SBZ). Sovétmenn mótmæltu fljótlega þeim efnahagslegu og stjórnmálalegu
breytingum sem tóku að eiga sér stað á vestari hernámssvæðunum þremur og sögðu
sig úr ACC árið 1948. Upp úr því varð SBZ, ásamt sovéska hluta Berlínar, að
Austur-Þýskalandi. Á svipuðum tíma tóku vestari hernámssvæðin að mynda
Vestur-Þýskaland.

Í orði kveðnu höfðu bæði Sovétríkin og vestrænu bandalagsríkin það á stefnuskrá
sinni að sameinað Þýskaland yrði endurmyndað (þó án austurhéraðanna sem runnið
höfðu til Póllands og Sovétríkjanna) líkt og kveðið var á um í samningnum sem
undirritaður var á Potsdam-ráðstefnunni. Stalín lagði fram tillögu í þessa átt
árið 1952, þar sem lagt var til að hernámi Þýskalands yrði hætt, en vesturveldin
með Konrad Adenauer í broddi fylkingar voru tortryggin og litu á tillögu Stalíns
sem tilraun til að halda aftur af hinu nýstofnaða Vestur-Þýskalandi.
Bandaríkjastjórn hafnaði því tillögunni. Að Stalín látnum snemma árs 1953
lognuðust þessar þreifingar út af og sameining Þýskalands komst ekki aftur á
dagskrá fyrr en við fall kommúnismans síðla árs 1989.



https://is.wikipedia.org/wiki/Sk%C3%A1k

Skák eða tafl er borðspil, sem tveir leikmenn (skákmenn) spila með 32 taflmönnum
á taflborði, sem skipt er í átta reiti að lengd og átta að breidd, eða samtals
64 reitir. Þeir sem tefla kallast skákmenn, en þeir sem ná tilteknum árangri í
viðurkenndum skákmótum geta hlotið titlana FIDE-meistari (FM, fide master),
alþjóðlegur meistari (IM, international master) og stórmeistari (GM, grand
master).

Skák er ævagamall leikur, listgrein, íþróttagrein, þraut og barátta. Talið er að
hún sé upprunalega vestur-indversk.

Hrókun er framkvæmd með því að hreyfa kónginn um tvo reiti til hægri eða til
vinstri og síðan kemur hrókurinn hinu megin við kónginn. Samkvæmt reglunum má
enginn skákmaður vera á milli kóngsins eða hróksins, reitirnir á milli mega ekki
vera valdaðir af skákmönnum af öðrum lit, hrókurinn eða kóngurinn valdaðir og
þar að auki má hvorki kóngurinn né hrókurinn að hafa hreyft sig áður. Ef að
hrókurinn er færður fyrstur er hrókunin ógild, hann talinn hafa fært sig og ekki
er hægt að draga hreyfinguna til baka.

Pattmát (venjulega bara kallað patt) er í raun og veru ekki mát, heldur er
leikurinn skráður sem jafntefli. Staðan er þá þannig að annar hvor spilarinn
getur alls ekki hreyft einn einasta skákmann og kónginum er ekki hótað af
taflmanni af andstæðum lit.

Jafntefli getur komið upp í pattmáti eða þegar ekki er hægt að ljúka leiknum með
máti. Samkvæmt FIDE, þá er jafntefli þegar 50 leikir hafa verið leiknir án þess
peði hafi verið leikið, né taflmaður drepinn. Þriggja leika reglan segir að
skákin sé jafntefli þegar sama staðan á taflborðinu hefur komið upp þrisvar
sinnum, en skákmaður verður þá að krefjast jafnteflis áður en hann leikur næsta
leik, annars fellur reglan úr gildi. Stórmeistarar semja stundum um jafntefli
eftir fáeina leiki án þess að reyna að tefla til vinnings, en slíkt kallast
stórmeistarajafntefli.



https://is.wikipedia.org/wiki/R%C3%B3mversk-ka%C3%BE%C3%B3lska_kirkjan

Rómversk-kaþólska kirkjan eða Kaþólska kirkjan (orðið kaþólska kemur úr gríska
orðinu καθολικός, katholikos sem þýðir „almenn“ eða „það sem gildir um alla
tíma“ og vilja margar aðrar kirkjudeildir einnig eigna sér þetta hugtak) er
stærsta trúfélag heims og langstærsta kristna kirkjudeildin. Samkvæmt Annuario
Pontificio (Árbók kirkjunnar) voru samtals um 1,098,366,000 safnaðarfélagar í
kirkjunni í öllum heiminum í lok 2004 en það er um sjötti hluti íbúa jarðar. Á
Íslandi eru um 9350 safnaðarfélagar. Rómversk-kaþólska kirkjan telur sig vera
beinan erfingja fyrsta kristna safnaðar postulanna tólf og sérlega heilags
Péturs. Hún samanstendur af 23 kirkjudeildum, hver með sína helgisiði. Sú
langstærsta er hin svo nefnda latneska eða vestræna kirkja og svo þar að auki af
22 austrænum kaþólskum kirkjum sem allar líta á biskupinn í Róm sem leiðtoga og
læriföður sinn í siðfræðilegum og andlegum efnum og yfirmann kirkjunnar.. Páfinn
er einnig þjóðhöfðingi minnsta ríkis í heimi, Vatikanið.

Kaþólska kirkjan álítur sig vera þann söfnuð sem Jesús stofnaði gegnum postulana
Pétur og Pál og hefur alla tíð haldið því fram að hún sé eina kristna kirkjan
sem byggi á boði Jesú (sjá Mattheusarguðspjall 16:18-19). Samkvæmt hefð
kirkjunnar stofnaði Pétur postuli sjálfur fyrsta söfnuð kristinna manna í Róm og
samkvæmt sömu hefð var hann grafinn þar sem nú stendur Péturskirkjan.

Kristnir menn voru um aldir ofsóttir af stjórnvöldum rómarríkis þar til að
Konstantín mikli veitti íbúum rómarveldis trúfrelsi 313. Samkvæmt hefð
kirkjunnar tók hann skírn á dánarbeði og hefur verið nefndur fyrsti kristni
keisarinn. Aldirnar eftir breiddist hinn latneski siður um alla vestur og norður
Evrópu og um 1500 kristnast síðustu svæði Skandínavíu og Eystrasaltslandanna.
Meðal germanskra þjóða áttu latnesku kristniboðarnir í harðri samkeppni við
fylgjendur Ariusar en báru sigur á þeim er yfir lauk. Til að byrja með var lítil
miðstjórn meðal hinna kristnu safnaða þó að rómverski keisarinn væri að nafninu
yfirmaður kirkjunnar. Kirkjuþing, þar sem saman komu biskupar og helstu
trúarspekingar samtímans, komu saman nokkrum sinnum til að taka ákvarðanir um
stefnur og strauma er fylgja skyldi. Á þessum tíma mótaðist guðfræði kirkjunnar,
sérstaklega af Tómasi frá Aquino og jafnframt festist skipulag kirkjunnar meðal
annars með tilkomu klausturreglnanna.

Klofningur rómaríkis í Austur- og Vestur-Rómarríki á 5. öld leiddi meðal annars
af sér að kirkjan skiptist í austur og vesturhluta. Biskupinn í Róm hafði aukið
völd sín smám saman og varð embætti hans að því sem kallað er páfaveldi. Páfinn
krafðist þess að allar kristnar kirkjur viðurkenndu embætti hans sem leiðtoga og
yfirmann kristni. Austurkirkjurnar neituðu að sætta sig við það og ákærðu
latnesku kirkjuna um rangtúlkanir á ýmsum trúaratriðum. Klofningurinn varð
algjör árið 1054 þegar sendimaður páfa skildi eftir bannlýsingu á patríarkanum í
Konstantínópel á altarinu í Ægisif. Enn verra verð sambandið þegar krossfarar í
Fjórðu krossförinni 1204 rændu og rupluðu Konstantínópel. Allt frá þeim tíma
hafa kaþólska kirkjan og rétttrúnaðarkirkjan verið aðskildar þó samtöl og
samskipti milli þeirra hafi verið tekin upp á nýtt á síðustu áratugum.

Á 11. og 12. öld átti kaþólska kirkjan í mikilli vörn í suður Evrópu gegn
katörum sem töldu páfann vera Antikrist og náðu miklu fylgi, sérlega í norður
Ítalíu, norður Spáni og suður Frakklandi. Það var ekki fyrr en 1209 að kaþólska
kirkjan náði yfirhöndinni með Albingösku krossferðinni.

Kenningar Lúthers og Kalvíns og þau siðaskipti sem af þeim leiddi á fyrri hluta
16. aldar urðu til þess að kaþólska kirkjan hvarf af sjónarsviðinu á stórum
hluta norður Evrópu og átti í vök að verjast víðar. Kaþólska kirkjan safnaðist
til endurreisnar með kirkjuþinginu í Trient 1545-1563. Kirkjan var
endurskipulögð, nýjar klausturreglur voru stofnaðar (meðal annarra
Jesúítareglan) og allt ytra starf kirkjunnar varð herskárra að yfirbragði.
Kaþólsk trú breiddist út um lönd Latín-Ameríku, Afríku, Indlands og suðaustur
Asíu með nýlenduherrum Spánar og Portúgals.

Grundvallarkenningar kaþólsku kirkjunnar byggja á Nikeu trúarjátningunni og
Postullegu trúarjátningunni. Kaþólska kirkjan er sammála rétttrúnaðarkirkjunum
og mótmælendakirkjum að kenningin um Heilaga þrenningu sé þungamiðja trúarinnar.
En öfugt við þær hinar kirkjudeildirnar leggja kaþólikkar áherslu á mikilvægi
kirkjunnar sem stofnun Jesú og haldið frá trúarvillum af innblæstri frá Heilögum
anda og þar með nauðsynleg þáttur í frelsun manna. Sakramenti kaþólsku
kirkjunnar eru sjö: Skírnin, altarissakramentið, ferming, hjónavígsla,
prestsvígsla, sakramenti sjúkra og sakramenti iðrunar (skriftir). Sakramenti
kirkjunnar er verknaður sem táknar nærveru Krists og eru þau óafturkallanleg
fyrir Guði. Það er trúarleg ástæða þess að kaþólska kirkjan leyfir ekki
hjónaskilnaði.

Kaþólska kirkjan telur heilög þau rit sem er að finna í latnesku svo kallaðri
Vulgata útgáfu af Biblíunni frá 5. öld.

Trúarhefð kirkjunnar hefur margar uppsprettur, þær helstu byggja á munlegum
sögnum postulanna og aðrar á ritum kirkjufeðranna. Einn mikilvægasti þáttur
hefðarinnar er postullega erfðakenningin (Successio apostolica). Samkvæmt henni
er ein meginforsenda túlkunarréttar kirkjunnar að embætti hennar hafa gengið
gegnum vígslu í beinan arf mann fram af manni frá postulunum fram til okkar
tíma.

Túlkunarmátt páfa er þannig lýst í Trúfræðsluriti kaþólsku kirkjunnar: „Það
verkefni að túlka Orð Guðs með sönnum hætti hefur einvörðungu verið falið
kennsluvaldi kirkjunnar, það er að segja, páfanum og þeim biskupum sem eru í
samneyti við hann“. Þetta vald fær páfinn vegna þess að hann er beinn erfingi
Péturs postula. Kirkjan er, eins og sagt er í ritningunni, „líkami Krists“ og
kaþólska kirkjan kennir að hún sé ein og óskipt samfélag allrar trúaðra bæði á
jörðu og á himni. Þess vegna er einungis til ein sönn, opinber og áþreifanleg
kirkja, ekki margar. Jesús, sem stofnaði þessa kirkju upprunalega ásamt þeim
Pétri og hinum postulunum, veitti Pétri það vald að kenna og varðveita trúna.

Dýrlingar eru mikilvægur þáttur í trúarkenningum kaþólsku kirkjunnar og eru eins
konar milligöngumenn milli guðs og manna. Þeir eru taldir njóta sérstakrar
blessunar Guðs og á þá má heita. Þeir einir eru dýrlingar í augum kaþólsku
kirkjunnar sem teknir hafa verið formlega í dýrlingatölu. Fyrstu dýrlingar
kirkjunnar voru píslarvottar sem voru píndir og teknir af lífi fyrir trú sína í
árdaga kristninnar. Á seinni öldum hefur kirkjan tekið menn í dýrlingatölu eftir
stranga rannsókn á verðleikum. Rannsóknin er framkvæmd eftir reglum sem hafa
verið til síðan á 10. öld. Hún hefst með því að frásögur um kraftaverk tengd
áheitum á væntanlegan dýrling og dýrlingshæfni viðkomanda er rannsökuð af næsta
biskupi. Sérstök nefnd guðfræðinga í Vatíkaninu metur skýrslu biskupsins og fer
með málið í sérstakan dómstól til að leiða í ljós hvort tvö kraftaverk að
minnsta kosti hafi átt sér stað, eftir dauða viðkomandi, fyrir milligöngu hans
frá himnaríki. Eftir það getur páfi tekið hann í dýrlingatölu, og er það nefnt
að kanónísera. Í rómversk-kaþólsku kirkjunni eru Þorlákur helgi Þórhallsson
verndardýrlingur Íslands

Kaþólska kirkjan er miðstýrð alþjóðasamtök sem er óháð ríkjum og landamærum.
Yfirmaður kirkjunnar er biskupinn í Róm, páfinn. Nýr páfi er valinn úr röðum
kardínála samkvæmt sérstakri reglu. Páfinn velur kardinála úr röðum biskupa sér
til aðstoðar og hafa margir þeirra hlutverk sem svipar til ráðherra í
veraldlegum ríkisstjórnum.

Skipulag kirkjunnar er þannig að undir páfastól og þingi kardínála stjórna
erkibiskupar hver sínu umdæmi. Undir hverjum erkibiskup eru biskupar sem stjórna
kirkjusóknum með einum eða fleir prestum. Í kaþólsku kirkjunni geta einungis
karlmenn þjónað sem sem prestar, byggir sú kenning á tilvitnun í bréf Páls
postula til Kórintumanna „skulu konur þegja á safnaðarsamkomunum, því að ekki er
þeim leyft að tala, heldur skulu þær vera undirgefnar, eins og líka lögmálið
segir.“. Í latneskum sið geta einungis ókvæntir karlmenn sem leggja stund á
skírlífi verið prestar eða gegnt hærri embættum í kirkjunni. Hinar svo kölluðu
austurlensku kaþólsku kirkjur heimila hins vegar að prestar (sem einungis eru
karlmenn) séu kvæntir.

Eitt af einkennum kaþólsku kirkjunnar sem aðgreinir hana frá mótmælendakirkjum
eru klausturreglurnar. Þær eru fjölmargar og eru mjög mismunandi í uppbyggingu
og starfi. Klausturreglur karlmanna eru nefndar munkaklaustur og kvenna
nunnuklaustur. Í klaustri vígja meðlimir líf sitt Guði og afneita veraldlegu
lífi. Sumar reglur krefjast þess að meðlimir einangri sig frá umheiminum en
aðrar að meðlimir stundi líknarstörf, kennslu eða trúboð. Sameiginlegt er þeim
öllum að krefjast þess að meðlimir afneiti öllu kynlífi til þess að geta helgað
sig trúarkölluninni.

Nánast allar klausturreglurnar eiga sér rætur innan þriggja mikilvægra tímabila
í sögu kirkjunnar. Það fyrsta tilheyrir þeim tíma er kirkjan var að komast í
fastar skorður og eiga þær reglur sem þú uxu fram rætur að rekja til
einsetumanna frumkristni. Þær helstu er reglur Ágústínusar og Benedikts. Næsta
tímabil er frá 11. til 13. öld þegar katarar og aðrar trúarhreyfingar sóttu mjög
á kirkjuna, þó uxu fram reglur fransiskana og cisterciana sem lögðu áherslu á
meinlæta líf en einnig dómeníkana sem gegndu mikilvægu hlutverki í ofsóknum á
hendur þeim sem álitnir voru villutrúar. Siðaskipti mótmælenda voru aðalástæða
þess að Jesúítareglan ásamt öðrum reglum uxu fram á 16. öld.

Sigurður A. Magnússon, rithöfundur og þýðandi, skrifaði grein í Skírni 1992, þar
sem hann fjallaði um íslenskan rithátt grískra orða. Í greininni segir hann það
ósið Íslendinga að skrifa katólskur í stað kaþólskur og þykir miður að menn
þrjóskist enn við slíkan rithátt. Helgi Hálfdánarson, þýðandi skrifaði grein
sama ár í Morgunblaðið og fjallaði þar um grein Sigurðar og var að mörgu
ósammála. Þar talar hann einnig um orðið kaþólikki og segir: „Hitt er þó enn
verra, að þeir sem játa katólska trú eru einatt kallaðir kaþólikkar. Ekki leynir
sér útlenskan á bak við þetta tvöfalda k, sem gerir orðið með afbrigðum
kauðalegt og óvirðulegt, eins og svo mörg tökuorð sem bera útlenskuna utan á
sér. Eðlilegast er, að katólskir menn séu á íslensku nefndir katólar og trú
þeirra katólska“. Algengara er að skrifa kaþólska með þ-i.



https://is.wikipedia.org/wiki/L%C3%BD%C3%B0veldi

Lýðveldi er tegund stjórnarfars þar sem að þjóðhöfðinginn er kjörinn eða
útnefndur, oftast um ákveðinn tíma en embættið er ekki látið ganga í arf líkt og
í konungsveldum. Það að land sé lýðveldi þarf ekki að merkja það að
stjórnarfarið í því landi einkennist af lýðræði. Stundum er þjóðhöfðinginn
kjörinn af þjóðinni sjálfri en stundum af kjörmönnum, þingi eða fámennri
valdaklíku.

Lýðveldi sem stjórnarfar er mjög gamalt en frægasta lýðveldi fornaldar er
tvímælalaust Rómaveldi sem var lýðveldi frá 509 f.Kr. til 27 f.Kr. og fylgdi
tveimur grundvallarlögmálum varðandi embætti ræðismanns eins og æðsta embætti
ríkisins var kallað. Annars vegar var það að enginn skyldi gegna embættinu
lengur en eitt ár og hins vegar það að aldrei skyldu færri en tveir menn gegna
embættinu á sama tíma.

Í dag eru flest ríki heims lýðveldi en það segir lítið um það hversu
lýðræðislegir stjórnarhættir eru, til dæmis er Íran lýðveldi en stjórnarfar þar
myndi seint teljast lýðræðislegra en í konungsríkinu Danmörku. Nokkur lýðveldi
nútímans eru:



https://is.wikipedia.org/wiki/Kalda_str%C3%AD%C3%B0i%C3%B0

Kalda stríðið er hugtak notað um tímabilið um það bil á milli áranna 1947-1991
sem einkenndist af efnahagslegri, vísindalegri, listrænni og hernaðarlegri
samkeppni á milli Bandaríkjanna og Sovétríkjanna og bandamanna þeirra. Bæði
stórveldin stóðu fyrir stofnun hernaðarbandalaga. Hugmyndafræði sitt hvors var
stillt upp sem andstæðum. Bæði stórveldin stunduðu njósnir um hitt;
hernaðaruppbyggingu, iðnaðar- og tækniþróun, þar á meðal geimkapphlaupið. Miklum
fjármunum var varið til varnarmála, sem leiddi til vígbúnaðarkapphlaups og
kjarnorkuvæðingar. Ekki kom til beinna hernaðarátaka milli Bandaríkjanna og
Sovétríkjanna, þó stundum skylli hurð nærri hælum, en bæði ríkin tóku beint og
óbeint þátt í styrjöldum bandamanna sinna um allan heim sem urðu þá eins konar
leppstríð milli þeirra.

Breski rithöfundurinn George Orwell notaði hugtakið „Kalt stríð“ í ritgerð í
breska dagblaðinu Tribune árið 1945. Í Bandaríkjunum var það fyrst notað árið
1947 af Bernard Baruch og Walter Lippmann til þess að lýsa aukinni spennu milli
stórveldanna tveggja í kjölfar seinni heimsstyrjaldarinnar. Hugmyndin var sú að
„sigurvegarinn“ myndi sýna fram á yfirburði síns pólitísks kerfis, annars vegar
kommúnisma Sovétríkjanna og hins vegar frjáls markaðsbúskaps Bandaríkjanna.

Enda þótt Bandaríkin og Sovétríkin hafi verið bandamenn undir lok seinni
heimsstyrjaldarinnar voru uppi afar ólíkar hugmyndir um skipan mála eftir
stríðið. Dagana 4.-11. febrúar 1945 hittust þjóðhöfðingjar Bandaríkjanna,
Sovétríkjanna og Bretlands; Franklin D. Roosevelt, Jósef Stalín og Winston
Churchill á Jaltaráðstefnunni og réðu ráðum sínum. Niðurstaðan varð sú að
Þýskalandi yrði skipt á milli stórveldanna í þrjú svæði og Berlín, sem var
staðsett á yfirráðasvæði Sovétríkjanna, var einnig skipt þannig (seinna urðu þau
fjögur þegar Frakklandi var úthlutað landsvæði í Suðvestur-Frakklandi).

Austur-Evrópa var á áhrifasvæði Sovétríkjanna. Í frægri ræðu í mars 1946 komst
Winston Churchill þannig að orði að „Járntjald“ skipti Evrópu í tvennt. Vegna
bágs efnahagsástands í Bretlandi sáu þarlend stjórnvöld ekki fram á að geta
veitt Grikkjum og Tyrkjum áframhaldandi efnahagsaðstoð. Af þeim völdum setti
þáverandi forseti Bandaríkjanna fram nýja utanríkisstefnu ári 1947 kennda við
hann, Truman-kenninguna. Með henni skuldbatt hann Bandaríkin til þess að veita
Tyrklandi og Grikklandi fjárhagsaðstoð til þess að koma í veg fyrir útbreiðslu
kommúnisma.

Á næstu áratugum breiddist spennan út frá Evrópu til allra heimshorna.
Bandaríkin leituðust við að halda útbreiðslu kommúnisma í skefjum. Sú
utanríkisstefna Bandaríkjanna var nefnd Truman-kenningin, kennd við Harry S.
Truman, forseta Bandaríkjanna, og fólst hún í því að Bandaríkin stofnuðu til
stjórnmálasambands og bandalaga í Vestur-Evrópu, Mið-Austurlöndum og
Suðaustur-Asíu. Bandaríkjamenn áttu frumkvæðið að Marshallaðstoðinni, sem hófst
árið 1948 og stóð í um fimm ár. Sú áætlun var í formi efnahagslegrar aðstoðar
handa stríðshrjáðum löndum Vestur-Evrópu svo þau mættu skjótar vinna sig upp úr
örbirgð og tryggja þannig stöðugleika í álfunni. Að sama skapi komu þau að
stofnun Atlantshafsbandalagsins (NATO), hernaðarbandalags sem var stofnað 1949.
Hinum megin Járntjaldsins var Varsjárbandalagið stofnað 1955.

Oft lá við styrjöld milli heimsveldanna tveggja, til dæmis í Kóreustríðinu
(1950-1953), Kúbudeilunni (1962) og Víetnamstríðinu (1964-1975). Ógninni um
gagnkvæma gereyðingu af völdum kjarnorkuvopna var beitt til að fæla
andstæðinginn frá því að gera árás, samanber ógnarjafnvægi. Einnig komu tímabil
þar sem spennan minnkaði og báðir aðilar leituðust við að draga frekar úr henni,
til dæmis með SALT-samningum um fækkun kjarnaodda í vopnabúrum stórveldanna.

Kalda stríðið fjaraði út á níunda áratugnum í kjölfar baráttu fyrir auknum
borgaralegum réttindum í Póllandi og umbótastefnu Mikhaíls Gorbatsjev,
perestroika og glasnost. Sovétríkin slökuðu á haldi sínu á Austur-Evrópu og
Sovétríkin sjálf liðuðust í sundur árið 1991.



https://is.wikipedia.org/wiki/Eyjafj%C3%B6r%C3%B0ur

Eyjafjörður er fjörður á miðju Norðurlandi. Hann er einn af lengstu fjörðum
Íslands og héraðið umhverfis fjörðinn og inn af honum er næstfjölmennasta hérað
landsins. Nafnið er dregið af Hrísey sem liggur á miðjum firðinum.

Fjörðurinn er langur og mjór, 60 km frá mynni að botni. Mesta breidd hans er 25
km á milli Sigluness og Gjögurtáar í mynni fjarðarins en yfirleitt er fjörðurinn
á bilinu 6-10 km breiður. Tveir minni firðir ganga út úr Eyjafirði vestan megin,
Ólafsfjörður og Héðinsfjörður.

Fjörðurinn er umkringdur fjöllum á báða vegu, þó nokkuð hærri að vestanverðu í
fjallgarði Tröllaskaga. Það er nánast ekkert undirlendi meðfram ströndum í
utanverðum firðinum en þegar sunnar dregur breikkar láglendið, þó meira að
vestanverðu.

Nokkrir dalir ganga inn frá Eyjafirði. Að vestan eru Svarfaðardalur,
Þorvaldsdalur og Hörgárdalur þeirra mestir en að austan Dalsmynni. Stærsti
dalurinn sem gengur út frá Eyjafirði er þó sá sem gengur beint inn af firðinum
og ber hann einnig nafnið Eyjafjörður (sem á ekki að rugla saman við
Eyjafjarðardal). Sá dalur er bæði langur og breiður og hýsir eina þéttbýlustu og
grösugustu sveit landsins.

Nokkrar ár renna í Eyjafjörð, þeirra stærstar eru Eyjafjarðará, Fnjóská og Hörgá
en einnig Svarfaðardalsá.

Eyjafjarðarsvæðið er það næst fjölmennasta á Íslandi á eftir höfuðborgarsvæðinu.
Árið 2003 var samanlagður mannfjöldi sveitarfélaganna sem liggja að firðinum
21.536 (að Siglufirði og Grímsey frátöldum, þeir staðir eru í Eyjafjarðarsýslu
en tilheyra ekki Eyjafirði í landfræðilegum skilningi.)

Langstærsti bær svæðisins er Akureyri en aðrir bæir og þorp eru: Ólafsfjörður,
Dalvík, Hrísey, Árskógssandur, Hauganes, Hjalteyri, Hrafnagil, Svalbarðseyri og
Grenivík. Grunnatvinnuvegir flestra þessara staða eru sjávarútvegur og
landbúnaður en Akureyri er að auki þjónustumiðstöð svæðisins með mörgum
mikilvægum stofnunum á borð við sjúkrahús og háskóla.



https://is.wikipedia.org/wiki/Bj%C3%B3r_(%C3%B6l)

Bjór eða kornöl er áfengur drykkur sem framleiddur er með því að gerja
sterkjuríkt korn, oftast melt bygg, en ómelt bygg, hveiti, maís og aðrar
korntegundir eru einnig notaðar í suma bjóra. Bjórframframleiðsla er nokkuð
flókið ferli í mörgum skrefum (sjá neðar), en oftast kölluð einu nafni bruggun
þó strangt til tekið eigi það heiti eingöngu við eitt skrefið (suðu í
bruggkatli). Bjór var þekktur meðal Súmera, Egypta og Mesópótamíumanna og hefur
því verið framleiddur að minnsta kosti frá 4000 f.Kr. Þar sem hráefnin sem notuð
eru við bjórbruggun eru ólík á milli landsvæða geta einkenni bjórs (gerð, bragð
og litur) verið nokkuð ólík og bjórar því gjarnan flokkaðir í mismunandi stíla.
Helstu hráefnin til bjórgerðar eru vatn, melt bygg (malt), humlar, ger og
stundum sykur.

Á víkingatímanum var mikið drukkið, bæði öl og svo sterkt, sætt ávaxtavín og
mjöður. En það var fyrst á miðöldum, sem almennt var farið að nota humla í ölið
í staðinn fyrir pors. Humlarnir náðu fyrst vinsældum í Heiðabæ (Hedeby) á
Norður-Þýskalandi, en einmitt frá þeim slóðum fengu Skandinavar fyrst vín í
miklum mæli, einkum frá Rínarsvæðinu.

Á fyrstu öldum Íslandsbyggðar og að minnsta kosti fram á 17. öld var kornöl
aðalveisludrykkur manna hér á landi. Það var bruggað úr malti, sem er spírað
bygg, og kallað mungát. Orðið bjór var framan af fremur notað um innflutt öl af
þessu tagi. Til ölgerðar þurfti einungis malt, vatn og ger sem venjulega var
tekið frá fyrri lögun. Ekki er ólíklegt að trjábörkur eða einiber hafi verið
sett í öl til bragðbætis. Humlanotkun fer svo að breiðast út á Norðurlöndum á
12. öld. Þeir voru ekki eingöngu til bragðbætis heldur vörðu þeir einnig ölið
skemmdum.

Áhöld sem notuð voru til ölgerðar voru kölluð ölgögn, eða hitugögn, og á
höfðingjasetrum voru sérstök hituhús til þessarar iðju í eldri tíð. Á heimilum
hefur ölhita væntanlega farið fram í eldhúsi, eða e.t.v. við útielda þegar
þannig viðraði. Konur hafa vafalítið gert öl á íslenskum heimilum. „Konu skal
kenna til ölgagna ok allra þeirra hluta er henni samir að vinna“, segir í Snorra
Eddu. Gamall málsháttur segir: „Ekki er hatur í ölkonu húsi“. Hér hafa einnig
verið karlkyns iðnaðarmenn á þessu sviði. Fræg er sagan af Ölkofra sem gerði öl
og seldi á Alþingi, en af þeirri iðn varð hann málkunnugur öllu stórmenni, því
að þeir keyptu mest mungát. „Var þá sem oft kann verða“ -segir í sögunni- , „að
mungátin eru misjafnt vinsæl og svo þeir er selja“ . Fyrir siðskipti þótti gott
að heita á heilagan Þorlák, ef ölbruggun gekk illa.

Árið 1961 lagði Pétur Sigurðsson alþingismaður fram frumvarp um það að leyft
yrði að brugga áfengt öl til sölu innanlands. Flutningsmenn voru Pétur og
nokkrir aðrir þingmenn. Það náði ekki fram að ganga. Árið 1965 lagði hann aftur
fram frumvarp þess efnis, en það fór sömu leið. Bann við sölu bjórs á Íslandi
var afnumið 1. mars árið 1989.



https://is.wikipedia.org/wiki/Birki

Birki er ættkvísl jurta af birkiætt sem vaxa víða um norðurhvel jarðar. Birki er
skylt elri (ölur) og hesli sem teljast einnig til birkiættar. Birkitegundum er
skift í fimm undirættkvíslir.

Á Íslandi eru tvær birkitegundir innlendar og jafnframt mjög einkennandi fyrir
íslenska náttúru: ilmbjörk (birki í daglegu tali) og fjalldrapi. Ilmbjörkin er
eina innlenda tré landsins sem myndar skóga. Við landnám er talið að allt að
þriðjungur Íslands hafi verið þakinn birkiskógi.

Talið er líklegt að vaxtarlag birkiskóga hafi breyst frá landnámi vegna
búskaparhátta og gangið hafi verið á birkiskóga svo skógarleifar eru núna
kræklóttar hríslur. Fjalldrapi getur æxlast við birki og nefnist blendingurinn
skógviðarbróðir en hann er kræklóttur runni. Árið 1987 hófust birkikynbætur á
Íslandi og var markmið að rækta beinvaxin há þróttmikið birkitré og endurheimta
forna reisn íslenska birkisins. Birki sem er helst þekkt á Íslandi;

Ath: í mörgum Amerískum heimildum er B. pendula og B. pubescens víxlað, þrátt
fyrir að þetta séu aðskildar tegundir með mismunandi litningatölu.



https://is.wikipedia.org/wiki/Almenningur_(hugverk)

Almenningur er í hugverkarétti safn þeirra verka, uppfinninga eða vörumerkja sem
einkaréttur gildir ekki lengur um þar sem tímalengd réttarins er liðin eða þau
uppfylla ekki lengur skilyrði fyrir vernd í skilningi laganna. Oftast þýðir
þetta einfaldlega að ekki gilda lengur nein skilyrði hugverkaréttar fyrir notkun
verkanna, en þó tíðkast í löggjöf sumra landa að setja skilyrði um verk í
almenningi og skapa þar með eins konar eilífan höfundarétt. Þetta er til dæmis
gert með ákvæðum um ríkishöfundarétt, menningarvernd og eilífan sæmdarrétt. Í
sumum löndum er til kerfi þar sem borga þarf fyrir hagnýtingu verka í
almenningi; svokallað domaine public payant-kerfi. Eilífur hugverkaréttur getur
líka verið búinn til með sérlögum eins og í íslenskum lögum um þjóðsönginn.

Í Bandaríkjunum gildir að verk unnin af starfsmönnum stofnanna
alríkisstjórnarinnar eru sjálfkrafa í almenningi. Til dæmis gerist það að ef
höfundaréttarvarinn texti verður hluti af lögum þá verður hann um leið hluti af
almenningnum.

Algengt hefur verið að skilgreina almenninginn út frá höfundarétti, sem þau verk
sem ekki njóta lengur höfundaréttarverndar. En almenningurinn telur í reynd líka
verk sem aldrei hafa verið varin höfundarétti. Þetta á til dæmis við um
alþýðumenningu (þjóðlög, þjóðkvæði, þjóðsögur o.s.frv.) Alþýðuleg
hversdagsmenning (eins og brandarar, klámvísur, tækifærissögur, graff o.s.frv.)
nýtur að jafnaði ekki heldur verndar höfundaréttar og tilheyrir því almenningi.
Það er því líka hægt að skilgreina það safn hugverka sem nýtur verndar
hugverkaréttar sem sértilvik innan menningar sem annars er í almenningi.



https://is.wikipedia.org/wiki/%C3%8Dslam

Íslam (arabíska الإسلام al-islām framburður (uppl.)), einnig nefnt múhameðstrú,
er eingyðistrú og er guð þeirra nefndur Allah á arabísku og rekur uppruna sinn
til arabíska spámannsins Múhameðs sem var uppi á 6. og 7. öld eftir Krist.
Fylgjendur íslams kallast múslimar. Íslam er af abrahamískum stofni og talin
næst fjölmennustu trúarbrögð heims á eftir kristni. Í samanburði við önnur
trúarbrögð á íslam einna mest skylt við kristni og sækir ýmislegt til gyðingdóms
þar sem lifað er eftir reglum svo sem hvað varðar matarvenjur, föstu á ákveðnum
tímum, umskurn á kynfærum, reglulegar bænir og fleira. Margir trúarsiðir í íslam
eru upprunnir úr heiðnum trúarbrögðum araba frá því fyrir tíma Múhameðs. Íslam
er ekki einungis trúarbrögð heldur er þeim oft lýst sem allsherjar lífsreglum
sem taka til allra þátta lífs múslima, bæði félagslegra, efnahagslegra,
siðferðislegra og andlegra. Stjórnskipan, réttarfar, löggjöf, refsingar og
almennar lífsvenjur múslima taka mið af trúartextum íslams og lífi spámannsins
Múhameðs.

Íslam er stundum nefnd múhameðstrú á íslensku. Samsvarandi heiti voru notuð í
flestum Evrópumálum en eru nú óðum á undanhaldi. Ástæðan er sú að múslimar
(fylgjendur íslam) álíta hugtakið „múhameðstrú“ villandi þar sem Múhameð er
spámaður en ekki Guð.

Múslimar (Arabíska: مسلم) eru fylgjendur íslams, en orðið þýðir bókstaflega sá
sem "sýnir undirgefni" eða "hlýðir" Guði. Þeir fylgja leiðsögn Múhammed spámanns
en þeir trúa á Guð og tilbiðja Guð, skapara alheimsins. Múslimi trúir að Guð sé
einn (án milliliða) og þess vegna verðskuldar aðeins Guð (Allah á Arabísku)
tilbeiðslu. Hann trúir líka að Guð hafi sent öllum þjóðum jarðar þessi skilaboð
gegnum spámenn (Adam, Nóa, Abraham, Móses og Jesús, auk Muhammeðs) og að í
Kóraninum sé lokaopinberun Guðs til manna. Múslimi lifir í undirgefni við vilja
Guðs því hann trúir að með þessum hætti öðlist hann innri frið og hamingju í
þessu lífi og ekki síst eftir dauða, í himnaríki.

Á arabísku kemur orðið "múslimi" úr þriggja stafa rótinni S-L-M, sem hefur
merkinguna "friðsamleg undirgefni; að gefa sig; að hlýða; friður". Önnur arabísk
orð sem eru dregin af S-L-M rótinni: Islām sem þýðir "undirgefni/hlýðni," það er
að segja undirgefni við Guð. Múslimar greinast í mörg trúfélög, langstærst
þeirra eru sjía-múslimar og súnní-múslimar. Bænahús múslima heita moskur. Talið
er að fjöldi múslima í heiminum í dag sé 1,57 milljarðar, þar af búa 38
milljónir múslima í Evrópu og 2,4 milljónir í Bandaríkjunum. Múslimar á Íslandi
eru um 400 samkvæmt Hagstofu Íslands.

Á arabísku kemur orðið Islām úr þriggja stafa rótinni S-L-M, sem hefur
merkinguna „undirgefni; að gefa sig; að hlýða“. Islām þýðir bókstaflega
„undirgefni/hlýðni,“ það er að segja undirgefni við Allah, sem er nafn guðs í
íslam.

Múslímar trúa því að Guð (á arabísku Allah; einnig á arameísku Alaha) hafi
opinberað boðskap sinn til manna fyrir Múhameð spámanni sem uppi var í Arabíu
570-632 (samkvæmt gregoríanska tímatalinu). Þeir trúa því einnig að aðrir
spámenn Guðs, þar á meðal Adam, Nói, Abraham, Móses og Jesús (sem þeir kalla
Isa) hafi fengið opinberanir frá honum. Múslimar trúa því að Múhameð sé síðasti
og mesti spámaðurinn eða „innsiglið“. Opinberanir hans munu endast fram að
Dómsdegi.

Aðalrit múslíma er Kóraninn en þeir trúa því að hann hafi verið skrifaður af
Múhameð beint eftir Gabríel erkiengli samkvæmt boði Guðs. Kóraninn er samkvæmt
múslímum óbrengluð orð Guðs (ólíkt Biblíu kristinna manna, sem á að vera texti
venjulegra manna innblásinn af Guði) og var opinberaður á arabísku. Mikið er
lagt upp úr því í samfélögum múslima að fólk geti lesið (og helst talað)
arabísku og þar með lesið Kóraninn á frummáli. Múslimar trúa því að hluti af
guðspjöllunum, Torah og spádómabækur Gyðinga hafi, þrátt fyrir heilagan uppruna
þeirra, verið vantúlkaðar og þær misfarist af manna völdum. Frá þessu
sjónarhorni er Kóraninn leiðrétting á heilögum ritum Gyðinga og kristinna manna
og lokaopinberun.

Grundvallartrúarjátningu íslam er að finna í šahādatān („tvær erfðaskrár“, á
arabísku: لا إله إلا الله ومحمد رسول الله ): lā ilāhā illā-llāhu;
muhammadur-rasūlu-llāhi— „Það er enginn guð nema Guð (Allāh); Múhameð er
spámaður Guðs (Allah).“ Til að gerast múslimi verður að hafa þessa setningu yfir
(á arabísku) og trúa henni í vitna viðurvist. Það er ekki hægt að neyða neinn
til að gerast múslimi, einungis sá sem virkilega óskar þess getur orðið það.

Fyrir utan Kóraninn eru frásagnirnar um gerðir og ummæli Múhameðs, sem nefndar
eru hadith, mikilvægustu undirstoðir trúarskoðana og réttarkerfis múslima.

Grundvallarhugmynd íslam er að Guð sé einn og óskiptanlegur (á arabísku tawhid).
Íslam er því eingyðistrú. Guð er skapari heimsins og drottnar yfr öllu sem
lifir, eins og í kristinni trú.

Orðið Allāh er einnig notað um Guð af arabískumælandi Gyðingum og kristnum.
Nafnið Allāh er einungis hægt að nota í eintölu og það hefur ekkert kyn.
Múslímar deila ekki hugmynd kristninnar um „heilaga þrenningu“ (samfélag föður
og sonar og heilags anda í einum guðdómi).

Skurðgoðasmíð er litin hornauga í Kóraninum eins og Biblíunni. Ekki skal gera
mynd af Guði, hvorki tví- eða þrívíða. Nöfn Guðs eru 99 talsins í Kóraninum en
allar súrurnar, utan einnar, hefjast á orðunum: „Í nafni Guðs, hins náðuga, hins
miskunnsama“.

Árið 610 fékk Múhameð (samkvæmt múslimum) kall sitt sem spámaður í helli nokkrum
stutt frá Mekka. Honum á þá að hafa verið falið það verkefni að opinbera þann
texta sem í dag er kallaður Kóraninn og boða stranga eingyðistrú þar sem
kjarninn var koma dómsdags þar sem fólk yrði reist úr dauðanum, ranglátir myndu
brenna í vítislogum Allah en réttlátir hefðu vísa vist í paradís hans.

Mikið er til af heimildum um líf Múhameðs og fyrstu ár íslams, færðar í rit
einni til tveimur öldum eftir dauða hans. Samtímaheimildir eru helst vers
kóranins, en mikið af þeim höfðu verið rituð niður um og eftir dauða Múhameðs.
Helstu heimildir, og þær virtustu meðal múslima, eru Kóraninn (sem var fyrst
skráð eftir dauða Múhameðs) sjálfur, Hadith textarnir (eða hefðirnar) og Sira
(fyrsta ritið um ævi Múhameðs). Ef þessi rit eru lesin í samhengi má sjá
glögglega flesta meginatburði á upphafstíma íslams og hvernig og hvers vegna
vitranir Múhameðs koma fram. Þetta er mjög frábrugðið sagnfræði kristinna manna,
búddista og annarra trúarhópa þar sem lítið er til af sagnfræðilegum heimildum
öðrum en trúartextum. Söguhefðir shía og súnnímúslima um upphafstíma íslam er
ýmsum atriðum allólíkar og grundvöllur klofnings safnaðanna.

Múhameð fékk fáa fylgismenn í upphafi, og aðallega úr lægri stéttum
samfélagsins, en Múhameð sjálfur tilheyrði yfirstéttinni í Mekka, sem meðal
annars stjórnaði hofinu Kaba. Árið 622 voru Múhameð og fylgismenn hans neyddir
til að flýja til borgarinnar Medína. Í kjölfar þess taka Múhameð og fylgismenn
hans upp vopnaða baráttu og herja á yfirstéttina í Mekka og samfélög gyðinga í
og kringum Medína. Meðal annars með ránum og mannvígum tókst Múhameð og
fylgismönnum hans að beygja undir sig fleiri og fleiri ættbálka á
Arabíuskaganum.

Þegar Múhameð lést árið 632 náði veldi hans og þar með veldi íslam yfir
bróðurpart Arabíu. Þegar hann lést tók vinur hans Abu Bakr við völdum en næstu
tveir kalífar (leiðtogar hins íslamska ríkis) voru skyldmenni Múhameðs. Á þessum
tíma stækkaði yfirráðasvæði íslamska ríkisins, sem nefnt hefur verið Kalífatið,
mjög mikið og varð að mjög stóru heimsveldi. Fjórði kalífinn var hins vegar
tengdasonur Múhameðs, ‘Āli ibn Abī Ṭālib, og deilan um réttmæti valda hans eru
undirrótin að skiptingu múslima í sjía og súnní. Sjía-múslimar trúa því að þeir
sem á undan honum voru hafi verið ólögmætir vegna þess að Múhameð hafi nefnt
hann sem eftirmann sinn á dánarbeði sínu, en súnníar eru ósammála þessu.
Kalífatið náði hámarki sem eitt ríki um 750. Það klofnaði í fleiri ríki í raun,
en hinir nýorðu múslimar Tyrkir náðu völdum yfir nokkurn veginn öllu landsvæðinu
á elleftu öld með Ottómanska veldinu. Fjölmennasta nútímaríki þar sem meirihluti
íbúa eru múslimar er Indónesía.



https://is.wikipedia.org/wiki/Winterthur

Winterthur er borg í kantónunni Zürich í Sviss. Íbúar eru 104 þúsund og er
Winterthur þar með stærsta borg í Sviss sem ekki er kantónuhöfuðborg.

Winterthur er norðarlega í Sviss, rétt sunnan við þýsku landamærin. Næstu borgir
eru Zürich til suðvesturs (20 km), Schaffhausen til norðurs (30 km), Konstanz í
Þýskalandi til norðausturs (40 km) og St. Gallen til austurs (60 km). Þrátt
fyrir nálægð við borgina Zürich, er Winterthur utan við stórborgarsvæði hennar.
Þó nýtur borgin góðs af alþjóðaflugvellinum Zürich-Kloten, sem er aðeins í 15 km
fjarlægð. Íbúar eru nær allir þýskumælandi. Útlendingar eru 23%.

Skjaldarmerki borgarinnar eru tvö rauð ljón sem rísa til vinstri á hvítum
grunni. Auk þess rauð þverrönd sem aðskilur ljónin. Merki þetta var áður fyrr
merki Kyburg-ættarinnar og kemur fyrst fram í Winterthur 1252 á innsigli.

Það voru Rómverjar sem fyrstir manna reistu þorp eða bæ á staðnum og kölluðu
hann Vitudurum. Hann varð víggirtur 294 e.Kr. vegna tíðra árása alemanna. Í
upphafi 5. aldar yfirgáfu Rómverjar héraðið og lá þá bærinn í eyði. Á 6. eða 7.
öld reistu alemannar bæinn á ný um 4 km fyrir vestan gamla rómverska bæinn.
Bærinn mun hafa dafnað vel, enda lá hann við góðar samgönguæðar. Árið 919 kemur
bærinn fyrst við skjöl og kallast þá Niederwinterthur. Nágrannabærinn hét
Oberwinterthur. Á sama ári á sér stað orrustan við Winterthur, þar sem
hertogadæmið Sváfaland sigrar heri frá Búrgúnd, en þeir síðarnefndu höfðu reynt
að þenja yfirráðasvæði sitt út í austurátt. 1180 eignuðust greifarnir af Kyburg
bæinn og héraðið. Skömmu síðar hefur heiti bæjarins breyst í Winterthur. Bærinn
verður að aðalaðsetri Kyburg-ættarinnar. Ættin dó hins vegar út 1264 og erfðu þá
Habsborgarar bæinn. Þeir veita Winterthur borgarréttindi strax á sama ári.

Þó að Habsborgarar erfðu bæinn, ásældist Zürich bæinn einnig. Árið 1292 söfnuðu
þeir liði og réðust á Winterthur en Habsborgarar náðu að sigra þá í orrustu við
borgardyrnar. Á þessum tíma var nýbúið að stofna svissneska sambandið og
reyndist það mikill þyrnir í augum Habsborgara. Árið 1351 gekk Zürich í
sambandið og lát Winterthur þá hernaðarlega séð á óheppilegum stað. Á 15. öld
var borgin umkring landi svissneska sambandsins og stóð þar eins og eyja. Árið
1460 sátu herir frá Zürich enn um borgina en hún stóðst áhlaupið. Á þessum tíma
sáu Habsborgarar að borgin yrði þeim ekki mikill happafengur lengur og seldu
hana til Zürich 1464. Þar með varð Winterthur orðin svissnesk. Þar bjuggu á
þessum tíma ekki nema 2.200 manns. Sem hluti af svissneska sambandinu varð
Winterthur að ljá sambandinu hernaðaraðstoð. Íbúarnir undu ekki að láta Zürich
stjórna sér, enda gerði borgarráð Zürich ýmislegt til að hindra framþróun í
Winterthur. Því reyndu íbúarnir fljótt að slíta sig lausa og mynda eigin
kantónu. Þeir reyndu jafnvel að fá keisara þýska ríkisins í lið með sér en
Zürich braut allar slíkar tilraunir á bak aftur. Winterthur sætti sig ekki við
yfirráð Zürich fyrr en með siðaskiptunum.

Yfirráð Zürich endaði snögglega er Frakkar hertóku svissneska sambandið 1798. 5.
maí þrömmuðu Frakkar inn í Winterthur og hertóku borgina. Margir fögnuðu þeim
sem frelsurum. Frakkar notuðu Winterthur aðallega sem herstöð og kröfðust þess
að borgarbúar sköffuðu sér 12 þúsund pör af herskóm. En áður en langt um leið
komu Austurríkismenn á vettvang. Í orrustunni um Winterthur 27. maí 1799 sigruðu
Austurríkismenn franska herinn, sem var undir stjórn Massénas. Í kjölfarið
settust Austurríkismenn og Rússar að í borginni. En seinna á árinu voru Frakkar
komnir aftur og sigruðu í annarri orrustu. Við það flúðu Rússar og
Austurríkismenn. Frakkar tóku borgina á nýjan leik. Þeir rifu borgarmúrana
niður, bæði til að veikja varnir landsins og til að skapa byggingarpláss fyrir
vaxandi borgina. Íbúatalan margfaldaðist. Meðan Frakkar voru enn í borginni var
fyrsta spunavélin í Sviss sett upp í Winterthur. Þar með hófst iðnbyltingin í
borginni. Eftir brotthvarf Frakka héldu iðnfyrirtæki áfram að setja upp
verksmiðjur þar í borg. Árið 1855 fékk borgin svo járnbrautartengingu og enn
reyndi borgin að losna undan áhrifum Zürich en án árangurs. Áður en 19. öldin
var öll var Winterthur orðin að mikilli iðnaðarborg.

Í upphafi 20. aldar störfuðu 60% íbúanna við vélaiðnað. Árið 1922 sameinuðust
fimm bæir Winterthur, sem við það stækkaði að mun. Íbúar urðu 50 þúsund. Kreppan
mikla á millistríðsárunum kom hart nirður í Winterthur. Þriðjungur borgarbúa
missti vinnuna. Ástandið lagaðist ekki fyrr en með heimstyrjöldinni síðari, en
þá snarhækkaði eftirspurnin eftir vélavörum. Á eftirstríðsárunum stækkaði borgin
mjög hratt og upplifði mikið blómaskeið. Íbúar fóru upp í 100 þúsund en
Winterthur breyttist hægt í verslunar- og þjónustuborg. Árið 1966 var
Sulzer-háhýsið reist þar í borg en það var næstu 40 árin hæsta húsið í Sviss.
Með Swisscom-turninum fékk Winterthur sitt annað háhýsi árið 1999.

Albanifest er heiti á stærstu hátíð Evrópu sem haldin er gamalli miðborg
(Altstadt). Hér er um frelsishátíð að ræða, en haldið er upp á að Winterthur
hlaut borgarréttindi 22. júní 1264, á degi heilags Albans. Því er hátíðin haldin
síðustu helgina í júní. Árið 1971 var hátíðin sett á laggirnar og er hún sótt af
um 100 þúsund gestum. Í upphafi var brauð, ostur og vín gefið borgarbúum
endurgjaldslaust en í dag fer hátíðin fram með mörgum útitónleikum,
skemmtiatriðum og ýmsu öðru. Öll miðborgin er undirlögð hátíðinni.

Í maílok fer fram hátíð sem kallast Afro-Pfingsten (Afró-hvítasunna). Hér er um
Afríkutengda hátíð að ræða, sú stærsta sinnar tegundar í Sviss, og var sett á
laggirnar 1990. Á hátíðinni er boðið upp á afríska tónlist á götunum, afríska
götubasari, dans, leiklist og ýmislegt annað sem tengist Afríku. Um 50 þúsund
manns sækja þessa hátíð árlega heim.

Winterthurer Musikfestwochen er heiti á árlegri útitónleikahátíð. Hún stendur
yfir í tvær vikur sitthvoru megin við mánaðamótin ágúst/september. Tónleikarnir
fara fram í miðborginni og leika þar ýmsar hljómsveitir. Venjulega kostar inná
2-3 tónleika, en restinn er ókeypis. Meðal hljómsveita sem troðið hafa upp má
nefna The Prodigy, Aerosmith, Iron Maiden, Muse, og tugi annarra.



https://is.wikipedia.org/wiki/William_Shakespeare

William Shakespeare (26. apríl 1564 – 23. apríl 1616) var enskur leikari,
leikskáld og ljóðskáld. Hann samdi um 38 leikrit, 154 sonnettur og önnur ljóð.
Leikrit hans náðu töluverðum vinsældum meðan hann lifði og eftir að hann lést
varð hann smám saman mikilvægari í samhengi bókmennta á ensku og nú á dögum er
ekki óalgengt að hann sé kallaður mesti rithöfundur á enskri tungu fyrr og
síðar. Hann hefur jafnan verið kallaður þjóðskáld Englendinga eða „hirðskáldið“
(the bard).

Leikritunarferli Shakespeares er stundum skipt í þrjá meginhluta; fyrstu
gamanleikina og sögulegu leikritin (t.d. Draumur á Jónsmessunótt og Hinrik IV,
1. hluti), miðtímabilið þegar hann skrifar flesta frægu harmleikina (eins og
Rómeó og Júlía, Óþelló, Makbeð, Hamlet og Lé konung) og seinni rómönsurnar
(Vetrarævintýri og Ofviðrið). Mörg af leikritunum eru endurgerðir eldri leikrita
líkt og þá tíðkaðist.

Ýmsir hafa fengist við að þýða Shakespeare á íslensku, svo sem Matthías
Jochumsson, Steingrímur Thorsteinsson, Helgi Hálfdanarson, Daníel Á. Daníelsson
og Þórarinn Eldjárn. Helgi Hálfdánarson er sá eini sem hefur þýtt öll leikrit
Shakepeares og telja margir þýðingar hans einstakar. Helgi viðheldur stakhendu
(blank verse) frumtextans, en notar auk þess stuðla í hverri línu, en sumstaðar
stuðla og höfuðstaf. Daníel Á. Daníelsson, læknir á Dalvík, þýddi allar
sonnettur Shakespeares.



https://is.wikipedia.org/wiki/Reykjanesb%C3%A6r

Reykjanesbær er sveitarfélag á utanverðum Reykjanesskaga, hið fimmta
fjölmennasta á Íslandi, með 15.379 íbúa (feb. 2016, samkvæmt tölum hagdeildar
Reykjanesbæjar, [(http://www.reykjanesbaer.is/gagnatorg)]). Sveitarfélagið var
stofnað 11. júní 1994 við sameiningu þriggja sveitarfélaga:
Keflavíkurkaupstaðar, Njarðvíkurkaupstaðar og Hafnahrepps. Einnig er hverfið
Ásbrú hluti bæjarins. Ásamt fleiri byggðarlögum á Reykjanesskaga telst
Reykjanesbær vera hluti af Suðurnesjum. Fá sveitarfélög á Íslandi hafa vaxið með
sama hraða og Reykjanesbær, með íbúafjölgun yfir 40% á tímabilinu.

Keflavík og Njarðvík voru fyrst og fremst útgerðar- og fiskvinnslustaðir fyrr á
tímum. Sú saga er m.a. varðveitt í Duus Safnahúsum. Þá var Nato herstöð
starfrækt í tengslum við Keflavíkurflugvöll í kjölfar varnarsamnings Íslendinga
og Bandaríkjamanna árið 1951. En kvótinn minnkaði og herinn yfirgaf landið árið
2006. Nú er Reykjanesbær þjónustu- og menntabær í túnfæti alþjóðaflugvallar
(verslun, skólar, heilbrigðisþjónusta, hótel o. fl.) en einnig iðnaðar- og
frumkvöðlabær. Frumkvöðlasetur er starfrækt á Ásbrú þar sem herstöðin var áður
og þar er Keilir, Miðstöð vísinda, fræða og atvinnulífs, staðsett. Svæðið er því
sannarlega svæði tækifæranna.
[(https://issuu.com/athygliehf/docs/soknarfaeri_framkvaendabl_2tbl_mars)]

Árlega er haldin hátíð í Reykjanesbæ, sem kallast Ljósanótt. Þetta er mikil
menningarhátíð með margs konar sýningum, tónleikum og samkomum af öllu tagi.
Hátíðin er haldin fyrstu helgina í september frá fimmtudegi til sunnudags.
Hápunktur hátíðarinnar er á laugardagskvöldinu, en þá er flugeldasýning og í lok
hennar er kveikt á ljósum, sem lýsa upp Bergið (Keflavíkurberg, Hólmsberg).



https://is.wikipedia.org/wiki/Ragnar%C3%B6k

Ragnarök kallast heimsendir í norrænni goðafræði og merkir „örlög goðanna“.
Aðalheimildir um ragnarök eru Eddukvæðin: Völuspá og Vafþrúðnismál. Á það hefur
verið bent, að margar hugmyndir norræna manna um ragnarök séu til orðnar vegna
áhrifa annarra trúarbragða, sérstaklega austrænna.

Orðið „ragnarök“ merkir bókstaflega goðadómur eða endalok guðanna. Það kemur frá
orðunum rögn (sem merkir „goð“) og rök (sem merkir „endalok“ eða „eitthvað
ákveðið“).

Ragnarök munu þó bera boð á undan sér. Í 51. kafla Snorraeddu, Gylfaginningu
stendur: „Þau hin fyrstu að vetur sá kemur er kallaður er Fimbulvetur. Þá drífur
snær úr öllum áttum frost eru þá mikil og vindar hvassir. En áður ganga svo
aðrir þrír vetur að þá er um alla veröld orrustur miklar. Þá drepast bræður
fyrir ágirni sakir, og engi þyrmir föður eða syni í manndrápum eða sifjalist.
Svo segir í Völuspá.“

Úlfurinn sem eltir sólinna nær henni og gleypir, sá er elti tunglið nær því
einnig, stjörnurnar hverfa af himni. Jörðin öll skelfur, svo fjöll brotna og tré
rifna upp með rótum, allir fjötrar og öll bönd slitna svo Fenrisúlfur losnar.
Hafið ræðst á landið og við það fer Miðgarðsormur í jötunham og skríður upp á
land þar sem hann blæs eitri yfir loft og öll vötn. Fenrisúlfur opnar skoltinn
sem er svo ógurlegur að efri kjafturinn er við himinn og sá neðri liggur við
jörðina, eldur brennur úr augum hans og nösum. Þeir bræður fara hlið við hlið. Í
öllum þessum látum rifnar himininn og Múspellssynir ríða inn með Surt fremstan
en á undan honum er mikill eldur, en þegar þeir synir ætla yfir Bifröst brotnar
brúin, eins og fyrir var spáð, fara þeir því á völl þann er Vígríður heitir en
þar eru Loki ásamt öllum óvinum ása Hrymi, skipstjóra Naglfars, og Hrímþursarnir
komnir. Stuttu á eftir Múspellssonum koma Miðgarðsormur og Fenrisúlfur.
Heimdallur blæs í Gjallarhorn og vekur goðin, Óðinn ríður til Mímisbrunns og fær
ráð hjá Mími. Æsir gera sig tilbúna til orustu og ganga fram á völlinn. Óðinn
fer fremstur með gullhjálm og spjót sitt Gungni og stefnir hann til móts við
Fenrisúlf sem tekur sig til og gleypir Óðin. Við hlið Óðins fer Þór og berst
hann við Miðgarðsorm sem hlýtur bana, sjálfur deyr Þór vegna eiturs sem ormurinn
blæs á hann. Freyr berst við Surt og verður Surtur honum að bana. Hundurinn
Garmur er þá orðin laus og berst Týr við hann, báðir falla. Víðar berst svo við
Fenrisúlf og stígur í gin hans með skó þeim sem tekið hefur hann allar aldir að
smíða, með annarri hendi tekur hann í efri kjaft úlfsins og rífur í hann í
sundur. Surtur slær eldi yfir jörðina og brennir allan heiminn.

Þó eru nokkrir staðir sem komast af, Hoddmímisholt, Gimlé sem er á himnum en
þangað fara góðir menn og Náströnd í norðri. Jörðin rís aftur úr hafinu og er þá
grænni og fegurri en hún var áður. Einn maður og ein kona, Leifþrasi og Líf,
lifa af með því að fela sig í Hoddmímisholti, af þeim eru allir menn komnir.

Þeir goðanna sem lifa af eru Víðar og Váli, Móði og Magni Þórssynir og hafa þeir
Mjölni. Baldur og Höður koma frá Hel. Þeir setjast niður á Iðavelli þar sem
Ásgarður stóð, til að ræða það sem gerst hefur. Þeir finna þar gulltöflurnar sem
æsir áttu. Sólin hafði getið af sér eina dóttur sem ekki var ófegurri en móðirin
og tekur hún við hlutverki móður sinnar.



https://is.wikipedia.org/wiki/M%C3%BAhame%C3%B0

Múhameð (محمد Muhammad) er, samkvæmt íslam, síðasti spámaður Guðs á jörðinni.
Hann var uppi frá 570 til 632. Markar fæðing hans eins konar nýja tíma í
Mið-Austurlöndum þar sem hann fæðist um svipað leiti og fornöldinni lýkur.
Múhameð er sá spámaður sem Allah sendi síðastan, en áður hafði hann sent Adam,
Nóa, Móse og Jesú. Múhameð taldi sig kominn til að fullkomna verk eldri spámanna
og taldi sig upphaflega til kristinna og Gyðinga.

Ef litið er á Kóraninn sem verk Múhameðs, en ekki guðs, tryggir það honum sess
sem skapara mikils menningarafreks.

Múhameð lagði mesta áherslu á gjafmildi, greiðasemi, lausn fanga og ættrækni.
Hann var mjög á móti útburði meybarna, sækir hann það til kristinna nágranna
sinna og Gyðinga.

Dauða Múhameðs bar brátt að og því hafði hann ekki valið eftirmann sinn og síðan
hafa staðið deilur á milli hópa múslima um hver hann sé.

Múhameð spámaður fæddist 20. apríl árið 570 í Mekka, faðir hans hafði dáið áður
en hann fæddist svo hann var alinn upp af afa sínum Abd al-Muttalib.

Múhameð var af Hasjimætt, sem er hliðarætt Kúreisj-ættbálks sem var voldugasta
ættin í Mekka. Ættin var voldug í krafti verslunar og réð yfir helgidóminum
Kaba. Arabía byggði sterklega á ættartengslum á þessum tíma.

Múhameð átti seinna eftir að fylgja frænda sínum í verslunarleiðangra og fræðast
um umheiminn. Múhameð giftist auðugri ekkju sem hét Khadijah árið 595, og
eignaðist með henni sex börn, tvo syni sem dóu í æsku og fjórar dætur. Aðeins
eitt barnanna, hún Fatíma, eignaðist barn og er hún ættmóðir Sjía-manna. Múhameð
átti margar konur eftir að Kadisja dó. Öll börnin voru fædd áður en hann byrjaði
að kenna íslam.

Árið 610 fékk Múhameð vitrun frá erkienglinum Gabríel sem sagði honum að hann
væri spámaður Guðs og bæri að breiða út boðskap hans, þrem árum seinna byrjaði
Múhameð að predika opinberlega í Mekka, flestir sem á hann hlustuðu virtu hann
ekki viðlits en nokkrir hlustuðu á hann og hann byrjaði að safna um sig litlum
hóp fylgjenda.

Þegar fylgjendum Múhameðs fjölgaði fóru ættbálkaleiðtogarnir í Mekka að óttast
að hann gæti ógnað stjórn þeirra yfir Mekka. Bæði kona Múhameðs og frændi dóu
árið 619 en eftir dauða frændans naut hann ekki lengur verndar Hashim
ættbálksins. Þá neyddist hann til að senda hluta þeirra í skjól til Axum ríkis
sem er í dag á sama landsvæði og Eþíópía en sjálfur náði hann að leita skjóls
innan ættar sinnar. Það kom að öll ættin hans var bannfærð.

Múhameð taldi boðskap sinn samhljóða trú Gyðinga en með því var hann að reyna að
kaupa sér vinskap þeirra. Hann bauð kristnum og Gyðingum að halda trú sinni ef
þeir borguðu ákveðinn skatt, en það endaði með því að hann gerði allar eignir
þeirra upptækar. En heiðingja vildi hann kúga til trúar.

Þjóðernisvitund Múhammeðs fer að aukast og hann býr til útvalningarsögu fyrir
þjóð sína. Hann segir: „Hið helga stríð, dsjihad, sé hin fremsta skylda við
Allah“. Hann sagði að trúin hafi brenglast hjá „ritþjóðunum“ og að það væri
köllun hans að leiðrétta það. Hann fór að gera jafnmikið úr sérstöðu sinni
gagnvart Gyðingum og hann gerði úr hvað þeir voru líkir áður. Hann lýsti því
yfir að íslam væri nýr átrúnaður og um leið þjóðleg arabísk trúarbrögð með því
að nú áttu menn að snúa sér til Mekka þegar þeir bæðust fyrir en áður snéru þeir
til Jerúsalem. Einnig var tíma föstunnar breytt, áður átti að fasta á
friðþægingardegi Gyðinga en nú átti að fasta í mánuðinum ramadan, en í þeim
mánuði sagði Múhameð að Kóraninn hafi verið opinberaður.

Árið 622 eftir fjölda hótana og ofsókna flúðu Múhameð og fylgjendur hans frá
Mekka til Medina þar sem hann aflaði sér margra fylgismanna. Þessi flótti er
kallaður Hijira, það er við þessa dagsetningu sem múslimar miða dagatal sitt EH
(Eftir Hijira). Óvinsemd milli Mekka og Medina óx stöðugt, árið 624 réðst
Múhameð með hóp 300 múslima á úlfaldalest frá Mekka. Árásin mistókst og íbúar í
Mekka ákváðu að senda lítinn her til Medina til að útrýma múslimum.

Boðskapur Múhameðs féll vel að hugmyndum Gyðinga sem bjuggu í Medina. Það var
litið alvarlegum augum hjá Aröbum að Múhameð skyldi flytja til Medina því með
því varð bræðralag trúarinnar æðra ættartengslum. Í þessum nýju heimkynnum
Múhameðs fóru stjórnmálahæfileikar hans að segja til sín og náði hann á skömmum
tíma nær öllum völdum í sínar hendur. Hann kom því þannig fyrir að öllum málum
skyldi skotið til Allah og spámanns hans.

15. mars árið 624 börðust múslimar og íbúar Mekka nálægt Badr. Þó að herlið
Mekka væri tvöfalt fjölmennara tókst múslimum að vinna sigur.

Múslimar álitu að sigurinn við Badr hefði unnist fyrir tilskipan Allah, eftir
sigurinn rak Múhameð alla gyðinga út úr borginni og eftir það voru nánast allir
íbúar Medina múslimar.

Árið 625 réðst Abu Sufyan hershöfðingi frá Mekka á Medina með 3000 menn, þó að
Abu Sufyan hefði unnið bardagann þá missti hann of marga menn til þess að elta
múslimana inn í Medina.

Árið 627 réðst Abu Sufyan aftur á Medina, hann fékk hjálp frá gyðingaættbálknum
Banu Qurayza sem Múhameð hafði rekið út úr Medina. En Múhameð hafði látið grafa
skurð í kringum Medina og tókst að verjast öllum árásum Abu Sufyan.

Allah bauð að það ætti að brjóta alla til hlýðni við sig og söfnuð sinn.
„Berjizt við þá, unz lokið er áþján og trúin á Allah ríkir öllum ofar. Láti þeir
af, er Allah kunnugt um gerðir þeirra; en snúi þeir við, skuluð þér vita, að
Allah mun vernda yður. Hann er hjálparhellan og verndarinn bezti.“

Árið 628 voru múslimar orðnir svo voldugir að Múhameð þorði að snúa aftur til
Mekka sem friðsamur pílagrímur. Með honum í för voru 1600 múslimar. Eftir
nokkrar samningaviðræður var samningur undirritaður í smábænum al-Hudaybiyah
nálægt Mekka, sem gaf múslimum leyfi til að ferðast til Mekka í pílagrímsferðir.
Samingurinn var rofinn árið 630 og Múhameð réðst á Mekka með yfir 10.000 menn.
Þegar íbúar Mekka sáu fjölda liðsmanna Múhameðs þá gáfust þeir upp án nokkurrar
mótspyrnu. Átta árum eftir að Múhameð flúði frá Mekka sneri hann aftur sem
sigurvegari.

632 í sinni síðustu för til Mekka hélt hann ræðu á fjallinu Arafat þar sem hann
hvatti menn sína til sáttvísi, hófsemdar í hefndum og að fara vel með konur
sínar. Hann sagði að allir múslimar væru bræður. Í þessari för fylgdu honum
þúsundir manna alls staðar af Arabíu til Mekka og er löggild fyrirmynd síðari
pílagrímsferða múslima.

Múhameð dó 8. júní árið 632, 63 ára gamall eftir skammvinn veikindi (talið er að
hann hafi þjáðst af malaríu). Rúmum 100 árum eftir dauða hans höfðu múslimar
lagt undir sig stór landsvæði allt frá miðausturlöndum til Spánar.

Þegar múslimar hófu útrás út af Arabíuskaga og lögðu undir sig Mið-Austurlönd og
Norður-Afríku þá slepptu þeir því að herja á Axum-ríki. Þjóðsagan segir að það
sé vegna þess að Múhameð sjálfur hafi sagt að láta eigi þá í friði í
þakklætisskyni fyrir hjálpina fyrrum.

Er arabar lögðu undir sig lönd þá fóru þeir fram undir svörtum fána líkt og
liðsmenn ISIS gera í dag, enda telja þeir sig vera réttkjörna arftaka Múhameðs.



https://is.wikipedia.org/wiki/Lettland

Lettland (lettneska Latvija) er eitt af Eystrasaltsríkjunum ásamt Litháen og
Eistlandi. Næstu nágrannar Lettlands eru Eistland til norðurs, Litháen til
suðurs og Rússland og Hvíta-Rússland til austurs, til vesturs á það strönd við
Eystrasaltið þar sem landhelgi þess og Svíþjóðar mætast.

Frumbyggjar Lettlands eru Lettar og Líflendingar. Lettneska er annað tveggja
núlifandi baltneskra tungumála ásamt litháísku. Þótt landið hafi verið undir
erlendri stjórn frá 13. öld til 20. aldar hafa tungumál landsins og menning
haldið sérstöðu sinni. Um fjórðungur íbúa Lettlands er af rússneskum uppruna.
Rúmur þriðjungur íbúa eru lútherstrúar en um fjórðungur rómversk-kaþólskir,
aðallega í héraðinu Latgale í suðausturhluta landsins. Tæp 20% íbúa eru í
rússnesku rétttrúnaðarkirkjunni.

Lettland var hluti af Rússneska keisaradæminu frá 1710. Lýðveldið Lettland var
stofnað eftir Fyrri heimsstyrjöld þann 18. nóvember 1918. Við upphaf Síðari
heimsstyrjaldar var landið hernumið af Sovétmönnum. Þjóðverjar gerðu innrás í
landið 1941 en Sovétmenn náðu því aftur 1944. Næstu hálfa öld var Lettland
sovétlýðveldi. Árið 1987 hófst Söngvabyltingin með kröfu um sjálfstæði frá
Sovétríkjunum. Í kjölfar upplausnar Sovétríkjanna 1991 lýsti Lettland yfir
sjálfstæði.

Þann 20. september 2003 kusu Lettar um inngöngu í Evrópusambandið og samþykktu
það. Innganga í sambandið varð að veruleika þann 1. maí 2004. Þann 29. mars 2004
gerðist Lettland aðili að NATO. Lettland tók upp evru sem gjaldmiðil 1. janúar
2014.



https://is.wikipedia.org/wiki/Kr%C3%B3at%C3%ADa

Króatía er ríki á Balkanskaga í Suðaustur-Evrópu. Króatía á strönd að Adríahafi
og landamæri að Slóveníu og Ungverjalandi í norðri, Serbíu í austri og
Svartfjallalandi á örstuttum kafla allra syðst. Króatía á einnig landamæri að
Bosníu og Hersegóvínu en hún umlykur það land að mestu. Höfuðborg og stærsta
borg Króatíu er Zagreb. Landið skiptist í 20 sýslur og Zagreb. Flestir íbúar eru
rómversk-kaþólskir. Króatíska er opinbert tungumál landsins

Í fornöld var landið hluti af Illyríu og síðan rómverska skattlandinu Dalmatíu.
Króatar numu þetta land snemma á 7. öld en deilt er um það hvaðan þeir komu. Á
miðöldum voru þar tvö hertogadæmi undir keisaranum í Konstantínópel, Pannónía og
Dalmatía. Á 9. öld gerðust króatar kristnir og konungsríkið Króatía var stofnað
um árið 925 en þetta ríki gekk í konungssamband við Ungverjaland árið 1102.
Landið varð fyrir árásum frá Tyrkjaveldi í austri og Feneyska lýðveldinu í
vestri. Á 16. öld varð það hluti af ríki Habsborgara og síðar
Austurríki-Ungverjalandi. Eftir Fyrri heimsstyrjöld lýsti króatíska þingið yfir
sjálfstæði og ákvað síðan að gerast hluti af Júgóslavíu. Þegar Þjóðverjar og
Ítalir lögðu Júgóslavíu undir sig í Síðari heimsstyrjöld var leppríki nasista
stofnað í Króatíu en hlutar Dalmatíustrandarinnar voru hernumdir af Ítölum.
Eftir stríð varð Króatía eitt af fylkjum sósíalíska sambandsríkisins Júgóslavíu.
Króatía lýsti yfir sjálfstæði frá Júgóslavíu 1991 eftir að borgarastyrjöldin í
Júgóslavíu hófst. Sjálfstæðisstríð Króatíu stóð í fjögur ár og lauk með sigri
króata árið 1995. Króatía gerðist aðili að Atlantshafsbandalaginu árið 2009 og
Evrópusambandinu árið 2013.

Króatía er hátekjuland með háa lífsgæðavísitölu. Tveir þriðju vergrar
landsframleiðslu liggja í þjónustugeiranum. Iðnframleiðsla er aðallega bundin
við skipasmíðar, matvælaframleiðslu, lyfjaframleiðslu, upplýsingatækni, líftækni
og timbur. Króatía er líka vinsælt ferðamannaland. Frá aldamótunum 2000 hefur
Króatía fjárfest verulega í hraðbrautum og járnbrautum sem tengja landið við
stofnbrautakerfi Evrópu. Sjö alþjóðaflugvellir eru í Króatíu, í Zagreb, Zadar,
Split, Dubrovnik, Rijeka, Osijek og Pula.

Uppruni heitis landsins er óviss en talið er að það sé komið úr
norðvesturslavnesku sem heiti á slavneskum þjóðflokki. Heitið kemur fyrst fyrir
í miðaldalatínu sem Croātia og í áletrun frá 9. öld þar sem Branímír af Króatíu
er kallaður DUX CRUATORVM.

Stjórnskipan Króatíu er tvískipt: Frá 1992 hefur Króatíu verið skipt í 20 sýslur
líkt og á miðöldum þótt þessar sýslur séu gjörólíkar þeim fyrri. Zagreb nýtur
þeirrar sérstöðu að vera bæði sýsla og borg. Sýslurnar skiptast svo í 429
sveitarfélög og 127 borgir.



https://is.wikipedia.org/wiki/K%C3%B6ttur

Köttur eða hús-eða heimilisköttur (fræðiheiti: Felis silvestris catus) er
undirtegund villikatta (fræðiheiti: Felis silvestris) sem er tegund lítilla
rándýra af ætt kattardýra. Kettir eru rökkurdýr og kjötætur sem hafa lifað sem
húsdýr í mörg þúsund ár. Forn-Egyptar hófu að nota ketti til að halda músum og
öðrum nagdýrum frá kornbirgðum. Kettir eru eitt vinsælasta gæludýr heims.

Kettir eru mjög hæf rándýr og vitað er til þess að þau veiði yfir 1.000
dýrategundir sér til matar. Hægt er að kenna köttum að hlýða einföldum skipunum
og þeir hafa getu til þess að læra á einföld tæki eins og hurðarhúna. Kettir
notast við fjöldann allan af dýratáknum í samskiptum við ketti og önnur dýr,
þeir mjálma, mala, hvæsa, urra og gagga. Rannsóknir benda til þess að samskipti
á milli katta og manna séu töluvert þróuð. Kettir eru einnig ræktaðir og látnir
keppa á kattasýningum þar sem veitt eru verðlaun fyrir fallega og hæfileikaríka
ketti.

Karldýr katta kallast högni eða fress, kvendýrið læða eða bleyða og afkvæmin
kettlingar. Hreinræktaðir kettir eru innan við eitt prósent af köttum, en til
eru tugir tegundarafbrigða og litbrigða. Til dæmis eru til hárlausir kettir sem
nefnast Sfinxar og rófulausir kettir sem nefnast Manarkettir (Manx).

Líkt og víða annars staðar eru kettir vinsæl gæludýr á Íslandi. Ekki er vitað
með vissu hversu marga ketti er að finna á Íslandi en mjög gróflega má áætla að
þeir séu um 30 þúsund. Árið 1976 var Kattavinafélag Íslands stofnað. Í dag rekur
það Kattholt sem er heimili fyrir týnda ketti. Árið 2005 bárust um 500
„óskilakettir“ til Kattholts. Þann 23. ágúst 2005 setti umhverfisráðuneytið
reglugerð um kattahald í Reykjavík.



https://is.wikipedia.org/wiki/Hamborg

Hamborg (hágþýska: Hamburg, lágþýska: Hamborg) er borgríki og næstminnsta
sambandslandið í Þýskalandi með 755 km². Aðeins Bremen er minna. Hún er hins
vegar næststærsta borg Þýskalands með tæpa 1,7 milljón íbúa (31. des 2013) og
jafnframt stærsta hafnarborg landsins. Hamborg var stofnborg og einn ötullasti
meðlimur Hansasambandsins áður fyrr. Sérstakt við Hamborg eru hinar óteljandi
brýr. Þær eru um 2500, fleiri en í nokkurri annarri borg í Evrópu og reyndar
fleiri en í Feneyjum, Amsterdam og London samanlagt.

Hamborg er norðarlega í Þýskalandi og liggur við ána Saxelfi, nokkurn veginn á
þeim stað þar sem fljótið breikkar og rennur til Norðursjávar. Aðeins tvö önnur
sambandslönd liggja að Hamborg: Slésvík-Holtsetaland fyrir norðan og
Neðra-Saxland fyrir sunnan. Næstu borgir eru Lübeck til norðausturs (60 km),
Bremen til suðvesturs (70 km) og Hannover til suðurs (90 km).

Skjaldarmerki Hamborgar er hvítt kastalavirki á rauðum grunni. Merki þetta var
fyrst notað fyrir skipaflota borgarinnar 1270 en hefur síðan verið notað fyrir
borgina alla. Litirnir eru upprunnir úr Hansasambandinu. Fáninn er nákvæmlega
eins, nema hvað formið er aðeins öðruvísi.

Hamborg var upphaflega saxneskt þorp að nafni Hamm (eða Hamma). Hamm merkir
árbugt. Þegar Karlamagnús eyddi þorpinu, lét hann reisa virki á staðnum sem
kallað var Hammaburg eftir þorpinu. Seinna styttist heitið í Hamburg.

Hamborg á upphaf sitt í saxnesku þorpi sem hét Hamm. Árið 810 sigraði
Karlamagnús saxa og tók til sín stór landsvæði þeirra. Þá lét hann reisa kirkju
milli ánna Bille og Alster (sem renna í Saxelfi við Hamborg nútímans), en
presturinn þar átti að stjórna kristniboði í norðrinu. Við hlið kirkjunnar lét
Karlamagnús reisa flóttavirki sem hlaut nafnið Hammaburg (seinna Hamburg). Þegar
árið 832 varð Hamborg að biskupssetri og kristniboðinn Ansgar frá Bremen varð
fyrsti biskupinn þar. Ansgar þessi tók hlutverk sitt alvarlega og átti mikinn
þátt í kristnun landsvæða í norður af Hamborg. Hann hóf meðal annars kristniboð
í Danmörku og var gjarnan kallaður „postuli norðursins“. Eftir lát Karlamagnúsar
veiktist frankaríkið mikið. Víkingar gerðu víða strandhögg og 845 réðust þeir á
Hamborg. Þeir rændu staðinn og brenndu niður kirkjuna. Hammavirkið gjöreyðilögðu
þeir. Ansgar flúði og fyrir vikið varð Bremen aftur aðsetur biskupanna. Eftir að
Hamborg var byggð upp á ný skall á næsta eyðingaralda, en 915 réðust slavar á
bæinn og brenndu hann niður. Þetta endurtók sig árið 983.

Hamborg var byggð upp aftur. Ýmsar byggingar, svo sem Maríukirkjan,
biskupahöllin og klaustrið voru gerð úr grjóti en slíkt var óþekkt í héraðinu
fram að þessu. Á seinni hluta 11. aldar hófst fyrsta blómaskeið bæjarins, en hún
var stjórnuð af biskupum. 1065 lést biskupinn og sáu þá slavar borð á leik og
réðust á Hamborg. Hún var rænd nokkrum sinnum en Krútó, höfðingi slavanna, bjó í
Lübeck (sem þá var slavnesk) og stjórnaði héraðinu þaðan. Slavaógninni létti
ekki fyrr en með kristnitöku héraðsins 1093. Árið 1189 gerði Friðrik Barbarossa
Hamborg að fríborg í ríkinu. Samfara því hlaut Hamborg ýmis fríðindi og
réttindi. Til dæmis tollfríðindi og borgarar þurftu ekki að gegna herskyldu
fyrir keisara. Þetta gerði Friðrik í þakklætisskyni fyrir borgina, þar sem hún
aðstoðaði hann í undirbúningi sínum fyrir krossferð til landsins helga. Reyndar
lést Friðrik í þeirri ferð, en fríborgarstatus Hamborgar hélst allt til loka
þýska ríkisins. Aðrir vilja meina að borgarráðið hafi falsað fríborgarvottorðið
þegar fréttin barst til ríkisins að Friðrik Barbarossa hafi drukknað í
Austurlöndum. 1214 varð Hamborg, og héraðið norðan Saxelfar, hluti af danska
ríkinu og stjórnað af dönskum fógeta. Þetta ástand varaði til 1227 en þá sigruðu
norðurþýskir furstar Dani í orrustunni við Bornhøved og endurheimtu lönd sín.
1284 skemmist borgin töluvert í stórbruna. Íbúar borgarinnar voru þá um 5
þúsund.

Um miðja 13. öld voru viðskiptasambönd Hamborgar orðin mjög víðtæk. Þau teygðu
sig til Englands, Noregs, Niðurlanda og um allt norðanvert þýska ríkisins.
Verslunarmenn frá Hamborg og Lübeck stofnuðu með sér viðskiptabandalag sem
kallaðist Hansasambandið. Bandalag þetta stækkaði ört eftir því sem leið á 13.
öldina og gengu hafnarborgir eins og Wismar, Stralsund, Rostock í sambandið, en
einnig aðrar borgir sem ekki lágu að sjó, eins og Lüneburg. Hansakaupmenn sigldu
jafnvel til Íslands. En Hamborg var þó leiðandi aðili í sambandinu, ásamt
Lübeck, og var borginni gríðarleg lyftistöng. Á fyrri hluta 14. aldar keypti
borgin æ meira landsvæði í kring og við það stækkaði Hamborg. Flestar stærri
kirkjurnar voru reistar á þessum árum. Á 15. öld tóku umsvif sambandsins að
dvína og þau stöðnuðu nær alveg þegar leið á 16. öld. Hansasambandið lifði þó
áfram í litlum mæli fram á 17. öld. 1669 var síðasti Hansadagurinn (Hansaþing)
haldinn.

1528 ritaði borgarstjórinn í Hamborg Marteini Lúther bréf og bað hann um að
senda til sín predikara. Lúther sjálfur komst ekki, en hann sendi þangað
samstarfsmann sinn Johannes Bugenhagen. Hann hóf þegar við að predika og mynda
nýja kirkjuskipan. Siðaskiptin fóru síðan formlega fram ári síðar. Hamborg var
mikið vígi siðaskiptamanna. Borgin tók við flóttamönnum frá Niðurlöndum þegar
Spánverjar herjuðu þar á miðri 16. öld, en einnig fengu gyðingar að setjast þar
að, en þeir voru reknir burt frá Spáni og Portúgal. Portúgölsku gyðingar mynduðu
stærsta minnihlutahóp Hamborgar á 16. öld. 1616 var byrjað á að endurgera og
bæta alla múra borgarinnar. Þetta varð til þess að Hamborg var hvorki hernumin
né beið nokkurn skaða af 30 ára stríðinu á 17. öld. Hamborg var auk þess að öllu
leyti hlutlaus og var stærsta borg þýska ríkisins sem ekki kom við sögu í
stríðinu, fyrir utan Vínarborg. Hamborg tók hins vegar við mörgum flóttamönnum
og hagnaðist af því. Eftir stríðslok var hvalaútgerð stofnuð í borginni og var
Hamborg aðalhvalveiðiborg þýska ríkisins meðan hvalveiða naut.

Eftir frönsku byltinguna, og sérstaklega í Napoleonsstríðunum, óx Hamborg
gríðarlega hratt. Hún var frjálsleg borg og þar var trúfrelsi í gildi. Napoleon
lét hertaka borgina 1806 en allir Frakkar þurftu að hverfa þaðan 1813.
Vínarfundurinn staðfesti síðan fríborgarstatus Hamborgar. Þegar iðnbyltingin
hófst óx Hamborg enn frekar. Íbúar voru 130 þús árið 1806, en þeir voru orðnir
300 þús 1860. Flestir bjuggu þó við bág kjör. Þegar Prússland varð að
keisararíki 1871, eignaðist það öll landsvæði í kringum Hamborg. Borgin gekk í
Norðurþýska sambandið, en hélst að öðru leyti hlutlaust borgríki. 1842 var
þýðingarmikið ár fyrir Hamborg. Þá var fyrsta járnbrautarlínan tekin í notkun og
þá átti sér stað borgarbruninn mikli. Brunninn eyddi fjórðungi miðborgarinnar.
4000 hús brunnu niður og 10% íbúanna urðu heimilislausir. Í endurreisninni voru
vatnslagnir og klóök lögð. Á árunum þar á eftir varð Hamborg aðalhafnarborg
þýska ríkisins fyrir útflytjendur til Ameríku. Af þeim 50 milljónum manna sem
fluttu frá Evrópu til Ameríku, fóru um 5 milljónir þeirra um Hamborg. Fyrir
upphaf heimstyrjaldarinnar fyrri náði íbúatala Hamborgar 1 milljón.

1914 settu bandamenn hafnbann á Hamborg. Hagkerfið þar staðnaði að miklu leyti
og olli gífurlegu tjóni. Alls létust rúmlega 34 þús hermenn frá Hamborg í
heimstyrjöldinni fyrri. 1919 urðu fyrstu frjálsu kosningar í borginni.
Flokkurinn SPD hlaut rúmlega helming allra atkvæða og varð Werner von Melle
fyrsti lýðræðislegi borgarstjórinn. Sama ár var háskólinn í borginni stofnaður.
En strax við valdatöku nasista 1933 varð nasistinn Carl Vincent Krogmann
borgarstjóri og var lýðræðið þá tekið úr gildi. Strax var hafist handa við að
gera gyðingum og öðrum minnihlutahópum erfitt fyrir. 1933 bjuggu 19 þúsund
gyðingar í Hamborg. Langflestir þeirra voru fluttir í fangabúðir. Aðeins 647
voru eftir á lífi í borginni þegar heimstyrjöldinni síðari lauk. Við
suðausturjaðar Hamborgar voru fangabúðirnar Neuengamme opnaðar. Talið er að um
55 þúsund manns hafi látið þar lífið. Fyrstu loftárásir bandamanna á borgina
hófust 1943. Í allt varð Hamborg fyrir 213 árásum. Í þeim eyðilagðist stór hluti
hennar og biðu 50 þúsund manns bana. 900 þúsund manns urðu heimilislausir. Alls
tóku 17 þúsund flugvélar þátt í árásunum, sem vörpuðu rúmlega 1,6 milljónum
sprengjum yfir borgina. 3. maí 1945 hertóku Bretar borgina bardagalaust. Hún var
á breska hernámssvæðinu. Bretar settu þar sérlög og leyfðu Hamborg að halda
sérstöðu sinni í Þýskalandi. 1949 varð Hamborg að sambandslandi innan Þýskalands
og var þá enn eigið borgríki. 1962 átti sér stað gríðarmikið stormflóð er mikil
lægð gekk yfir landið á háflóði. Sjávarbylgja gekk upp eftir Saxelfi og flæddi
hún og þverár hennar þá yfir bakka sína. 300 manns biðu bana. Í dag er Hamborg
mikil viðskipta- og menningarborg. Stærstu fyrirtækin þar eru Airbus Operations
og Lufthansa, hvor um sig með rúmlega 10 þúsund starfsmenn.

Í Hamborg var keppt í HM í knattspyrnu 1974 og 1990. Aðalknattspyrnulið
borgarinnar er Hamburger Sportverein (HSV). Liðið hefur 6 sinnum orðið þýskur
meistari (síðast 1983) og þrisvar bikarmeistari. Auk þess varð liðið
Evrópumeistari bikarhafa 1977 (sigraði þá Anderlecht) og sigraði Evrópukeppni
meistaraliða 1983 (sigraði þá Juventus). Af fyrrum þekktum leikmönnum liðsins má
nefna Uwe Seeler, Kevin Keegan, Felix Magath, Rafael van der Vaart, Tony Yeboah
og Ruud van Nistelrooy. Félagið FC St. Pauli komst í 1. Bundesliguna vorið 2010.

Í Hamborg er árlega haldið Maraþonhlaup. Hlaupið hefur verið haldið síðan 1986
og er yfirleitt hlaupið í apríl. Árið 2010 voru þátttakendur rúmlega 14 þús.
Beinir áhorfendur eru um milljón manns, sem gerir Maraþonhlaupið í Hamborg það
vinsælasta í heimi. Samfara Maraþonhlaupinu fara fram hjólastólahlaup og
línuskautahlaup.

Vattenfall Cyclassics er heiti á hjólreiðakeppni sem fer fram í heilan dag á
götum Hamborgar. Keppnin hefur verið haldin síðan 1996 og er vegalengdin um 250
km.

Helsta handboltaliðið er HSV Hamburg, sem varð þýskur meistari 2011 og
bikarmeistari 2006 og 2010. Liðið varð auk þess Evrópumeistari bikarhafa 2007
(sigraði þá Ademar León frá Spáni).



https://is.wikipedia.org/wiki/Glymur

Hnit: 64°23′27.4″N 21°15′13.4″V﻿ / ﻿64.390944°N 21.253722°V﻿ / 64.390944;
-21.253722

Glymur er næsthæsti foss Íslands, alls 198 metra hár. Hann er í Botnsá í
Botnsdal í Hvalfirði. Botnsá kemur úr Hvalvatni en það er hraunstíflað vatn og
annað dýpsta vatn landsins, um 160 m djúpt. Við botn dalsins er móbergsfjallið
Hvalfell er hlóðst upp í gosi undir jökli á ísöld og stíflaði dalinn sem áður
var mun lengri svo að þar varð til djúp kvos og þar er Hvalvatn.

Nafn fossins kemur af þjóðsögu er segir að álfkona hafi breytt manni sem sveik
hana í tryggðum í hvalinn Rauðhöfða. Þá hafi Rauðhöfði tekið að granda bátum í
Faxaflóa. Í Hvalfirði fórust með einum bátnum tveir synir prestsins í Saurbæ. Þá
hafi presturinn, sem orðinn var gamall og blindur, gengið niður að sjávarmáli og
tyllt staf sínum í hafið. Rauðhöfði kom syndandi og teymdi presturinn hann upp
eftir Botnsá. Þegar komið var í gljúfrið þar sem fossinn dettur á að hafa verið
svo þröngt að jörðin hafi hrist og drunur hljómað, og af því dregur Glymur nafn
sitt. Rauðhöfði endaði í Hvalvatni og er sagt að hann hafi sprungið af
áreynslunni.



https://is.wikipedia.org/wiki/Gjaldmi%C3%B0ill

Gjaldmiðill eða verðmiðill nefnist eining sem gefur til kynna verðmæti og er
notuð sem greiðslumiðill í viðskiptum með vörur og þjónustu. Gjaldmiðlar eru
eitt form peninga ef peningar eru skilgreindir sem flutningsmiðill verðmæta sem
hafa þó ekki eiginlegt verðmæti sjálfir. Oftast er aðeins einn gjaldmiðill
ráðandi á tilteknu svæði, til þess að auðvelda viðskipti milli svæða með
mismunandi gjaldmiðla er gengi þeirra skráð, þ.e. verðmæti gjaldmiðla gagnvart
hverjum öðrum. Gengi gjaldmiðils ræðst af lögmálum framboðs og eftirspurnar á
sama hátt og verð á vörum og þjónustu.

Oftast ákveður hvert land að gera einn ákveðinn gjaldmiðil að lögeyri í landinu
sem veitir þeim gjaldmiðli yfirburðastöðu innan landsins, gjaldmiðlinum er stýrt
af sérstakri ríkisstofnun sem kallast seðlabanki sem hefur einkarétt á því að
framleiða gjaldmiðilinn og getur þannig stýrt framboðinu af honum þegar þörf
krefur. Frá þessu geta þó verið undantekningar. Algengt er að mörg lönd noti
sama nafnið fyrir gjaldmiðla sína, þar má nefna krónur sem er nafn gjaldmiðlanna
sem Norðurlöndin fyrir utan Finnland nota. Mörg lönd geta einnig deilt sama
gjaldmiðli og rekið sameiginlegan seðlabanka eins og er tilvikið með evruna.
Lönd geta líka skilgreint gjaldmiðil annars lands sem sinn eigin lögeyri eins og
Panama þar sem Bandaríkjadalur er notaður sem lögeyrir.

Algengast er að gjaldmiðli sé skipt í minni einingar, oftast 100. Til dæmis: 100
aurar = 1 króna, 100 sent = 1 dollari o.s.frv. Stundum kann gjaldmiðlinum að
vera skipt í 10 eða 1000 parta en aðeins gjaldmiðli Máritaníu er ekki skipt
eftir tugakerfi heldur í 5 parta. Sumum gjaldmiðlum er ekki skipt í minni
einingar og á þetta við um íslensku krónuna þar sem aurar hafa verið teknir úr
umferð.

Gjaldmiðill getur einnig verið vörur eða þjónusta eins og egg, dýr, kynlíf eða
föt. Þeir eiginleikar sem góður gjaldmiðill þarf að hafa eru varanleiki,
hreyfanleiki, deilanleiki og einsleitni.



https://is.wikipedia.org/wiki/Geirfinnsm%C3%A1li%C3%B0

Geirfinnsmálið (einnig nefnt Guðmundar- og Geirfinnsmál) er viðamikið sakamál,
kennt við Geirfinn Einarsson (fæddur 7. september 1942, horfinn 19. nóvember
1974).

Upphafið má rekja til dularfulls hvarfs Geirfinns Einarssonar kvöldið 19.
nóvember 1974. Kvöldið sem Geirfinnur hvarf hringdi ókunnur maður í hann og
mælti sér mót við hann í Hafnarbúðinni í Keflavík. Eftir lýsingum vitna á ókunna
manninum var gerð leirstytta, sem í hálfkæringi var kölluð „Leirfinnur“. Seinna
meir beindu rannsóknamenn sjónum sínum að hvarfi annars manns, Guðmundar
Einarssonar (fæddur 1956, horfinn 25. janúar 1974), sem horfið hafði aðfaranótt
25. janúar sama ár. Töldu þeir að hvarf Guðmundar tengdist hvarfi Geirfinns
(mennirnir tveir voru þó ekki venslaðir, þrátt fyrir sama föðurnafn).

Hópur ungmenna var hnepptur í gæsluvarðhald í Síðumúlafangelsinu vegna hvarfa
þeirra Guðmundar og Geirfinns og svokallaðs póstsvikamáls. Þau bentu á fjóra
þekkta menn sem flestir tengdust skemmtistaðnum Klúbbnum. Voru þeir allir
hnepptir í gæsluvarðhald og hafðir í haldi svo mánuðum skipti.

Þýskur rannsóknarforingi á eftirlaunum, Karl Schütz, var fenginn til að stýra
rannsókn málsins sem þá var í miklum hnút. Ekki verður séð hvers vegna óupplýst
mannshvörf hér á landi gátu talist verðugt verkefni fyrir þýskan lögreglumann á
eftirlaunum sem einkum hefur sérhæft sig í málum er varða öryggi ríkisins, en
eftir að dómur var fallinn hér á Íslandi í málinu lýsti hann því yfir að meðferð
sakborninga hafi minnt sig á blómatíð nasismans í Þýskalandi og að hlutdeild
hans í málinu hafi bjargað íslensku ríkisstjórninni [heimild vantar]. Í janúar
1977 lauk svo rannsókn Karl Schütz eftir sviðsetningu atburða við
Dráttarbrautina í Keflavík en þar töldu rannsóknarlögreglumenn að Geirfinni
hefði verið ráðinn bani. Þrátt fyrir umfangsmikla leit fannst ekki lík
Geirfinns.

Dómur féll í Hæstarétti árið 1980. Ungmennin voru fundin sek og dæmd til
fangelsisvistar. Geirfinnsmálið hefur verið í umræðu í þjóðfélaginu í a.m.k. tvo
áratugi en algjör skortur var á sönnunargögnum fyrir utan játningar sakborninga,
sem þau hafa öll dregið til baka og hefur umræðan síðustu ár snúist um
rannsóknaraðferðir lögreglu og meint harðræði við rannsókn málsins.

Einn sakborninga, Sævar Ciesielski reyndi að fá málið tekið upp að nýju árið
1996, en án árangurs. Í umræðu um réttarfarsdómstól á Alþingi hinn 6. október
1998 kom Davíð Oddsson mörgum á óvart er hann hvatti til endurupptöku Guðmundar-
og Geirfinnsmála. Við það tækifæri sagði hann m.a.:



https://is.wikipedia.org/wiki/Egyptaland

Arabíska lýðveldið Egyptaland eða Egiptaland (arabíska: مصر
(framburður (uppl.)); umritað: Miṣr) er land í Norður-Afríku. Austasti hluti
landsins, Sínaískagi, brúar bilið milli Norður-Afríku og Suðvestur-Asíu. Í
norðri á landið strandlengju að Miðjarðarhafi og í austri að Rauðahafi, auk
landamæra að Líbíu í vestri, Súdan í suðri og Ísrael í austri.

Egyptaland er eitt fjölmennasta ríki Afríku og Austurlanda nær. Íbúar landsins
eru rúmlega 82 milljón talsins og meirihluti þeirra býr á um það bil 40.000
ferkílómetra svæði við bakka Nílar en þar er eina yrkjanlega landið. Um
helmingur Egypta býr í þéttbýli, mest á svæðunum í kringum Kaíró, Alexandríu og
aðrar stórborgir við Nílarósa. Sahara-eyðimörkin þekur drjúgan hluta landsins og
er fremur strjálbýl.

Egyptaland státar af einni elstu siðmenningu sögunnar, Egyptalandi hinu forna,
og er frægt fyrir mörg merk minnismerki þess. Til marks um það eru pýramídarnir
í Gísa og fornar rústir á borð við Þebu, hin miklu hof í Karnak og Dalur
konunganna í borginni Lúxor, en í þeirri borg er rúmlega helmingur allra
fornminja heims. Egyptaland nútímans er álitið efnahagslegt og menningarlegt
stórveldi arabaheimsins.

Egyptaland er 29. stærsta land í heimi og er 1.002.450 ferkílómetrar að stærð.
Það liggur á breiddargráðunum 22° og 32°N og lengdargráðunum 24° og 36°A. Vegna
þurrs loftslags landsins hefur þétt byggð myndast í kringum ána Níl, í Nílardal
og við Nílarósa. Um 99% íbúanna búa á aðeins 5,5% landsvæðisins. Landið á
landamæri að Líbíu í vestri, Súdan í suðri og Gaza-ströndinni og Ísrael í
austri. Útaf mikilvægri landlegu Egyptalands á mörkum tveggja álfa skipar það
veigamikinn hernaðarlegan sess í alþjóðastjórnmálum. Súesskurðurinn sem liggur í
gegnum landið tengir Miðjarðarhaf við Rauðahaf og er mjög mikilvæg siglingaleið.

Mestu rigningaskeiðin í Egyptaland eru á veturna. Sunnan af Kaíró er meðalúrkoma
ekki nema 2-5 mm á ári jafnvel með einhverra ára millibili. Á skika við
norðurströndina getur meðalúrkoma þó orðið árlega allt að 410 mm, mest milli
október og mars. Snjókoma er tíð á Sinaífjalli og í sumum borgum við
norðurströndina. Meðalhiti er milli 27 °C og 32 °C á sumrin en á veturna milli
13 °C og 21 °C. Á vorin berast að sunnan svonefndir khamsín-vindar og bera með
sér sand og ryk. Þeir geta hækkað hitann í eyðimörkinni svo um nemur.

Fyrir byggingu Aswan-stíflu flæddi Níl árlega og endurnýjaði jarðveginn. Þetta
gaf landinu stöðuga uppskeru í gegnum árin. Hækkun sjávaryfirborðs gæti haft
alvarleg áhrif í för með sér fyrir Egyptaland að mati loftslagsfræðinga.

Egyptaland er fjölmennasta ríki Austurlanda nær og þriðja fjölmennasta land
Afríku með yfir 79 milljónir íbúa. Á árunum 1970-2010 fjölgaði íbúum landsins
ört vegna umbóta í heilsugæslu og landbúnaði. Þegar Napóleon réðst inn í landið
árið 1798 var áætlaður íbúafjöldi aðeins þrjár milljónir. Árið 1939 bjuggu 16,5
milljónir í Egyptalandi.

Flestir íbúar landsins búa við ána Níl, við Nílarósa og í nánd við Súesskurðinn.
Um 90% íbúanna aðhyllast íslam en restin er að mestu kristin og tilheyrir
koptísku rétttrúnaðarkirkjunni. Egyptar eru yfirgnæfandi meirihluti þjóðarinnar,
eða 99% en restin er skipuð nokkrum minnihlutahópum. Ber þá helst á Abözum,
Tyrkjum, Grikkjum, Bedouin-Aröbum, Siwium og Núbíum.

Einnig er umtalsverður fjöldi flóttamanna í Egyptalandi, áætlaður á bilinu
500.000 til 3.000.000. Flóttamenn frá Palestínu eru um 70.000 og frá Írak um
150.000 en óvíst er hversu margir eru í stærsta flóttamannahópnum frá Súdan. Á
árum áður voru öflug minnihlutasamfélög Gyðinga og Grikkja í Egyptalandi en þau
hafa nú að stærstu leyti lagst af.



https://is.wikipedia.org/wiki/Bauganet_jar%C3%B0ar

Bauganet jarðar er kerfi til að staðsetja hluti á jörðinni með talnaröð sem vísa
til breiddargráðu og lengdargráðu og stundum hæðar yfir sjávarmáli. Þetta er
hnitakerfi sem notast við gráður á hring sem nær umhverfis jörðina samsíða
miðbaug (breiddarbaug) og hálfhring sem nær frá norðurpólnum að suðurpólnum
(lengdarbaug). Höfuðáttirnar eru notaðar til að minnka talnamengið enn frekar
þannig að norðlæg eða suðlæg breidd vísar til gráðu á sveig sem nær frá miðbaug
að norðurpól eða suðurpól og skiptist í 90 gráður (táknað með N eða S) og
vestlæg eða austlæg lengd sem vísar til þeirrar áttar sem farið er í vestur eða
austur frá núllbaug sem liggur gegnum Greenwich í London og skiptist þá í 180°
(táknað með V eða A).

Hver gráða á lengdarbaug er að meðaltali 111,2 kílómetrar á lengd (um það bil 60
sjómílur) svo til að fá meiri nákvæmni er henni ýmist skipt í hundraðshluta
(kommustafi) eða mínútur (60 hluta) og sekúndur (60*60 eða 360 hluta).

Dæmi um hnit í bauganeti jarðar er 48°51′29″N, 2°17′40″A (Eiffelturninn í París)
þar sem ' eru mínútur og " sekúndur.



https://is.wikipedia.org/wiki/Bandar%C3%ADkjadalur

Bandaríkjadalur, bandarískur dalur eða dollari er gjaldmiðill Bandaríkjanna.
Hann er einnig notaður víða sem varasjóðsmynt, en slík notkun utan Bandaríkjanna
leiddi meðal annars til þess að gullfótur Bandaríkjadals var lagður niður 1971
(Bretton Woods-kerfið), þar sem orðnar voru til meiri birgðir af dölum utan
Bandaríkjanna, en öllum gullforða þeirra nam. Árið 1995 voru yfir 380 milljarðar
dala í umferð, þar af tveir þriðju utan Bandaríkjanna. 2005 var þessi tala komin
í 760 milljarða og áætlað að á milli helmingur og tveir þriðju séu í umferð utan
Bandaríkjanna.

Algengasta táknið fyrir Bandaríkjadal er „dollaramerkið“ ($). ISO 4217-táknið
fyrir Bandaríkjadal er USD. Alþjóðagjaldeyrissjóðurinn notar einnig táknið US$
fyrir gjaldmiðilinn.

Mörg lönd nota heitið dalur eða dollar, en nafnið er dregið af orðinu dalur
(Taler á þýsku). Ekvador, El Salvador og Austur-Tímor, auk yfirráðasvæða
Bandaríkjanna, nota Bandaríkjadal sem opinberan gjaldmiðil. Að auki hafa
Bermúda, Bahamaeyjar, Panama, Líbería og nokkur önnur lönd bundið sína
gjaldmiðla við Bandaríkjadal á genginu 1:1. Gjaldmiðill Barbados er sömuleiðis
bundinn við gengið 2:1.



https://is.wikipedia.org/wiki/B%C3%BAlgar%C3%ADa

Lýðveldið Búlgaría (búlgarska България, Република България Republika Bălgarija)
er land í Suðaustur-Evrópu við strönd Svartahafs. Það á landamæri með fram Dóná
að Rúmeníu í norðri, Tyrklandi og Grikklandi í suðri og Makedóníu og Serbíu í
vestri. Höfuðborg landsins heitir Sófía.

Skipuleg samfélög þróuðust í Búlgaríu á Nýsteinöld. Þrakverjar og síðan Grikkir
og Rómverjar ríktu yfir landinu í fornöld. Búlgarir réðust yfir Dóná árið 670 og
stofnuðu Fyrsta búlgarska ríkið árið 681. Búlgarir tóku þá upp slavneskt mál
íbúa landsins sem þeir lögðu undir sig og á 9. öld varð kristni að ríkistrú.
Austrómverska ríkið lagði þetta ríki undir sig árið 1018. Annað búlgarska ríkið
var stofnað 1185 en Tyrkjaveldi lagði það undir sig árið 1393. Tyrkir féllust á
stofnun sérstaks furstadæmis í kjölfar Krímstríðsins árið 1878. Furstadæmið
lýsti yfir stofnun sjálfstæðs ríkis árið 1908. Í Fyrri heimsstyrjöld var
Búlgaría í liði með Miðveldunum og í Síðari heimsstyrjöld með Öxulveldunum.
Sovétmenn gerðu innrás í landið 1944 og settu þar upp leppstjórn kommúnista.
Eftir stríð varð Búlgaría því hluti af Austurblokkinni. Eftir hrun Járntjaldsins
1989 var flokksræði afnumið og ný stjórnarskrá samþykkt árið 1991. Eftir 2001
hefur efnahagslíf landsins blómstrað. Það gerðist aðili að
Atlantshafsbandalaginu árið 2004 og Evrópusambandinu árið 2007.

Á Sovéttímanum var Búlgaría iðnvædd með áherslu á þungaiðnað og efnahagslíf
landsins byggist enn á þungaiðnaði, raforkuframleiðslu, námavinnslu og vélsmíði.
Landbúnaður og ferðaþjónusta eru líka mikilvægar atvinnugreinar. Levið er fest
við evruna en Búlgaría er ekki hluti af evrusvæðinu og hefur hætt við
fyrirætlanir um upptöku evrunnar. Þrátt fyrir vöxt undanfarin ár eru laun í
Búlgaríu með því lægsta sem gerist í Evrópu.



https://is.wikipedia.org/wiki/Ang%C3%B3la

Angóla er land í sunnanverðri Afríku með strönd að Atlantshafi og landamæri að
Namibíu í suðri, Sambíu í austri og Lýðveldinu Kongó í norðri. Útlendan Kabinda
er auk þess við landamæri Kongó. Angóla var áður portúgölsk nýlenda með
umtalsverðar náttúruauðlindir, meðal annars olíu og demanta. Landið átti í
stöðugri borgarastyrjöld frá því að það fékk sjálfstæði árið 1975 til ársins
2002. Kosningar voru síðast haldnar í landinu árið 2008.

Angóla var upphaflega byggt koisanmælandi íbúum en bantúmenn hófu að setjast að
á svæðinu í fornöld og stofnuðu þar nokkur konungsríki. Konungsríkið Kongó var
stofnað á 14. öld með höfuðborg í M'banza-Kongo þar sem nú er norðurhluti
Angóla. Portúgalir hófu verslun við þetta ríki sent á 15. öld. Portúgalski
landkönnuðurinn Paulo Dias de Novais stofnaði Lúanda sem verslunarstað árið
1575. Portúgalir reistu þar virki nokkrum árum síðar og smám saman lögðu þeir
strendur landsins undir sig. Þrælaverslunin var mikilvægur hluti af verslun
milli Portúgala og Kongómanna. Á Berlínarráðstefnunni 1885 fengu Portúgalir allt
landið í sinn hlut. Kröfur um sjálfstæði urðu háværari eftir miðja 20. öld og
Portúgalska nýlendustríðið hófst árið 1961 með baráttu skæruliðasamtakanna
Frente Nacional de Libertação de Angola (FNLA) og União Nacional para a
Independência Total de Angola (UNITA) gegn nýlendustjórninni. Eftir
Nellikubyltinguna í Portúgal 1974 fékk Angóla sjálfstæði. Brátt hófst blóðug
borgarastyrjöld milli þriggja skæruliðahreyfinga sem varð fljótlega leppstríð
stórveldanna í Kalda stríðinu. Árið 2002 var samið um vopnahlé. Kosningar voru
haldnar 2008 og ný stjórnarskrá samþykkt 2010.

Frá lokum borgarastyrjaldarinnar hefur efnahagur landsins vaxið hratt, enda á
landið miklar náttúruauðlindir. Helsta útflutningsafurð landsins er hráolía, en
auk þess flytur Angóla út úran, demantar, gull og báxít. Þrátt fyrir þetta eru
lífsgæði almennings í Angóla slæm og ójöfnuður er mikill. Lífslíkur og
barnadauði eru með því sem verst gerist í heiminum. Portúgalska er opinbert
tungumál í Angóla en auk hennar eru töluð mörg frumbyggjamál: stærst þeirra eru
umbundu, kimbundu og kikongo. Yfir helmingur íbúa aðhyllist rómversk-kaþólska
trú og um fjórðungur mótmælendatrú.



https://is.wikipedia.org/wiki/Als%C3%ADr

Alsír er land í Norður-Afríku og stærsta ríki Afríku. Það á landamæri að Túnis í
norðaustri, Líbíu í austri, Níger í suðaustri, Malí og Máritaníu í suðvestri og
Marokkó og Vestur-Sahara í vestri. Nafn landsins er dregið af nafni
Algeirsborgar og kemur úr arabísku al-jazā’ir sem merkir „eyjarnar“ og á við
fjórar eyjar sem lágu undan borginni þar til þær urðu hluti meginlandsins 1525.

Vorið 1980 sýður upp úr milli berbíska minnihlutans í Kabylíu og stjórnvalda
vegna viðleitni stjórnvalda til að arabískuvæða Alsír. Eftir miklar óeirðir og
allsherjarverkfall í héraðinu varð útkoman sú að þjóðernishiggja berba hafði
fest sig í sessi sem stjórnmálalegt afl. Í kjölfarið spretta upp fjölmörg
berbísk menningarfélög í Frakklandi og ber þar helst að nefna menningarhreyfingu
Berba (fr. Mouvement Culturel Berbère, MCB) sem stofnuð var á 9. áratug síðustu
aldar og heimsþingi Amazigh (fr. Congrès Mondial Amazigh, CMA), stofnað á 10.
áratugnum. Bæði þessi félög eru enn starfandi í dag og halda meðal annars úti
heimasíðum.

Öllu alvarlegri átök áttu sér stað vorið 2001 eftir að ungur Berbi lét lífið í
haldi lögreglu. Óeirðirnar og allsherjarverkföllin sem brjótast út í kjölfarið
eru einfaldlega kölluð „svarta vorið“ og hefur verið lýst sem intifada Berba i
Kabylíu. Þó svo að ofbeldið sem tengt er við „svarta vorið“ sé aðallega bundið
við Kabylíu hefur því verið haldið fram að „neyðin sem kom fram hjá hinum ungu
mótmælendum [hafi ekki verið] einstök reiði Kabylíska minnihlutans, heldur reiði
heillar kynslóðar Alsíringa sem höfðu alist upp í Alsír þar sem dýrðir
þjóðfrelsisstríðsins voru fjarlæg minning, hverra eina föðurlandshyggja
ákvarðaðist af félags- og efnahagslegri útskúfun og ofbeldi borgarastríðs.“



https://is.wikipedia.org/wiki/%C3%8Drland

Írland (írska Éire, enska Ireland) er þriðja stærsta eyja Evrópu á eftir
Stóra-Bretlandi og Íslandi. Hún liggur vestan við Stóra-Bretland og Írlandshaf
en að Atlantshafi í vestri. Eyjunni er skipt upp annars vegar í Norður-Írland
sem er hluti af Bretlandi og hins vegar Írska lýðveldið sem tekur yfir
bróðurpartinn af eyjunni sunnanverðri. Íbúar Írlands eru um 4,6 milljónir
(2011), þar af búa 4 milljónir í Írska lýðveldinu en íbúum þess hefur farið
hratt fjölgandi síðari ár vegna mikillar efnahagsuppsveiflu.

Skipting eyjunnar í „norður“ og „lýðveldi“ er tiltölulega nýleg þróun en sú
skipan komst á árið 1920 eftir nokkur hundruð ár af kúgun og misheppnuðum
byltingum gegn völdum Englendinga yfir eyjunni. Írland hefur verið í byggð í um
það bil 9000 ár en lítið er þó vitað um tíman fyrir kristnitöku, einu
heimildirnar eru nokkrar frásagnir Rómverja, írsk ljóð og þjóðsögur auk
fornleifa. Fyrstu íbúarnir komu um 8000 f. Kr. á steinöld, þeir reistu mikla
steina sem oft var raðað eftir stjörnufræðilegum mynstrum. Á bronsöld sem hófst
um 2500 f. Kr. hófst framleiðsla á ýmsum munum og vopnum úr gulli og bronsi.
Járnöldin á Írlandi er yfirleitt samtengd Keltum sem tóku að nema land á eyjunni
í nokkrum bylgjum á milli 8. og 1. aldar f.Kr. Keltarnir skiptu eyjunni upp í 5
eða fleiri konungdæmi. Rómverjar kölluðu Írland: „Hiberníu“ en lítið er vitað um
samband þeirra við þjóðflokka Hiberníu. Árið 100 e. Kr. skrásetti Ptólemíus
landafræði eyjunnar og þjóðflokka hennar af mikilli nákvæmni.

Talið er að árið 432 hafi Heilagur Patrekur komið til Írlands og hafið að snúa
íbúunum til Kristni. Hin nýju trúarbrögð mörkuðu endalok drúídahefðanna. Írskir
fræðimenn lögðu stund á latnesk fræði og kristna guðfræði í klaustrunum sem
blómstruðu á Írlandi á þessum tíma, og stóðu reyndar framar öðrum evrópskum
fræðimönnum í því að varðveita latínuna í gegnum hinar „myrku miðaldir“. Þessari
gullöld lauk með innrásum Víkinga sem hófust á 9. öld og stóðu í u.þ.b. 200 ár,
Víkingarnir rændu klaustur og bæi og stofnuðu marga bæi á ströndum Írlands.

Árið 1172 sölsaði Hinrik II Englandskonungur undir sig írsk lönd og á 13. öld
var farið að innleiða ensk lög. Ítök Englendinga náðu í fyrstu einungis til
svæðisins í kringum Dyflinni sem þá gekk undir nafninu Pale en tóku að breiðast
út á 16. öld og við lok þeirrar 17. var hið gelíska samfélag liðið undir lok. Á
miðri 19. öld reið kartöfluhungursneyðin mikla yfir eyjuna. Aðgerðaleysi
stjórnvalda gagnvart þessari kreppu leiddi til þess að milljónir sultu og mikill
fjöldi flutti úr landi til Bretlands, Norður-Ameríku og Ástralíu. Íbúafjöldi
eyjunnar hrapaði úr 8 milljónum fyrir hungursneyðina niður í 4,4 milljónir 1911.
Ensk áhrif héldu áfram að breiðast út og enska varð útbreiddasta tungumálið, en
á sama tíma tók að bera á háværari röddum um aðskilnað frá breskum stjórnvöldum
og sjálfstæði Írlands.

Sjálfstæðissinnar gerðu tilraun til að ná fram markmiðum sínum með
Páskauppreisninni 1916, uppreisnin var þó að mestu bundin við Dyflinni.
Stuðningur við uppreisnarmennina var fjarri því almennur meðal Íra en aðferðir
Breta við að bæla hana niður og aftökurnar sem fylgdu í kjölfarið vöktu mikla
reiði og juku aðeins á kröfurnar um sjálfstætt Írland. Stríð milli Breta og Íra
braust út 1919 og stóð til 1921 og það leiddi til stofnunar Suður-Írlands (sem
varð svo þekkt sem Írska fríríkið) og Norður-Írlands sem áfram hélt sambandi við
Bretland.

Hið nýja Írska fríríki átti í miklum erfiðleikum á sínum fyrstu árum,
atvinnuleysi var mikið og brottflutningur fólks einnig. Árið 1937 var ný
stjórnarskrá innleidd í fríríkinu sem stofnsetti ríkið Éire sem varð lýðveldi
árið 1949. Hlutleysi ríkisins í síðari heimsstyrjöld bjargaði því frá hryllingi
stríðsins en það bitnaði þó á íbúunum í formi skömmtunar á mat og kolum. Allt
fram á 9. áratuginn var Írland álitið vera með vanþróaðri svæðum Evrópu en á
þeim 10. tók loks að birta til og jókst hagvöxtur gríðarlega og nútímavæðing hóf
innreið af krafti og leiddi til viðsnúnings á fólksflutningunum þannig að fólk
tók aftur að flytja til Írlands.

Þegar Norður-Írland var stofnað fékk það einnig eigið þing þar sem
sambandssinnar (fylgjandi áframhaldandi tengslum við Bretland) réðu lengst af
lögum og lofum. Á 7. áratugnum jókst fylgi hreyfinga sem börðust fyrir réttindum
kaþólika og til átaka kom á blóðuga sunnudeginum árið 1972 en þá drápu breskir
hermenn 27 Íra í kröfugöngu í Derry. Þetta leiddi til langvarandi og
ofbeldisfullra átaka í Norður-Írlandi sem stóðu í 3 áratugi og náði stöku sinnum
einnig til Bretlands, sérstaklega á 9. áratugnum.

Þann 10. apríl 1998 var skrifað undir „Sáttmála föstudagsins langa“ þar sem
leitast er við að deila völdum á Norður-Írlandi á milli sambandssinna sem vilja
áfram vera í sambandi við Bretland og þjóðernissinna sem vilja sameinast Írska
lýðveldinu. Völdin sem sáttmálinn fjallar um eru þó ekki mikil og hann hefur
nokkrum sinnum verið nálægt því að rofna. Framtíð Norður-Írlands er enn þá
óljós.

Áður fyrr var Írlandi skipt upp í fjögur konungsríki. Syðst var Munster, með
höfuðborg sína í Cork; Leinster var í austri, og var Dyflinn höfuðborg þess.
Nyrst var Ulster, sem spannar það svæði sem nú er Norður-Írland (að
Monaghan-sýslu, Donegal-sýslu og Cavan-sýslu undanskildum). Belfast var
höfuðborg Norður-Írlands lengst af. Loks var Connaught í vestri, en höfuðborg
þess var Galway.

Þessi skipting er enn notuð í dag, en hvert þeirra er kallað sér umdæmi eða
hérað.

Um 30 spendýrategundir finnast á Írlandi og eru nokkrar þeirra aðfluttar, svo
sem sitkahjörturinn, kanínan, minkurinn og rottur. Greifingi er náttúrulegt
spendýr á Írlandi. Hann er nokkuð algengur og finnst í öllum sýslum eyjunnar.
Kjörlendi hans er skóglendi þar sem jarðvegur er tiltölulega þurr. Hreysiköttur
er minnst írskra rándýra. Rauðrefir eru meðal algengustu spendýra á Írlandi og
finnast um alla eyjuna, bæði í óbyggðum og nærri bæjum þar sem þeir hafa komist
upp á lag með að éta afganga frá manninn. Önnur rándýr sem finnast á Írlandi eru
hinn innflutti ameríski minkur og otur. Tvær tegundir héra lifa á Írlandi,
gráhéri og snæhéri. Sitkahjörtur er innflutt tegund en árið 1860 voru fjögur
slík dýr flutt til landsins frá Japan. Hjörðin stækkaði smám saman og eins og
oft gerist sluppu einhver dýr frá því svæði sem tekið hafði verið frá fyrir þau.
Þessi dýr tóku sér bólfestu í nærliggjandi skógum í Wiclowsýslu og eru nú allir
sitkahirtir á Írlandi komnir af þessum strokugemlingum. Útbreiðsla sitkahjarta
er einungis bundin við skóglendið í Wicklowsýslu og tveimur öðrum sýslum, Kerry
og Fermanagh. Rauðhjörtur sem er stærstur þeirra þriggja dádýrategunda sem lifa
á Írlandi, var áður mjög útbreiddur um alla eyjuna. Hungursneyðin sem geisaði á
Írlandi á árunum 1845-47 olli því að rauðhirtir hurfu endanlega af stórum svæðum
en má þó enn finna þá í Killarney og í Kerrysýslu. Brúnrotta og svartrotta
bárust með mönnum.

Minnsta spendýr Írlands er dvergsnjáldran sem mælist aðeins örfáir cm á lengd og
finnst um allt landið. Af öðrum spendýrategundum má nefna að sjö tegundir
leðurblaka lifa á Írlandi og undan ströndinni er nokkuð um seli. Langalgengustu
selategundirnar eru landselur og útselur.

Aðeins ein skriðdýrategund finnst í írskri náttúru en það er skógarskriðlan.
Hins vegar eru þrjár tegundir froskdýra, litla mandra, norræni froskurinn og
strandkarta.

Fuglalíf Írlands er fjölskrúðugt en alls verpa þar reglulega rúmlega 150
tegundir fugla á fjölbreyttum búsvæðum, sjávarhömrum, votlendi, skóglendi og
heiðum svo dæmi séu tekin. Nokkrar ættkvíslir af kríu verpa á Írlandi. Af
ránfuglum eru fjórar tegundir fálka, meðal annars smyrillinn og förufálki.
Sparrhaukur verpir á Írlandi en það er ránfuglategund sem oft flækist til
Íslands.

Þrjár tegundir hröfnunga verpa á Írlandi, hrafninn, bláhrafn og dvergkráka.
Fjöldi annarra spörfugla verpir víðsvegar um landið svo sem sex tegundir af
Turdus ættkvíslinni þar með talinn skógarþröstur og stari er víða í borgum og
bæjum.

Gróður hefur borist með fuglum og þegar landbrú var til Evrópu eftir ísöld. Af
upprunalegum trjátegundum eru meðal annars: eik, hesli, birki, skógarfura,
ilmreynir og víðir. Menn hafa komið með tré eins og beyki, hrossakastaníu,
garðahlyn, greni, lerki og þin.

Hæstu fjöllin eru í suðvestur-Írlandi. Hæsti punkturinn er Carrauntoohil í
Kerry, 1038 metrar yfir sjávarmáli.



https://is.wikipedia.org/wiki/Vigd%C3%ADs_Finnbogad%C3%B3ttir

Vigdís Finnbogadóttir (f. 15. apríl 1930) var fjórði forseti Íslands og gegndi
þvi embætti frá 1980 til 1996. Hún var fyrsta konan i heiminum sem kosin var í
lýðræðislegum kosningum til að gegna hlutverki þjóðhöfðingja.

Vigdís er dóttir Finnboga Rúts Þorvaldssonar prófessors og Sigríðar Eiríksdóttur
hjúkrunarfræðings og formanns Hjúkrunarfélags Íslands. Hún útskrifaðist úr
Menntaskólanum í Reykjavík árið 1949 og stundaði nám í Frakklandi á árunum
1949-1953. Hún lauk BA-prófi í frönsku og ensku við HÍ.

Vigdís vann sem blaðafulltrúi Þjóðleikhússins 1954-57. Hún kom að stofnun
leikhópsins Grímu (stofnuð 1962) og átti eftir að hafa meiri afskipti af
leiklist síðar. Hún kenndi frönsku við MR og MH á árunum 1962-1972. Hún sá um
frönskukennslu í sjónvarpinu frá 1970-1971. Hún kenndi franskar leikbókmenntir
við HÍ 1972-1980 og var leikhússtjóri Leikfélags Reykjavíkur samhliða því.

Þann 29. júní 1980 var Vigdís kjörin forseti Íslands. Hún var fyrsta konan sem
bauð sig fram til forsetaembættis og bar sigurorð af þremur körlum. Hún tók svo
við embætti mánuði síðar og gegndi því í fjögur kjörtímabil, eða til 1996.

Erfiðasta árið á embættisferli Vigdísar var árið 1995 þegar snjóflóð fellu á
Súðavík og á Flateyri með 9 mánaða millibili með þeim afleiðingum að samtals
létust 34. Vigdís þótti sýna af sér mikla manngæsku á þeim minningarathöfnum sem
haldnar voru um þá sem létust. Þar sýndi hún þeim sem misst höfðu ástvini samúð
og hvatti íslensku þjóðina til þess að sýna samstöðu með Vestfirðingum á þessum
erfiðu tímum.

Eftir að hún lét af embætti hefur hún unnið að ýmsum málum, einkum tengdum
menningu og tungumálum. Hún er velgjörðarsendiherra UNESCO
(Menningarmálastofnunnar Sameinuðu Þjóðanna) og er meðlimur í samtökunum Council
of Women World Leaders. Frá 2001 hefur rannsóknarstofnun Háskóla Íslands í
erlendum tungumálum verið kennd við Vigdísi, (Stofnun Vigdísar Finnbogadóttur í
erlendum tungumálum).

Vigdís fékk stórkross Hinnar íslensku fálkaorðu fyrir störf í þágu íslensku
þjóðarinnar árið 1996.

Árið 1988 kom út bókin Ein á forsetavakt: dagar í lífi Vigdísar Finnbogadóttur
eftir Steinunni Sigurðardóttur sem lýsir tímabili þar sem höfundur fylgir
Vigdísi eftir við leik og störf og segir frá því sem á daga hennar drífur. Árið
2009 kom svo út ævisaga Vigdísar, Kona verður forseti, rituð af Páli Valssyni.



https://is.wikipedia.org/wiki/Stu%C3%B0menn

Stuðmenn er íslensk rokkhljómsveit stofnuð árið 1970 í Menntaskólanum við
Hamrahlíð. Fyrsta smáskífa sveitarinnar, Honey, will you marry me?, kom þó ekki
út fyrr en árið 1974. Upprunalegir meðlimir hljómsveitarinnar voru Jakob Frímann
Magnússon, Valgeir Guðjónsson, Gylfi Kristinsson og Ragnar Danielsen.Stuðmenn
tóku upp Sumar á Sýrlandi sem kom út sumarið 1975 og sló rækilega í gegn. Þá
höfðu gengið til liðs við sveitina þeir Tómas Tómasson, Egill Ólafsson og
Sigurður Bjóla. Platan var sett upp sem hálfgildings konseptplata sem lýsti á
gamansaman hátt þróun skemmtanamenningar Íslendinga úr brennivínsmenningu í
hippamenningu. Ári síðar fylgdu þeir henni eftir með Tívolí sem var meira
hreinræktað og pólitískt konseptverk og varð líka gríðarvinsæl. Þá hafði Þórður
Árnason gítarleikari gengið til liðs við Stuðmenn. 1978 stofnuðu Egill, Tómas,
Ásgeir Óskarsson og Þórður Árnason framúrstefnurokksveitina Þursaflokkinn sem
gaf út fjórar hljómplötur á næstu fjórum árum. Valgeir hélt til Noregs í nám og
Jakob var búsettur í London og síðar Los Angeles þar sem hann hljóðritaði
nokkrar sólóplötur , m.a. fyrir Warner Brothers, Capitol og Golden Boy, sem hann
fylgdi eftir með tónleikaferðum auk þess að hljóðrita og leika á tónleikum með
hljómsveit Long John Baldry, Kevin Ayers o.fl.

1982 gerðu Stuðmenn kvikmyndina Með allt á hreinu ásamt pönkhljómsveitinni
Grýlunum í leikstjórn Ágústs Guðmundssonar. Kvikmyndin sló í gegn og hljómplata
með lögum úr myndinni varð ekki síður vinsæl. Tveimur árum síðar gerði
hljómsveitin kvikmyndina Hvítir mávar þar sem dýpra var á húmornum, enda náði
hún ekki að slá við vinsældum fyrri myndarinnar þótt lögin úr henni yrðu mörg
feykivinsæl, svo sem lagið „Búkalú“ sem var mánuðum saman í efstu sætum
vinsældalista. 1984 hélt hljómsveitin fræga útihátíð í Atlavík þar sem Ringo
Starr kom fram.

1986 hélt hljómsveitin í tónleikaferð til Kína í boði kínversku stjórnarinnar.
Rætt var um að Stuðmenn hefðu verið önnur vestræna popphljómsveitin sem hélt
tónleika í Kína á eftir hljómsveitinni Wham!. Hljómsveitin kom fram á tólf
tónleikum. Heimildarmyndin Strax í Kína var gerð um ferðina. Eftir
Kína-ævintýrið tók við nokkuð hlé þar sem meðlimir hljómsveitarinnar einbeittu
sér að eigin verkefnum. 1987 innleiddu Stuðmenn söngvarakeppnina Látúnsbarkann,
eins konar forvera Idol-keppninnar og sama ár kom út Á gæsaveiðum. Eftir útgáfu
þeirrar plötu dró Valgeir sig út úr hljómsveitinni næstu tvo áratugi. 1989 kom
út Listin að lifa og 1990 Hve glöð er vor æska. Eftir það tók aftur við hlé þar
til út komu Ærlegt sumarfrí, Hvílík þjóð! ,EP+ 1997 og 1998. Samstarfsverkefni
Stuðmanna og Karlakórsins Fóstbræðra, tónleikaplatan Íslenskir karlmenn sló öll
sölumet árið 1998 , en skífan seldist í 25.000 eintökum.

Eftir aldamótin hafa m.a. komið út stór safnplata Tvöfalda bítið,
hljómleikaplatan Á stóra sviðinu og hljómplatan Á Hlíðarenda. 2004 gerðu
Stuðmenn síðan framhald af kvikmyndinni Með allt á hreinu, Í takt við tímann,
með Ágústi Guðmundssyni og hljómsveitinni Quarashi. Samnefnd plata kom út sama
ár. Árið 2004 lék hljómsveitin m.a. í Tívolí í Kaupmannahöfn, 2005 í Royal
Albert Hall í London, 2006 í Jazz Philharmonic Hall í St. Pétursborg og 2007 í
Circus í Kaupmannahöfn. Vorið 2009 kom hljómsveitin fram á minningartónleikum
tileinkuðum Rúnari Júlíussyni í Laugardalshöll. Auk stofnendnanna Jakobs og
Valgeirs var hljómsveitin þar skipuð hrynparinu Tómasi og Ásgeiri,
gítarleikaranum Ómari Guðjónssyni og tveimur ungum forsöngvurum, Stefaníu
Svavarsdóttur og Eyþóri Inga Gunnlaugssyni. Sá síðastnefndi er nafni hljómborðs-
og slagverksleikarans Eyþórs Gunnarssonar sem starfað hefur með Stuðmönnum frá
1998. Í maí 2009 gáfu Stuðmenn út smáskífu sem var tileinkuð Rúnari Júlíussyni
samhliða því að flytja lokalag handknattleikskvikmyndarinnar Gott silfur gulli
betra.



https://is.wikipedia.org/wiki/Stokkh%C3%B3lmur

Stokkhólmur (sænska: Stockholm (uppl.)) er höfuðborg Svíþjóðar og jafnframt
stærsta borg landsins. Þar búa 911.989 manns (2014) en á öllu Stokkhólmssvæðinu
(Stokkhólmur og nágrannasveitafélög) búa um 1,9 milljónir íbúa.

Fyrri hluti nafnsins, Stokkhólmur, er m.a. talinn kominn af þeirri aðferð til
forna að stengja (þ.e. loka) milli eyja með stokkum (trjábolum) sem hefur
líkilega verið gert til að stjórna skipaferðum og geta þar með innheimt tolla.
Var þá búin til skipavirki úr ydduðum trjábolum sem stóðu ógnandi upp úr,
svonefnt pålspärr á sænsku. Hólmurinn í nafninu er líklega Stadsholmen, en á
honum var meginhluti borgarinnar á fyrstu árhundruðum hennar. Til eru þó fleiri
útskýringar á nafninu.

Elstu ritaðar heimildir um Stokkhólm eru frá árinu 1252, en í þeim er staðurinn
nefndur sem mikilvæg miðstöð í verslun með járn og járnmálma.

Sagt er að Birger Jarl hafi stofnað Stokkhólm til að vernda þáverandi aðalbæ
svíaveldis, Sigtuna og svæðið kringum Leginn (sæ. Mälaren) frá innrásum og
sjórræningjum. Undir stjórn Magnúsar Ladulås dafnaði bærinn og varð mikilvæg
verslunamiðstöð í samvinnu við hansakaupmenn. Um 1270 er Stokkhólmur nefndur í
heimildum sem borg og mikilvægasti bær Svía.

Stokkhólmur verð mikilvægur hlekkur í samskiptum hinna dönsku konunga
Kalmarsambandsins og Svía á 15. öld. Steinn Sture tókst með dyggum stuðningi
íbúa Stokkhólms að vinna mikinn sigur á Kristjáni I, danakonungi, 14. október
1471. Sonarsonurinn, Kristján II hertók borgina 1518 og hélt henni fram til
1520. 8. nóvember 1520 stóðu hermenn danakonungs að miklu blóðbaði á öllum
helstu andstæðingum Dana, en það hefur verið nefnt Stokkhólmsvígin. Þetta
blóðbað hafði þó algjörlega andstæð áhrif við það sem Danir höfðu búist við,
víða bar til vopnaðra átaka og leiddi það til upplausnar Kalmarsambandsins.

Áhrif og vald Stokkhólms jókst þegar Gústaf Vasa varð konungur Svíþjóðar árið
1523. Um aldamótin 1600 var íbúafjöldi kominn upp í tíu þúsund. Á 17. öld varð
Svíþjóð eitt af stórveldum Evrópu og það hafði mikil áhrif á þróun Stokkhólms.
Miklar hallarbyggingar eru frá þessum tíma.

Svartidauði (1713–1714 og Norðurlandaófriðurinn mikli, (1721, höfðu í för með
sér tímabundna stöðnun. Þó hélt Stokkhólmur áfram að vera mikilvæg menningarborg
ekki síst undir stjórn Gústaf III sem meðal annars lét bygga fyrstu óperuna.

Á fyrri hluta 19. aldar dróst enn saman efnahagslegt vægi Stokkhólms. Norrköping
varð aðal verksmiðjuborg Svíþjóðar og Gautaborg varð megin hafnarborg landsins.
Á seinni hluta aldarinnar snérust leikar að nokkru og Stokkhólmur varð aftur
mikilvæg iðnaðar- verslunar- og stjórnsýsluborg. Íbúafjöldi jókst gífurlega, í
lok 19. aldar var ekki einu sinni 40 % af íbúunum fæddir í borginni.

Stokkhólmur varð á seinni hluta 20. aldar mjög nútímaleg borg, framarlega í
flokki í tækni og mjög fjölþjóðleg. Seinni hluti aldarinnar einkenndist einnnig
af því að flest stærri iðnfyrirtæki lögðust niður eða fluttu erlendis en í stað
þeirra hafa tekið við hátækniiðnaður og þjónustugreinar.

Miðhluti borgarinnar er byggður á fjórtán eyjum og ströndum skerjagarðarins þar
sem vattnasvæði Mälaren mætir Eystrarsaltinu. 53 brýr tengja eyjarnar.

Taflan byggir á mælingum á tímabilinu 1961-1990. Mælingar 1991-2008 sýna að
hitasig hefur hækkað um eina gráðu miðað við fyrri mælingar



https://is.wikipedia.org/wiki/Reykjanes

Reykjanes er hællinn, suðvestasta táin, á Reykjanesskaga. Nesið er eldbrunnið,
þar eru lág fjöll og hnúkar úr móbergi, jarðhiti, klettótt strönd og hraun
runnið í sjó fram. Á Reykjanesi ber mest á Skálafelli, sem er hæsta fellið, og
Valahnúk eða Valahnúkum, sem er(u) yst. Mikið brotnar úr Valahnúk á hverju ári,
enda brýtur hafaldan úr honum nánast í hverju roki. Yst á tánni eru svokallaðar
Skemmur. Þar hefur sjór brotið hella undir efsta hraunlagið og hafa hellisþökin
sums staðar brotnað niður. Þetta veldur því að þegar hvasst er og álandsvindur
(suðvestan) þá brotnar hafaldan með miklum dyn inn í hellana og standa svo
gosstrókar upp um götin. Er þetta oft mikið sjónarspil.

Sunnan og austan við Valahnúk er gjá nokkur, sem nefnd er Valborgargjá. Í henni
er hraungjóta nokkur eða sprunga með vatni, sem áður var volgt. Yfir hana var
byggt hús eða skúr snemma á 20. öld og þar kennt sund áður en sundlaugar komu
til sögu í byggðarlögunum á utanverðum Reykjanesskaga og man enn margt eldra
fólk eftir því er það var að læra að synda þar. Á ströndinni utan við
Valbjargargjá er Valahnúkamöl, stórgrýtt fjara þar sem allir steinarnir eru
lábarðir og núnir. Margir telja að nafnið Valbjargargjá sé afbökun, því að
Valahnúkur heitir líka Valabjörg, og gæti gjáin þá augljóslega heitið
Valabjargagjá, sem hefði afbakast í Valbjargargjá og Valborgargjá.

Á Reykjanesi var fyrsti viti á Íslandi reistur árið 1878. Hann var uppi á
Valahnúk. Árið 1896 urðu jarðskjálftar sem röskuðu undirstöðu vitans og varð þá
ljóst að byggja varð nýjan vita. Hann var reistur á Bæjarfelli um 400 m frá
Valahnúk. Þeirri staðsetningu fylgdi þó sá galli, að Skálafell skyggir á vitann
séð úr suðaustri. Þess vegna var reistur annar lítill viti úti á Skemmum og
kalla sumir hann hálfvitann. Frá Reykjanesi er óslitið haf allt til
Suðurskautslandsins.

Fyrir Reykjanes liggur erfið siglingaleið, sem er sú fjölfarnasta við strendur
landsins. Það er sundið á milli Reykjaness og Eldeyjar, sem heitir Húllið. Í
Húllinu er Reykjanesröst, sem er straumþung og getur bára orðið þar mjög kröpp í
vissum áttum og eftir sjávarföllum.

Reykjanes og siglingaleiðin þar fyrir hefur löngum verið skeinuhætt fyrir
sæfarendur. Eitt mesta slysið þar varð þann 28. febrúar árið 1950 er olíuskipið
Clam strandaði þétt upp við hamravegginn sunnan Valahnúks í suðvestan
hvassviðri. 50 manns voru í áhöfn, breskir yfirmenn en meirihlutinn Kínverjar.
Hluti áhafnarinnar, eða 31 maður, fóru í björgunarbáta sem ýmist brotnuðu við
skipshlið eða hvolfdi í briminu. Af þessum 31 fórust 27 manns en 4 mönnum
skolaði upp í klettana þaðan sem þeim var bjargað. Þeim 19 mönnum sem héldu
kyrru fyrir um borð í skipinu var öllum bjargað með fluglínutækjum af
björgunarsveitinni Þorbirni frá Grindavík, en skipið brotnaði í spón á staðnum
innan skamms. Þessi atburður var rótin að skáldsögunni Strandið eftir Hannes
Sigfússon, en hann var aðstoðarvitavörður í Reykjanesvita þegar þessir atburðir
gerðust.

Betur fór hins vegar þegar nýsköpunartogarinn Jón Baldvinsson RE strandaði
skammt austan litla vitans á Reykjanesi í endaðan mars 1955. Togarinn sigldi á
fullri ferð upp í stórgrýtisurð undir hátt í 40 metra háu bjargi.
Björgunarsveitinni Þorbirni auðnaðist þá að bjarga allri áhöfn togarans, 42
mönnum, með fluglínutækjum og er þetta fjölmennasta björgun úr strönduðu
íslensku skipi.



https://is.wikipedia.org/wiki/N%C3%BDja-Sj%C3%A1land

Nýja-Sjáland er land í Eyjaálfu í suðvesturhluta Kyrrahafsins. Meginhluti
ríkisins eru tvær eyjar; Norðurey eða Te Ika-a-Māui, og Suðurey eða Te
Waipounamu, auk fjölda minni eyja. Nýja Sjáland er í Tasmanhafi í
Suður-Kyrrahafi um 1.500 km austan við Ástralíu og um 1.000 km sunnan við
Nýju-Kaledóníu, Fídjieyjar og Tonga. Vegna þess hve afskekkt landið er var það
eitt síðasta byggilega landsvæðið sem menn námu. Þar hefur því þróast sérstætt
lífríki. Landfræðilega er Nýja-Sjáland mjög fjölbreytt vegna samblands landriss
og eldvirkni. Hæsta fjall Nýja Sjálands heitir Mount Cook og er staðsett í
Suður-Ölpunum.

Pólýnesar settust að á eyjunum á milli 1250 og 1300 e.Kr. og þróuðu þar sérstaka
maóríska menningu. Hollenski landkönnuðurinn Abel Tasman sá eyjarnar fyrstur
Evrópumanna árið 1642. Maórar gengu Breska heimsveldinu á hönd 1840 með
Waitangi-friðarsamningnum. Árið eftir varð Nýja-Sjáland bresk nýlenda og hluti
af Breska heimsveldinu. Árið 1907 varð Nýja-Sjáland sjálfstjórnarsvæði undir
bresku krúnunni. Mikill meirihluti núverandi íbúa Nýja-Sjálands eru af evrópskum
uppruna og enska er opinbert tungumál ásamt maórísku og nýsjálensku táknmáli.
Tæplega 15% íbúa eru Maóríar.

Nýja-Sjáland er þróað ríki og situr hátt á alþjóðlegum listum sem bera saman
heilsu, menntun, efnahagsfrelsi og lífsgæði íbúa ólíkra landa. Frá 9. áratug 20.
aldar hefur efnahagslíf Nýja-Sjálands smám saman verið að breytast úr miðstýrðu
landbúnaðarhagkerfi í markaðshagkerfi sem byggist á þjónustu. Löggjafi
Nýja-Sjálands er þing Nýja-Sjálands sem situr í einni deild, en framkvæmdavaldið
er í höndum ríkisstjórnar Nýja-Sjálands. Forsætisráðherra Nýja-Sjálands er
stjórnarleiðtogi. Þjóðhöfðingi landsins er Elísabet 2. Bretadrottning og
landstjóri Nýja-Sjálands er fulltrúi hennar. Nýja-Sjáland skiptist í 11 héruð og
67 umdæmi. Konungsríkið Nýja-Sjáland nær auk þess yfir hjálenduna Tókelá,
sjálfstjórnarlöndin Cooks-eyjar og Niue, og Rosshjálenduna sem er landakrafa
Nýja-Sjálands á Suðurskautslandinu. Nýja-Sjáland er aðili að Sameinuðu þjóðunum,
Breska samveldinu, ANZUS-varnarsamstarfinu, Efnahags- og framfarastofnuninni,
Samstarfi Kyrrahafseyja og Efnahagssamstarfi Asíu- og Kyrrahafsríkjanna.

Hollenski landkönnuðurinn Abel Tasman kom fyrstur Evrópumanna auga á
Nýja-Sjáland og nefndi það Staten Landt þar sem hann gerði ráð fyrir því að það
tengdist samnefndu landi í Suður-Ameríku. Árið 1645 gáfu hollenskir
kortagerðarmenn landinu nafnið Nova Zeelandia eftir hollenska héraðinu Sjálandi
(Zeeland). Breski landkönnuðurinn James Cook breytti því síðar í ensku útgáfuna
New Zealand.

Núverandi nafn landsins á maórísku er Aotearoa sem ef oftast þýtt sem „land hins
langa hvíta skýs“. Það er ekki vitað hvort Maórar höfðu eitt heiti yfir báðar
eyjarnar saman fyrir komu Evrópumanna. Aotearoa var þá aðeins heiti á
Norðureyjunni. Maórar höfðu nokkur nöfn yfir hvora eyju um sig, þar á meðal Te
Ika-a-Māui („fiskur Māuis“) fyrir Norðureyjuna og Te Waipounamu („vötn
grænsteinsins“) eða Te Waka o Aoraki („eintrjáningur Aorakis“) fyrir
Suðureyjuna.

Á fyrstu evrópsku kortunum voru eyjarnar kallaðar Norðurey, Miðey (nú Suðurey)
og Suðurey (nú Stewart-ey) en um 1830 var farið að nota Norður- og Suðurey um
tvær stærstu eyjarnar. Landfræðiráð Nýja-Sjálands uppgötvaði árið 2009 að heitin
Norðurey og Suðurey höfðu aldrei verið formlega tekin upp. Árið 2013 var ákveðið
að formleg heiti skyldu vera Norðurey eða Te Ika-a-Māui og Suðurey eða Te
Waipounamu þar sem má nota ýmist enska eða maóríska heitið eða bæði.

Nýja-Sjáland var eitt síðasta stóra landið sem menn settust að í.
Kolefnisgreining, ummerki um skógareyðingu og breytileiki mtDNA meðal Maóra
benda til þess að Austur-Pólýnesar hafi fyrst sest að á eyjunum milli 1250 og
1300 og að það hafi verið lokaskrefið í langri röð leiðangra um Suður-Kyrrahaf.
Á þeim mörgu öldum sem fylgdu þróuðu íbúarnir sérstaka menningu sem í dag er
þekkt sem maórísk menning. Íbúarnir skiptust í ættbálka (iwi) og undirættbálka
(hapū) sem stundum unnu saman, kepptu stundum sín á milli og áttu stundum í
styrjöldum. Á einhverjum tímapunkti settist hópur Maóra að á Chatham-eyjum (sem
þeir nefndu Rēkohu) þar sem þeir þróuðu sérstaka Morioramenningu. Moriorum var
nær útrýmt þegar Maórar af Taranaki-ættbálknum lögðu Chatham-eyjar undir sig á
4. áratug 19. aldar. Síðasti Moriorinn sem vitað var um lést árið 1933.

Fyrstu Evrópumennirnir sem komu til Nýja-Sjálands svo vitað sé voru hollenski
landkönnuðurinn Abel Tasman og áhöfn hans árið 1642. Til átaka kom milli þeirra
og innfæddra og fjórir áhafnarmeðlimir og einn Maóri voru drepnir. Engir
Evrópumenn komu til landsins eftir það fyrr en árið 1769 þegar James Cook
kortlagði nær alla strandlengjuna. Í kjölfar Cooks komu fjöldi evrópskra og
norðuramerískra hvalveiði-, selveiði- og kaupskipa til landsins. Þeir versluðu
við innfædda og seldu þeim meðal annars mat, járnhluti og byssur. Kartaflan og
byssan höfðu mikil áhrif á samfélag Maóra. Kartaflan gaf af sér stöðugri og
meiri matarbirgðir en áður höfðu þekkst og gerði þannig lengri styrjaldir
mögulegar. Byssustríðin milli ættbálka Maóra stóðu frá 1801 til 1840 og urðu til
þess að milli 30 og 40.000 Maórar týndu lífinu. Ásamt sjúkdómum sem Evrópumenn
báru með sér urðu þessi átök til þess að fjöldi Maóra varð aðeins 40% af því sem
hann hafði verið fyrir komu Evrópumanna. Snemma á 19. öld hófu trúboðar
starfsemi á eyjunum og sneru meirihluta Maóra smám saman til Kristni.

Árið 1788 var Arthur Phillip skipaður landstjóri yfir nýlendunni Nýju
Suður-Wales sem samkvæmt skipunarbréfi hans náði líka yfir Nýja-Sjáland. Árið
1832 skipaði breska ríkisstjórnin James Busby ráðherra á eyjunum í kjölfar
bænarskjals frá Maórum á Norðurey. Þegar franski ævintýramaðurinn Charles de
Thierry tilkynnti árið 1835 að hann hygðist stofna ríki á Nýja-Sjálandi sendu
Sameinaðir ættbálkar Nýja-Sjálands Vilhjálmi 4. Sjálfstæðisyfirlýsingu
Nýja-Sjálands þar sem þeir báðu um vernd. Nýja-Sjálandsfélagið hóf um sama leyti
að kaupa land af ættbálkahöfðingjunum til að stofna nýlendu. Þetta varð til þess
að Breska nýlenduskrifstofan sendi William Hobson til að gera tilkall til
eyjanna fyrir hönd Bretlands og semja við ættbálkahöfðingjana.
Waitangi-samningurinn var fyrst undirritaður í Eyjaflóa 6. febrúar 1840. Þann
21. maí sama ár lýsti Hobson því yfir að eyjarnar væru breskt yfirráðasvæði þótt
enn ættu margir eftir að undirrita samninginn. Eftir undirritun samningsins
jókst landnám fólks frá Bretlandi.

Stjórn Nýja-Sjálands var aðskilin frá stjórn nýlendunnar Nýju Suður-Wales 1.
júlí 1841. Nýlendan fékk heimastjórn árið 1852 og fyrsta þing Nýja-Sjálands kom
saman árið 1854. Árið 1856 fékk nýlendan sjálfstjórn í öllum málum nema þeim sem
vörðuðu Maóra (það fengu þeir hins vegar um miðjan 7. áratuginn). Áhyggjur af
því að Suðurey klyfi sig frá nýlendunni leiddu til þess að forsætisráðherrann
Alfred Domett flutti höfuðborgina frá Auckland til Wellington í Cook-sundi. Átök
milli landnema og Maóra um landrými leiddu til Nýsjálensku styrjaldanna á 7. og
8. áratug 19. aldar. Í þeim misstu Maórar stærstan hluta landa sinna.

Fyrsti skipulegi stjórnmálaflokkur Nýja-Sjálands, nýsjálenski frjálslyndi
flokkurinn, komst til valda árið 1891. Ríkisstjórn Richard Seddon innleiddi
mikilvægar umbætur í félags- og efnahagsmálum. Árið 1893 var Nýja-Sjáland með
fyrstu löndum heims sem lögleiddi almennan kosningarétt kvenna og árið 1894 urðu
samningar milli atvinnurekenda og verkafólks lögbundnir. Fyrsta almenna
eftirlaunakerfið í löndum bresku krúnunnar var sett á stofn af ríkisstjórn
Seddons árið 1898.

Að ósk nýsjálenska þingsins lýsti Játvarður 7. því yfir að Nýja-Sjáland væri
sjálfstjórnarríki innan Breska heimsveldisins. Westminster-samþykktin var
lögleidd 1947 og fól í sér að breska þingið gæti ekki sett Nýja-Sjálandi lög án
samþykkis nýsjálenska þingsins.

Nýja-Sjáland tók þátt í bæði Fyrri og Síðari heimsstyrjöld. Kreppan mikla á 4.
áratug 20. aldar hafði líka mikil áhrif og leiddi til fyrstu ríkisstjórnar
nýsjálenska verkamannaflokksins 1935. Sú stjórn innleiddi velferðarkerfi og
verndartolla. Eftir Síðari heimsstyrjöld naut Nýja-Sjáland vaxandi velgengni
efnahagslega. Margir Maórar hurfu frá hefðbundnum byggðum sínum og settust að í
borgunum. Mótmælahreyfing Maóra varð til snemma á 8. áratug 20. aldar sem
krafðist aukinnar viðurkenningar maórískrar menningar, endurheimtar lands og að
Waitangi-samningurinn væri virtur. Waitangi-dómstóllinn var stofnaður árið 1975
til að skera úr um deilumál vegna samningsins. Ríkisstjórn Nýja-Sjálands hefur
samið um bætur vegna þessara brota við marga ættbálka Maóra. Á sama tíma hóf
stjórn verkamannaflokksins efnahagsumbætur sem meðal annars fólust í
skattlækkunum og að draga úr umsvifum ríkisins.



https://is.wikipedia.org/wiki/M%C3%A1lmur

Málmur í skilningi efnafræðinnar er frumefni, sem myndar auðveldlega jónir
(katjónir) og hefur málmtengi. Málmar eru einn þriggja meginflokka frumefna sé
flokkað eftir jónunar- og bindieiginleikum, ásamt málmungum og málmleysingjum. Í
lotukerfinu skilur skálína sem dregin er frá bóri til pólons á milli málma og
málmleysingja. Frumefni á þessari línu eru málmungar, stundum kallaðir
hálfmálmar; frumefni neðar til vinstri eru málmar; frumefni ofar til hægri eru
málmleysingjar.

Málmleysingjar eru algengari í náttúrunni en málmar þrátt fyrir að málmar séu
aðaluppistaða lotukerfisins. Sumir vel þekktir málmar eru ál, blý, gull, járn,
kopar, silfur, sink, títan og úran.

Fjölgervingar málma eiga það til að vera gljáandi, þjálir, sveigjanlegir og
góðir leiðarar á meðan málmleysingjar (á föstu formi) eru yfirleitt stökkir,
skortir gljáa og eru einangrarar.

Málmar hafa ákveðna efnislega eiginleika: þeir eru yfirleitt gljáandi (þeir
„ljóma“), hafa háan eðlismassa, eru sveigjanlegir og þjálir, hafa yfirleitt hátt
bræðslumark, eru yfirleitt harðir og leiða rafmagn og varma vel.

Þessir eiginleikar eru aðallega vegna þess að atómið hefur aðeins laust tak á
ystu rafeindum (gildisrafeindum) sínum; af þessum sökum mynda gildisrafeindirnar
eins konar „sjó“ í kringum málmjónin. Flestir málmar eru efnafræðilega stöðugir
(óhvarfgjarnir), fyrir utan alkalímálma og jarðalkalímálma, sem finnast lengst
til vinstri í lotukerfinu.

Málmblanda er efnablanda með málmkennda eiginleika sem inniheldur að minnsta
kosti eitt málmfrumefni. Dæmi um málmblöndur eru stál (járn og kolefni), látún
(kopar og sink), brons (kopar og annars málms einkum tins), harðál (ál og
kopar). Málmblöndur eru sérhannaðar fyrir þær aðstæður sem þær eiga að duga við.
Blöð þotuhreyfils getur til dæmis innihaldið meira en tíu frumefni.



https://is.wikipedia.org/wiki/Kristj%C3%A1n_Eldj%C3%A1rn

Kristján Eldjárn Þórarinsson Eldjárn fornleifafræðingur (fæddur á Tjörn í
Svarfaðardal 6. desember 1916 – dáinn 14. september 1982) var þriðji forseti
Íslands árin 1968 – 1980. Foreldrar hans voru hjónin Þórarinn Kr. Eldjárn, bóndi
og kennari á Tjörn, og Sigrún Sigurhjartardóttir. Kristján lauk fyrrihlutaprófi
í fornleifafræði frá Kaupmannahafnarháskóla en lærði síðan íslensk fræði við HÍ.
Hann lauk doktorsprófi árið 1957 og nefnist ritgerð hans Kuml og haugfé í
heiðnum sið á Íslandi.

Kristján var þjóðminjavörður og þjóðþekktur og vinsæll maður vegna þátta sinna í
sjónvarpi um fornar minjar og muni í vörslu Þjóðminjasafnsins. Kristján var
hispurslaus og alúðlegur í framgöngu og ávann sér miklar vinsældir þjóðarinnar.
Hann sigraði mótframbjóðanda sinn, Gunnar Thoroddsen, í kosningunum 1968 með
miklum atkvæðamun og var sjálfkjörinn eftir það.

Árið 1980 virtist stefna í að Kristján yrði að mynda utanþingsstjórn en hann
komst hjá því þegar Ríkisstjórn Gunnars Thoroddsens var mynduð.



https://is.wikipedia.org/wiki/Kartafla

Kartafla eða jarðepli (fræðiheiti: Solanum tuberosum) er fjölær jurt af
náttskuggaætt sem er mikið ræktuð fyrir sterkjurík hnýði á neðanjarðarrenglum.
Kartöflur eru í fjórða sæti yfir mest ræktuðu ferskvöru heims (á eftir
hrísgrjónum, hveiti og maís).

Kartöflur eru upprunnar í Andesfjöllum, nánar tiltekið í suðurhluta Perú rétt
norðan við Titikakavatn samkvæmt nýlegri rannsókn. Frá Suður-Ameríku barst
kartaflan til Evrópu með spænskum og portúgölskum landvinningamönnum á síðari
hluta 16. aldar. Elstu heimildir um kartöflurækt í Gamla heiminum eru frá
Kanaríeyjum árið 1567. Kartaflan náði sér þó ekki á strik sem undirstöðufæða í
Evrópu fyrr en um tvö hundruð árum síðar og þá sem svar við harðindum sem ollu
uppskerubresti í hinni hefðbundnu kornrækt. Kartöfluræktin í Evrópu byggðist á
fáum afbrigðum og var því veik fyrir sjúkdómum eins og kartöflumyglu sem olli
uppskerubresti á mörgum stöðum í Evrópu á fimmta áratug 19. aldar.

Kartaflan er undirstöðuhráefni í evrópskri matargerð og Evrópubúar og
Bandaríkjamenn eru enn mestu kartöfluneytendurnir en síðustu áratugi hefur
kartöfluræktun farið ört vaxandi í Asíu. Kína er nú stærsti
kartöfluframleiðandinn á heimsvísu með um fimmtung heimsframleiðslunnar.

Árið 2008 var ár kartöflunnar, en á hverju ári tileinka Sameinuðu þjóðirnar árið
einhverju málefni sem varðar heill mannkyns. Ástæðan fyrir valinu er sú að
kartaflan er talin geta hjálpað til að ná einu af átta þúsaldarmarkmiðum
Sameinuðu þjóðanna sem er að fækka þeim um helming sem líða skort og hungur
vegna fátæktar fyrir árið 2015.

Heiti kartöflunnar á hinu forna tungumáli quechua, sem Inkarnir töluðu, er papa,
og það orð er enn notað í Suður-Ameríku, Mexíkó og á Kanaríeyjum sbr. ljóðið
„Oda a la papa“ („Óður til kartöflunnar“) eftir Pablo Neruda: „PAPA, / te llamas
/ papa / y no patata, / no naciste castellana: [...]“ („PAPA / heitir þú / papa
/ og ekki patata, / þú varst ekki frá Kastilíu...“). Enska orðið potato er komið
úr spænsku patata sem fékk orðið frá orði taínoindíána á Haítí yfir hinar
óskyldu sætu kartöflur batata.

Íslenska orðið „kartafla“ er tökuorð frá danska orðinu kartoffel sem kemur frá
þýsku; Kartoffel eða Tartuffel sem kemur af ítalska orðinu tartufolo (þaðan í
fríúlísku: cartúfula og frönsku: cartoufle) af tartufo sem merkir „jarðsvepps“.

Annað íslenskt orð yfir kartöflur, „jarðepli“, er hugsanlega komið úr hollensku,
aardappel, sem tók það úr frönsku, pomme de terre. Finnska heitið peruna er
dregið af gamla sænska heitinu jordpäron „jarðperur“.

Kartöflugrös eru beinvaxin og ná 60-150 sm hæð. Þegar líður á haustið falla þau
og gulna. Blöðin eru fjöðruð, með sjö til níu tenntum eða heilrendum laufum.
Blómin eru lítil með fimm krónublöð og vaxa í klasa efst á stönglinum með gula
fræfla. Liturinn er frá gulum að silfruðum. Einhver þyngsta kartafla sem vitað
er um vó 11,3 kg og var grafinn upp í Líbanon.

Eftir blómgun mynda sum kartöfluafbrigði lítil græn aldin sem líkjast grænum
dvergtómötum. Í hverju aldini geta verið allt að 300 fræ sem hægt er að skilja
frá aldininu með því að setja nokkur aldin í blandara á hægasta snúning með
vatni þannig að aldinkjötið flýtur upp en fræin sökkva. Öll ný kartöfluafbrigði
eru ræktuð upp af fræjum. Kartöflualdin innihalda mikið magn af eiturefninu
sólaníni og eru því óæt.

Býflugur sjá um aðfrævun en sjálffrævun á sér líka stað. Hægt er að fjölga öllum
kartöflum kynlaust með því að gróðursetja hnýði eða bita af hnýði með minnst tvö
augu, eða með afskurði, sem er notaður í gróðurhúsaræktun til að fá heilbrigt
útsæði. Sum kartöfluafbrigði mynda aldrei fræ (hafa ófullkomin blóm) og fjölga
sér því aðeins með hnýðinu.

Hnýðin eru æti hluti plöntunnar og myndast á endanum á neðanjarðarrenglum.
Hnýðið myndast við það að í endanum safnast ljóstillífuð kolvetni frá
kartöflugrasinu þegar það hefur náð fullum vexti. Hnýðin eru því forðabúr
plöntunnar. Ljósskortur, hiti og raki í moldinni hefur allt áhrif á
hnýðismyndunina. Þegar daga styttir, hiti lækkar og raki eykst hefur það þau
áhrif að renglarnir framleiða meira sýtókínín, jurtahormón sem örvar
frumuskiptingu. Þegar hnýðið hefur myndast verður það aðalvaxtarvefur plöntunnar
og allur annar vöxtur minnkar. Hnýðin eru hulin þunnu hýði en undir því eru
korklag, sáldvefur, viðarvefur og mergur. Allir þessi vefir tengjast „augunum“
sem spírurnar vaxa út úr og liggja í dvala meðan hnýðið þroskast en geta síðar
myndað nýtt gras.

Náttúrufræðingar eru almennt sammála um að kartaflan sé upprunnin í
Andesfjöllum, allt frá Kólumbíu til norðurhluta Argentínu. Langmesta
líffræðilega fjölbreytni, bæði villtra og ræktaðra afbrigða, er að finna þar sem
nú er Perú. Kartöflur sem eru ræktaðar þar eru ekki allar af sömu tegund.
Algengasta tegundin er Solanum tuberosum spp. andigena sem er fjórlitna með 48
litninga. Síðan eru fjórar tegundir tvílitninga (með 24 litninga) sem heita
Solanum stenotomum, Solanum phureja, Solanum goniocalyx og Solanum ajanhuiri,
tvær tegundir þrílitninga Solanum chaucha og Solanum juzepczukii, og loks einn
ræktaður fimmlitningur Solanum curtilobum. Talið er að fólk hafi tekið að rækta
kartöflur við Titikakavatn fyrir átta til sex þúsund árum síðan.

Kartöfluyrki frá Andesfjöllum hafa aðlagast stuttum dögum og afbrigði frá Chile
hafa aðlagast löngum dögum. Nægar vísbendingar eru um að kartaflan sem barst til
Evrópu á 16. öld hafi verið frá Andesfjöllum en hún hefur síðan aðlagast löngum
dögum á um tveimur öldum. Til þess að aðgreina þessar tvær aðlaganir hafa
grasafræðingar skilgreint tvær undirtegundir, spp. andigena sem er hin
upprunalega tegund í Andesfjöllum, aðlöguð að stuttum dögum, og spp. tuberosum,
sem er evrópska kartaflan sem aðlagast hefur löngum dögum. Aðlögun að löngum
dögum hefur líka átt sér stað í yrkjum sem flust hafa sunnar í Suður-Ameríku
eftir landvinninga Evrópumanna þar.

Erfðafræðileg gögn benda til þess að kartaflan hafi numið land á Indlandi um
svipað leyti og í Evrópu og komið þangað með Portúgölum. Á einangruðum stöðum í
Himalajafjöllum eru enn ræktuð kartöfluyrki sem líkjast mjög
Andesfjallakartöflunni spp. andigena.

Þegar spænskir og portúgalskir landvinningamenn komu til Suður-Ameríku var
kartöflurækt þar langt á veg komin og kartöfluyrkin sem fólk ræktaði orðin
gerólík villtu afbrigðunum vegna aldalangra kynbóta. Kartaflan var uppistaða í
mataræði íbúa fjallanna og aðaltrúarhátíðir Inkanna voru á sama tíma og
kartöflum var sáð eða þær teknar upp. Í Perú vaxa kartöflur í allt að fjögur
þúsund metra hæð en maís vex aðeins þar sem frostlaust er.

Evrópubúarnir fluttu með sér kartöflur í fyrstu til að tryggja nægar vistir
fyrir heimferðina. Þeir komust fljótt að því að neysla á kartöflum dró úr hættu
á skyrbjúg. Í Evrópu var kartöflunni fyrst tekið líkt og öðru nýmæli frá Ameríku
og hún gróðursett í jurtagörðum aðalsmanna sem skrautjurt. Fyrstu tilraunir til
að borða blöð eða aldin kartöflunnar leiddu til eitrunar og magaverkja og urðu
til þess að skapa fordóma gagnvart henni. Jafnvel var talið að hún ylli ýmsum
sjúkdómum eins og t.d. holdsveiki. Einnig urðu menn varir við að vegna hinna
löngu sumardaga gaf kartaflan ekki af sér sömu uppskeru og í Andesfjöllum.

Hefð er fyrir því að eigna annað hvort Francis Drake eða Walter Raleigh
heiðurinn af því að hafa flutt kartöfluna til Evrópu á 16. öld, en þótt þeir
hafi hugsanlega flutt einhverjar plöntur með sér þá eru það líklegast Spánverjar
sem hafa fyrstir manna flutt plöntuna til álfunnar. Elsta skipulega
kartöfluræktunin í Evrópu var á Tenerífe á Kanaríeyjum sem var viðkomustaður
spænskra og portúgalskra skipa á leiðinni til og frá Suður-Ameríku. Þaðan er til
farmskrá frá 1567 sem nefnir heimaræktaðar kartöflur fluttar út til Antwerpen í
Niðurlöndum. Útbreiðsla kartaflna um Evrópu virðist hafa fylgt tveimur
meginleiðum. Ein leiðin lá til Englands, Írlands og Hollands og önnur til
Portúgals, Spánar, Ítalíu og Frakklands. Samtímaheimildir eru þó af skornum
skammti og kartöflum er þar oft ruglað saman við sætar kartöflur og kassava.

Víst er að tilraunir með kartöfluræktun höfðu átt sér stað í mjög mörgum
Evrópulöndum um aldamótin 1600. Samkvæmt írskri arfsögn bárust kartöflur fyrst
þangað með skipum Flotans ósigrandi sem strönduðu við eyjuna. Kartöfluræktun á
Írlandi hófst þegar á 17. öld. Kostir kartöfluræktunar voru ýmsir miðað við hina
hefðbundnu kornrækt: hægt er að fá meiri forða úr minna ræktarlandi og kartöflur
þarfnast ekki sérstakrar úrvinnslu fyrir matreiðslu líkt og korn (mölun).
Kartöflur henta jafn vel fyrir sjálfsþurftarbúskap og félagsbúskap.
Kartöfluræktin skapaði grundvöll fyrir smájarðeignir sem síðan var reynt að
uppræta á 19. og 20. öld.

Fyrstu kartöflurnar í Þýskalandi og Sviss voru ræktaðar sem skrautjurtir í
matjurtagörðum sem urðu fyrst útbreiddir eftir Þrjátíu ára stríðið 1648. Þar
voru kartöflur kallaðar „hollenskar trufflur“. Friðrik mikli (1712-1786) átti
mikinn þátt í útbreiðslu kartöfluræktar í Prússlandi. Þýsk þjóðsaga segir að
hann hafi sett vörð um kartöflugarða sína að degi til gagngert til þess að
hvetja fólk til að stela úr þeim að nóttu, því það sem svo vel var varið hlaut
að vera verðmætt.

Skipuleg kartöfluræktun í stórum stíl hófst 1684 í Lancashire, 1716 í Saxlandi,
1728 í Skotlandi, 1738 í Prússlandi og 1783 í Frakklandi. Skipuleg kartöflurækt
í evrópsku nýlendunum í Norður-Ameríku hófst 1719 í New Hampshire. Meginástæður
þess að kartaflan varð undirstöðufæða um alla Evrópu var tíður uppskerubrestur í
kornræktinni á síðari hluta 18. aldar en löngu eftir þann tíma voru kartöflur
fyrst og fremst ræktaðar sem dýrafóður á mörgum stöðum eða sem matur fyrir
fanga. Friðrik mikli sendi Rússum kartöflur til að létta á hungursneyðinni 1774
en rússnesku bændurnir neituðu að snerta þær þar til þeir voru neyddir til þess
með tilskipun Katrínar miklu. Kartöflurækt varð ekki útbreidd í Rússlandi fyrr
en um miðja 19. öld þegar Nikulás 1. hóf að ganga eftir því að tilskipun
Katrínar væri virt.

Seint á 18. öld tók almenningur á Norðurlöndum og Bretlandseyjum að borða meira
grænmeti almennt, en fram að því hafði fæðan fyrst og fremst verið samsett úr
brauðmeti, kjöti og mjólkurvörum. Um sama leyti (af ýmsum ástæðum) varð
gríðarleg fólksfjölgun á þessum stöðum samfara iðnbyltingunni. Talið er að
íbúafjöldi Írlands hafi tvöfaldast milli 1780 og 1841. Kartaflan og aðrir
garðávextir urðu lífsnauðsynleg til að fæða þennan aukna fólksfjölda.

Eitt af því sem átti þátt í auknum vinsældum kartöflunnar á 18. öld var sá
möguleiki að brugga úr þeim brennivín. Fyrstur til að minnast á þetta í riti var
þýski gullgerðarmaðurinn Johann Joachim Becher í ritinu Närrische Weisheit und
weise Narrheit árið 1680. Í Svíþjóð sýndi Eva Ekeblad fram á þennan möguleika
með tilraunum 1748 og benti einnig á önnur not kartöflunnar, eins og t.d. til að
framleiða andlitspúður. Smám saman tók kartaflan því við af korni sem undirstaða
fyrir bruggun á sterku áfengi á Norðurlöndunum og hefðbundin ákavíti eru nú
brugguð úr kartöflum.

Um miðja 19. öld olli kartöflumygla víðtækum uppskerubresti í kartöfluræktun um
alla Evrópu. Kartöflumyglan barst með klippurum sem sigldu frá Ameríku til
Evrópu. Á þeim stöðum þar sem kartaflan var aðaluppistaða fæðunnar, eins og á
Írlandi, olli uppskerubresturinn almennri hungursneyð. Á Írlandi er talið að
íbúafjöldinn hafi minnkað um 20-25% milli 1845 og 1852 bæði vegna hungurdauða og
stóraukinna fólksflutninga til Ameríku.

Um og uppúr Síðari heimsstyrjöldinni urðu matjurtagarðar algengir í þéttbýli þar
sem fólk gat leigt lítinn skika fyrir garðrækt til eigin nota. Slík garðrækt
hefur verið vinsæl allt fram á síðustu ár 20. aldar. Mikil hækkun lóðaverðs í
nágrenni helstu þéttbýlisstaða ryður þó slíkri ræktun ört úr vegi auk þess sem
lækkandi hlutur matvælakaupa í útgjöldum heimila gerir efnahagslega hagkvæmni
nánast að engu.

Kartöfluræktun var lengst af á 20. öld mest í Evrópu, Bandaríkjunum og Kanada
þar sem kartöflur eru mikilvægur þáttur í matarmenningu, en þótt neysla
kartaflna á mann sé enn mest á þessum stöðum, er Kína nú orðinn stærsti
kartöfluframleiðandi heims. Rússland er í öðru sæti.

Vitað er að Vísi-Gísli skrifaði syni sínum í Kaupmannahöfn árið 1670 og bað hann
um að senda sér kartöflur, ásamt öðrum plöntum, en ólíklegt er að honum hafi
orðið að ósk sinni þar sem ekki var farið að rækta kartöflur að ráði í Danmörku
fyrr en franskir húgenottar settust að í Fredericia árið 1719 og hófu ræktun
þar. Fyrstu kartöflurnar voru borðaðar við dönsku hirðina árið 1770.

Fyrstur til að rækta kartöflur á Íslandi svo vitað sé var Svíinn Friedrich
Wilhelm Hastfer (1722-1768) sem kallaður var Hastfer hrútabarón. Fyrsta uppskera
íslenskra kartaflna leit dagsljósið á Bessastöðum sumarið 1758. Hugsanlegt er að
fjármaður Hastfers frá búi Alströmers í Alingsås í Svíþjóð hafi sent þær til
landsins með hrútunum sem hann sendi þá um vorið. Alströmer hafði einmitt átt
upphafið að kartöflurækt í Svíþjóð með því að flytja inn sérþjálfaða
vefnaðarverkamenn frá Frakklandi, en þeir fluttu með sér kartöfluræktina.

Lítið er annars vitað um ræktun Hastfers og hann minnist ekki á hana sjálfur í
bréfum sínum. Sama ár skrifaði Björn Halldórsson í Sauðlauksdal til Danmerkur og
pantaði þaðan kartöflur (sem hafa þá sennilega enn verið lítt þekktar þar í
landi). Útsæðið barst honum ekki með skipi fyrr en í ágúst 1759 en með því að
setja þær í ker með mold tókst honum að fá smælki undan þeim í október. Ný
sending barst honum síðan 4. júní árið eftir. Þessar fyrstu kartöflur sem Björn
fékk sendar voru rauðar og hnöttóttar og hafa því hugsanlega verið yrkið sem nú
er kallað rauðar íslenskar. Samkvæmt rannsóknum Norræna genabankans eru rauðar
íslenskar óaðgreinanlegar frá gammel röd svensk og teljast því sama afbrigðið.
Hugsanlegt er því að rauðar íslenskar séu fyrsta kartöfluyrkið sem ræktað var á
Íslandi.

Haustið 1760 tókst Birni því að fá góða uppskeru af kartöflum. Sama ár hóf
Guðlaugur Þorgeirsson prófastur á Görðum á Álftanesi kartöfluræktun og 1762
segist Eggert Ólafsson hafa séð stórar kartöflur hjá honum. Um sama leyti hóf
Jón Bjarnason, prestur á Skarðströnd, kartöflurækt sem og Davíð Hansson Scheving
sýslumaður í Haga á Barðaströnd.

Þrátt fyrir þessar tilraunir var framanaf fremur lítill áhugi á neyslu kartaflna
meðal almennings á Íslandi líkt og í Evrópu. Um 1770 varð uppskerubrestur í
Evrópu til þess að kartöflurækt breiddist hratt út. 1772 var gefið út ritið
Stutt aagrip um Jardeplanna Nytsemd og Ræktan eftir Jacob Kofoed Trojel með
styrk frá Konunglega danska landbúnaðarfélaginu en því var dreift ókeypis til
Norðmanna, Dana og Íslendinga. Bæði Lauritz Andreas Thodal og Hans Christoph
Diederich Victor von Levetzow, stiftamtmenn, hvöttu til garðræktar og
kartöfluræktar sérstaklega og landbúnaðarfélagið veitti verðlaun fyrir árangur í
kartöflurækt.

Kartöflurækt og önnur garðyrkja varð þó ekki algeng á Íslandi fyrr en í upphafi
19. aldar og áttu Napóleonsstyrjaldirnar 1807-1814 og stopular siglingar til
landsins á þeim tíma mikinn þátt í því. Árið 1807 kom skip frá Ameríku með
kartöfluútsæði fyrir Hans Wilhelm Lever kaupmann sem það ár hóf kartöflurækt í
hlíðunum hjá Akureyri en þaðan breiddist síðan ræktunin út um Norðurland og
Vesturland. Hugsanlega hafa þær kartöflur verið þær sem nú eru kallaðar gular
íslenskar.

Sem dæmi um hve kartöfluræktin var lengi að festa sig í sessi á Íslandi má nefna
að í Vestmannaeyjum hóf Anne Johanne Ericsen, veitingakona í húsinu Frydendal á
Heimaey, fyrst manna þar kartöflurækt 1851 með útsæði sem henni hafði borist með
dönsku skipi. Hún hlaut bágt fyrir þetta hjá bændum eyjarinnar sem kunnu því
illa að landið væri brotið undir þessa ræktun.

Fyrstu gullaugakartöflurnar bárust til Íslands árið 1931 frá Norður-Noregi og
voru ræktaðar á Sámsstöðum í Fljótshlíð af Klemenz Kristjánssyni tilraunastjóra.
1936 til 1942 vann Ólafur Jónsson ráðunautur að því að velja úr íslenskum rauðum
til að jafna stærð og þyngd og voru þær kallaðar Ólafsrauðar. Áhugi á garðrækt
fór vaxandi meðal almennings á 6. áratugnum og voru um 1800 garðlönd í leigu í
Reykjavík árið 1951 (samanborið við um 140 árið 2004) og árið 1954 var stofnað
garðleigjendafélag. Á þeim árum var oft rætt um nauðsyn þess að Íslendingar væru
sjálfum sér nógir um kartöflur. Tilfinnanlegur skortur var á góðum
kartöflugeymslum og fjárfestu sveitarfélög eða félög framleiðenda í gerð þeirra
í héraði. 1946 flutti Jóhannes G. Helgason sjö sprengjuskýli hersins úr
Hvalfirði og setti niður í Ártúnsholt sem kartöflugeymslur. Þessar geymslur
fullnægðu geymsluþörf reykvískra kartöflubænda meðan þær stóðu til boða, en 1961
komust þær í eigu Grænmetisverslunar ríkisins og hættu að geyma fyrir
einstaklinga þannig að geymsluskorturinn komst aftur á dagskrá.

25. ágúst 1976 var Félag kartöflubænda á Suðurlandi stofnað vegna óánægju með
geymslumálin og verðlagsmálin sem voru á ábyrgð Grænmetisverslunar
landbúnaðarins. Félag kartöflubænda við Eyjafjörð var stofnað í ágúst 1980 og
félögin tvö mynduðu síðan Landssamband kartöflubænda 1. maí 1981.

Þau íslensku kartöfluyrki sem eru varðveitt í Norræna genabankanum eru þrjú;
rauðar íslenskar, gular íslenskar og bláar íslenskar.

Kartöflur eru ekki ræktaðar af fræjum heldur spírum (líka nefnt álar eða
frjónálar) sem vaxa úr augum í gömlum kartöflum (útsæði). Framleiðsla á útsæði
fer þannig fram að hluti uppskeru síðasta árs er geymt í kaldri geymslu yfir
veturinn. Þegar líður á vorið og hitinn helst lengur en nokkra daga í senn taka
kartöflurnar að spíra (ála). Heimaræktun fer yfirleitt þannig fram að settar eru
heilar eða hlutaðar kartöflur með minnst tvö augu í mold.

Landsframleiðsla á Íslandi árið 2006 var 13.800 tonn. Á síðustu þrjátíu árum
hefur hún mest orðið 19.459 tonn árið 1984.

Almennt séð krefst ræktun kartaflna skjóls, hagstæðrar veðráttu og frjós
jarðvegar. Kartöflur þrífast best í moldarbornum sandjarðvegi vegna þess að hann
hlýnar snemma að vori og heldur jarðvegshitanum vel. Kartöflur sem vaxa í
sandjarðvegi eru alla jafna þurrefnisríkari en kartöflur sem vaxa t.d. í
moldar-, leir-, mela- og mýrajarðvegi. Sandjarðvegur hefur einnig þann kost að
hann er snemma hægt að vinna og er hann léttur í allri jarðvinnslu. Kartöflum í
slíkum jarðvegi er þó hættara við þurrki, stöngulveiki og myglu. Hentugt
sýrustig fyrir kartöflur telst vera pH 5,5-6 og því hefur reynst erfitt að rækta
kartöflur í skeljasandi.

Jarðvinnsla fyrir kartöflurækt felst í því að búa til gljúpt jarðbeð en þær vaxa
best í loftríkum jarðvegi. Jarðveginum er snúið við, ýmist með plóg eða minni
verkfærum, s.s. gaffli. Næst er akurinn herfaður, með léttu fjaðraherfi eða
diskaherfi. Sumir kjósa að nota hreykiplóg í stað annarra plóga. Þá er
jarðvegurinn tilbúinn til áburðargjafar og útsetningar.

Eins og aðrar jurtir þarf kartaflan meginnæringarefni plantna til að vaxa:
köfnunarefni, fosfór og kalí. Áburðarmagn og tegund áburðar ræðst af
jarðvegstegund sem kartöflurnar eru ræktaðar í og yrki. Af þeim efnum sem
kartaflan tekur upp úr jarðveginum er kalí þeirra mest en minnst af fosfór. Bæði
nýtist tilbúinn áburður sem og búfjáráburður við kartöflurækt en einnig hafa
önnur tilfallandi efni s.s. þari verið notuð.

Yrki (ræktunarafbrigði) kartaflna skipta þúsundum. Í einum dal í Andesfjöllum er
hægt að finna hundrað ólík afbrigði og hvert býli þar ræktar að jafnaði tíu
afbrigði. Fjölbreytnin er langmest í Andesfjöllunum þar sem yrkin eru af átta
eða níu ólíkum tegundum, en þau yrki sem notuð eru annars staðar eru öll af
undirtegundinni tuberosum. Talið er að flest afbrigðin hafi orðið til með
blöndun ræktaðs afbrigðis við eitthvað af þeim tvö hundruð villtu afbrigðum sem
vitað er um. Munurinn á ræktuðum og villtum kartöflum er mikill og stafar af
áhrifum valræktunar á þær fyrrnefndu.

Gæði afbrigðanna er metið eftir vaxtarhraða, magni uppskeru, stærð kartaflnanna
og þurrefnisinnihaldi sem getur verið mismunandi eftir ræktunarskilyrðum. Frá
því skipulegar tilraunir með kartöfluræktun hófust á Íslandi um aldamótin 1900
hafa verið prófuð um 700 yrki. Aðeins fjögur yrki voru í stofnrækt á Íslandi
árið 2005: Gullauga, Helga, Premiere og Rauðar íslenskar.

Skaðvaldar í kartöflurækt eru margvíslegir. Kulda- og frostskemmdir, mýs,
skordýr (t.d. kartöflubjalla), sniglar (t.d. Deroceras reticulatum), sveppir,
bakteríur og veirur geta gert usla í ræktuninni og í kartöflugeymslum. Þá er
ótalið það illgresi sem dregur úr vexti kartaflanna.

Frægasti kartöflusjúkdómurinn er líklega kartöflumygla sem olli víðtækum
uppskerubresti og hungursneyð í Evrópu um miðja 19. öld. Kartöflumygla kemur enn
upp en helsta ráðið við henni er að gæta þess nota aðeins útsæði frá
viðurkenndum framleiðanda og halda sig við mygluþolin afbrigði. Til eru ýmis
efni til að fyrirbyggja kartöflumyglu áður en sáð er og eins til að vinna á
henni eftir að smit er farið af stað. Myglan er harðgerð og getur borist langa
leið með vindi. Hún verður því auðveldlega að landlægum faraldri.

Aldinbori (Melolontha melolontha) · Aphis fabae - lús · Ferskjublaðlús (Myzus
persicae) · Gróðurhúsakartöflublaðlús (Aulacorthum solani) · Kartöflubjalla
(Leptinotarsa decemlineata) · Kartöflublaðlús (Macrosiphum euphorbiae) · Kálygla
(Agrotis segetum) · Lygus pabulinus - títa · Psylliodes affinis - bjalla.

Blettaveiki (Alternaria solani) · Blöðrukláði (Polyscytalum pustulans) ·
Fusarium-rotnun (Fusarium) · Hnúðbikarsveppur (Sclerotinia sclerotiorum) ·
Kartöflumygla (Phytophthora infestans) · Kranssveppur (Verticillium albo-atrum)
· Phoma-rotnun (Phoma exigua) · Rótarflókasveppur (Rhizoctonia solani) ·
Silfurkláði (Helminthosporium solani) · Vörtukláði (Spongospora subterranea)

Flatkláði (Streptomyces scabies) · Hringrot (Clavibacter michiganensis spp.
sepedonicus) · Stöngulsýki (Erwinia carotovorum var. atrosepticum)

Kartöflur eru þekktastar fyrir að innihalda mikið magn sykra (um 26 grömm í
meðalstórri kartöflu), mest í formi sterkju. Lítill hluti þessarar sterkju er
hvataþolinn og kemur því ómeltur í skeifugörnina. Talið er að þessi sterkja hafi
svipuð efnisfræðileg áhrif og trefjar. Magn þessarar sterkju er mjög háð
eldunaraðferð. Með því að sjóða og kæla síðan kartöflur eykst magnið umtalsvert,
eða nánast um helming.

Kartöflur innihalda mörg mikilvæg vítamín og steinefni. Ein meðalstór kartafla
(150g) með hýði inniheldur 27 mg af C-vítamíni, eða 45% af RDS, 620 mg af Kalíni
(18% af RDS), 0,2 mg af B6-vítamíni (10% af RDS) og snefil af þíamíni,
ríbóflavíni, fólínsýru, níasíni, magnesíumi, fosfór, járni og sinki. Auk þess
inniheldur kartafla með hýði tvö grömm af trefjum, sem er svipað og margar
tegundir heilhveitibrauðs. Að auki innihalda kartöflur plöntuefni eins og
karótenóíð og fjölfenól. Sú hugmynd að öll bætiefni kartöflunnar séu í hýðinu er
nútímaþjóðsaga því þótt hýðið innihaldi um helming af trefjum kartöflunnar þá er
meira en helming allra bætiefna að finna inni í kartöflunni sjálfri, sem og öll
næringarefni. Eldunaraðferðin getur haft mikil áhrif á bætiefnainnihald
kartöflunnar.

Kartöflur eru stundum sagðar hafa háan blóðsykurvísi og eru því ekki á matseðli
fólks sem reynir að fylgja mataræði með lágum blóðsykurvísi. Mælingar hafa þó
sýnt að blóðsykurvísir kartaflna er mjög breytilegur eftir afbrigði, uppruna og
matreiðslu.

Kartöflur eru mikilvægur þáttur í matarmenningu í Evrópu og Ameríku og flest
lönd í þessum heimshlutum eiga sér vinsæla rétti þar sem steiktar kartöflur,
kartöflumús eða soðnar kartöflur eru meðlæti. Sjaldgæft er að þær séu borðaðar
einar og sér. Kartöflur eru framreiddar á ýmsan hátt, heitar og kaldar, afhýddar
eða með hýði, heilar eða í bitum. Nauðsynlegt er að sjóða þær, steikja eða baka
fyrst til að brjóta sterkjuna niður.

Með útbreiðslu skyndibitamenningar frá Norður-Ameríku hafa kartöfluflögur og
franskar kartöflur orðið þekktar um allan heim.

Nokkrir þekktir kartöfluréttir eru til dæmis bakaðar kartöflur, bátakartöflur,
brúnaðar kartöflur, dillkartöflur, franskar kartöflur, kartöflupasta,
kartöflubaka, kartöflubrauð, kartöfluflögur, kartöflugratín, kartöflumús,
kartöflurösti, kartöflusalat, kartöflustrá, patatas bravas, rósmarínkartöflur.

Mjölvinn í kartöflum hefur líka verið notaður sem vatnsleysanlegt lím og sem
bindiefni í málningu og þykkingarefni í unnin matvæli (sbr. dextrín). Þekktasta
dæmi um þykkingarefni úr kartöflum er kartöflumjöl.

Í ýmsum löndum er hefð fyrir því að brugga áfengi úr kartöflusterkju og átti sú
aðferð þátt í að auka hylli kartöflunnar. Á Norðurlöndum tíðkaðist þessi hefð
einkum vegna þess að innflutningur á kornbrennivíni var bannaður. Bæði vodka og
ákavíti eru venjulega brugguð úr kartöflum þótt til séu tegundir sem eru
bruggaðar úr korni. Íslenskt brennivín er einmitt kartöflubrugg sem var
upphaflega bruggað úr rúgi.

Í þeim löndum þar sem skilyrði til kartöfluræktar eru góð nýtast þær sem fóður
fyrir búfé, sérstaklega fyrir kýr, svín og stundum hænsni. Þær eru ýmist hráar
eða súrsaðar og gjarnan gefnar sem hluti af heilfóðri, þ.e. blandað saman við
aðrar tegundir fóðurs til að mynda eina heilstæða fóðurblöndu. Þær geymast vel í
útistæðum eða votheysgeymslum.

Kartöflugrös og aldin sem koma stundum efst á stöngulinn innihalda hættulega
mikið magn af eiturefninu sólaníni, sem finnst í öllum jurtum af náttskuggaætt,
en magn þess í kartöflunum sjálfum er svo lítið að það er skaðlaust. Ef
kartöflur fá á sig beint sólarljós (sem sést m.a. á því að þær grænka að hluta)
getur það örvað myndun sólaníns í hýðinu. Því er ráðlegast að henda dökkgrænum
kartöflum og gæta þess að afhýða kartöflur sem fengið hafa á sig ljósgræna
slikju.

Kartöflur framleiða glýkóalkalóíð eins og sólanín og alfakakónín til að verjast
sníkjudýrum og sveppum. Efnin hafa áhrif á bragð kartöflunnar og gera það
beiskt. Magn sólaníns í venjulegum kartöflum er oftast innan við 0,2mg/g og þau
afbrigði sem eru ræktuð til manneldis eru reglulega mæld með tilliti til þessa.
Dæmi eru um að nýtt afbrigði (Lenape) sem sett var á markað í Bandaríkjunum á
sjöunda áratugnum hafi verið tekið af markaði vegna þess að það innihélt
hættulega mikið af sólaníni. Ef afbrigðið inniheldur náttúrulega mikið af
eitrinu hefur afhýðing lítið að segja. Ef kartöflur eru geymdar lengi, mygla eða
fá á sig beint sólarljós getur magnið aukist margfalt, einkum við hýðið þar sem
30-80% sólanínsins verður til.

Steiking við 170 °C hita eða meira brýtur eiturefnin í kartöflunni niður en suða
hefur engin áhrif á þau. Öruggasta ráðið er því að afhýða vandlega grænleitar
kartöflur og gæta þess að borða ekki gömul og mygluð eintök. Örfá þekkt tilfelli
sólaníneitrunar af völdum kartaflna hafa komið upp í heiminum frá því sögur
hófust og stöfuðu flest af neyslu á ónýtum kartöflum eða kartöflugrasaseyði.
Dæmi voru um eitrun vegna neyslu Lenape-kartöflurnar og haustið 1978 kom upp
alvarlegt eitrunartilfelli meðal breskra skóladrengja sem höfðu borðað kartöflur
sem geymdar höfðu verið allt sumarfríið og voru því ársgamlar.



https://is.wikipedia.org/wiki/K%C3%A1rahnj%C3%BAkavirkjun

Kárahnjúkavirkjun öðru nafni Fljótsdalsstöð er 690 MW vatnsaflsvirkjun á hálendi
Íslands norðan Vatnajökuls. Virkjunin sér álveri Alcoa í Reyðarfirði fyrir
raforku. Virkjaðar eru jökulár Vatnajökuls: Jökulsá á Dal (Jökulsá á Brú),
Jökulsá í Fljótsdal, Kelduá og þrjár þverár hennar. Mannvirkið sem slíkt hefur
verið nefnt stærsta framkvæmd Íslandssögunnar. Undirbúningur að verkinu hófst
árið 1999, framkvæmdir hófust 2002 og loks var virkjunin formlega gangsett 30.
nóvember 2007. Til verksins voru fengnar þúsundir erlendra iðnaðarmanna, og var
aðalverktakafyrirtækið, Impregilo, ítalskt. Um virkjunina og byggingu álversins
hafa staðið miklar deilur milli þeirra sem eru á móti spillingu umhverfisins og
annarra sem telja uppbygginguna jákvæða. Heildarkostnaður við byggingu
virkjunarinnar var 133 milljarðar kr. á verðlagi sept. 2007.

Jökulsá á Dal var virkjuð með þremur stíflum og er Kárahnjúkastífla stærst
þeirra (198 m há) við syðri enda Hafrahvammagljúfurs. Vestan Kárahnjúkastíflu er
Sauðárdalsstífla (29 m) og austan megin er Desjarárstífla (68 m). Við þessar
stíflur myndaðist Hálslón, sem er 57 km² stórt miðlunarlón.

Jökulsá í Fljótsdal var stífluð um 2 km neðan við Eyjabakkafoss með Ufsarstíflu
(37 m), en við það myndaðist Ufsarlón, 1 km² að flatarmáli. Auk þessa var vatni
veitt austan að af Hrauni í Ufsarlón um miðlunarlónið Kelduárlón (7,5 km², þar
sem áður var Folavatn) með stíflun Kelduár ásamt þremur þverám hennar, Grjótá,
Innri- og Ytri-Sauðá.

Vatninu úr Hálslóni og Ufsarlóni er svo veitt með sitthvorum jarðgöngunum sem
sameinast undir miðri Fljótsdalsheiði í sameiginleg aðrennslisgöng (alls 40 km
löng) að stöðvarhúsi virkjunarinnar sem var grafið inn í Valþjófsstaðafjall í
Fljótsdal. Úr stöðvarhúsinu er vatninu svo veitt út í Lagarfljót sem rennur út í
Héraðsflóa. og svo framvegis

Dagana 28-29. júní 1999 hittust forsvarsmenn Norsk Hydro, Landsvirkjunar og
íslenskra stjórnvalda við Hallormsstaði og undirrituðu viljayfirlýsingu þess
efnis að athuga skyldi hvort hagkvæmt væri að byggja álver í Reyðarfirði. Gengið
var út frá því að Fljótsdalsvirkjun myndi sjá álverinu fyrir 210 MW af rafmagni
og að það geti árlega framleitt 120 þúsund tonn af áli með möguleika á stækkun
upp í 480 þúsund tonn. Eignarhaldsfélagið NORAL átti að stofna til þess að halda
utan um rekstur álbræðslunnar og átti rekstur að hefjast fyrir lok 2003. Ekkert
varð úr þessu þótt leyfi hefði fengist fyrir Fljótsdalsvirkjun vegna þess að
aðilar sem að framkvæmdinni komu töldu þörf á stærri virkjun.

Þann 24. maí 2000 var komið annað hljóð í strokkinn því nú átti að athuga hvort
ekki væri hægt að reisa álver sem framleiddi „240 þúsund tonn á ári, og er gert
ráð fyrir að hún verði síðar aukin í 360 þúsund tonn á ári“ og til þess þurfti
stærri virkjun, Kárahnjúkavirkjun. Enn fremur var reiknað með því að framleiðsla
gæti orðið allt að 480 þúsund tonn á ári og að framkvæmdum yrði lokið einhvern
tímann á árinu 2006.

Þann 20. apríl 2001 fékk Skipulagsstofnun afhenta matskýrslu frá Landsvirkjun og
4. maí 2001 var hún gerð aðgengileg almenningi. Skipulagsstofnun úrskurðaði 1.
ágúst 2001 að leggjast gegn framkvæmdinni sökum umhverfisáhrifa. Þá ákvað Norsk
Hydro að fresta um hálft ár, frá 1. febrúar 2002 og til 1. september 2002,
ákvörðun um það hvort úr virkjuninni yrði. Þann 20. desember sama ár ákvað
þáverandi umhverfisráðherra, Siv Friðleifsdóttir, að fella úrskurðinn úr gildi
með ákveðnum fyrirvörum.

Eftir að umhverfisráðherra hafði ógilt úrskurð Skipulagsstofnunar sendi Grímur
Björnsson, jarðeðlisfræðingur hjá Íslenskum orkurannsóknum, í febrúar 2002
athugasemdir sínar þar sem hann fann umhverfismatinu eitt og annað til foráttu.
Skýrslan var þá merkt sem trúnaðarmál og kom hvorki þingmönnum né almenningi
fyrir sjónir um sinn. Greinin var birt á heimasíðu hans 17. mars 2003. Í henni
kemur fram að landsig undan Hálslóni gæti takmarkað miðlunargetu þess, að
óöruggt væri að reisa svo stóra stíflu á eldvirku svæði og að áhrifin á lífríki
hafsins í kring væru vanmetin. Í kjölfarið var honum meinað af yfirmönnum sínum
um að tjá sig um virkjunina sökum hagsmunaárekstra þar sem Landsvirkjun og OR
væru í beinni samkeppni. Þá dró til tíðinda 24. ágúst 2006 þegar tilkynnt var um
ákvörðun forstjóra OR að leyfa honum á ný að tjá sig opinberlega um
Kárahnjúkavirkjun.

Þann 23. mars 2002 tilkynnti Norsk Hydro að sökum yfirtöku á þýska
álframleiðslufyrirtækinu VAW Aluminium AG hefði fyrirtækið í hyggju að fresta
virkjunarframkvæmdum um ókominn tíma. Í fréttayfirlýsingu kom einnig fram að
skilningur ríkti um að íslensk stjórnvöld og fjárfestar gætu leitað
fjárfestingar til annarra fyrirtækja.

Þann 16. apríl 2002 samþykkti Alþingi ný lög um virkjun Jökulsár á Brú og
Jökulsár í Fljótsdal og stækkun Kröfluvirkjunar. Þreifanir á milli iðnaðar- og
viðskiptaráðuneytisins og Alcoa hófust fljótlega og strax tæpum mánuði eftir
yfirlýsingu NORAL-hópsins, 19. apríl, var undirrituð viljayfirlýsing um að Alcoa
tæki við af Norsk Hydro þar sem frá var horfið. Þar kom einnig fram að sérstök
undirstofnun iðnaðar- og viðskiptaráðuneytisins Fjárfestingarstofan (e. Invest
in Iceland) hefði milligöngu fyrir hönd íslensku ríkisstjórnarinnar.

Þann 23. maí 2002 var gefin út önnur viljayfirlýsing um áframhaldandi athuganir
og miðað við að frekari fréttir myndu berast þann 18. júlí, tæpri viku eftir
stjórnarfund Alcoa.

Í millitíðinni gáfu alþjóðlegu náttúru- og dýraverndunarsamtökin WWF út
fréttatilkynningu þar sem þau fordæmdu fyrirætlanir Alcoa að eyðileggja á
óafturkræfan hátt íslenska náttúru og skoruðu á fyrirtækið að hætta við
framkvæmdirnar.

Þann 19. júlí undirrituðu Valgerður Sverrisdóttir þáverandi iðnaðar- og
viðskiptaráðherra, Friðrik Sophusson, forstjóri Landsvirkjunar og G. John Pizzey
einn af mörgum aðstoðarforstjórum Alcoa enn eina viljayfirlýsinguna þar sem fram
kom að stefnt væri að samvinnu en komast þyrfti að samkomulagi um grunnforsendur
fyrir marslok 2003. Nú var miðað við að árleg afkastageta álversins yrði 295
þúsund tonn og að uppsett afl Kárahnjúkavirkjunar yrði 630 MW og jafnframt að
hún yrði tilbúin snemma á 2007 eða jafnvel fyrr. Þegar voru hátt í 80 manns í
ýmiss konar verkavinnu á Kárahnjúkasvæðinu til undirbúnings fyrir frekari
framkvæmdir, þ.m.t. lagningu Kárahnjúkavegar og byggingu brúar yfir Jökulsá á
Brú.

Þann 15. nóvember 2002 ákvað Norsk Hydro og Hæfi að selja eignarhluti sína í
Reyðaráli til Alcoa.

Þann 6. desember átti ítalska verktakafyrirtækið Impregilo lægsta tilboðið í
gerð stíflu og jarðganga fyrir virkjunina. Kostnaðaráætlun Landsvirkjunar
hljóðaði upp á 50 milljarða króna fyrir bæði verkefnin en Ítalirnir buðu samtals
liðlega 44 milljarða króna, þ.e. 6 milljörðum króna undir áætluninni. Tæpri viku
seinna birtist eftirfarandi fréttayfirlýsing:

Þann 12. desember 2002 hófust sprengingar við jarðgöng stíflustæðisins,
aðalverktaki var ÍAV og undirverktaki þeirra norsk-sænska fyrirtækið NCC,
verkinu lauk í mars 2003.

Landsvirkjun skrifaði undir rafmagnssamninga við Alcoa, sem getið var í síðustu
viljayfirlýsingu, þann 10. janúar. Helgi Hjörvar stjórnarmaður Landsvirkunar
samþykkti ekki samninginn og lagði fram bókun þar sem fram kom að hann taldi
framkvæmdina ekki nægilega arðbæra.

Þann 12. mars 2003 tóku lög um heimild til samninga um álverksmiðju í
Reyðarfirði gildi. Lögin voru samþykkt af 41 þingmanni, atkvæði á móti greiddu
Rannveig Guðmundsdóttir og Þórunn Sveinbjarnardóttir (þingmenn
Samfylkingarinnar), Katrín Fjeldsted (þingmaður Sjálfstæðisflokks) og Árni
Steinar Jóhannsson, Jón Bjarnason, Kolbrún Halldórsdóttir, Steingrímur J.
Sigfússon, Þuríður Backman og Ögmundur Jónasson (þingmenn Vinstri grænna). Pétur
Bjarnason, varaþingmaður Frjálslynda flokksins, sat hjá við atkvæðagreiðsluna en
12 þingmenn voru fjarverandi. Við þriðju umræðu ofangreindra laga lögðu sex
þingmenn Vintri grænna breytingartillögu þar sem sá fyrirvari var gerður á
lagasetningunni að hún yrði samþykkt í þjóðaratkvæðagreiðslu samhliða
Alþingiskosningum seinna sama ár, tillagan var felld með 35 atkvæðum gegn 6.

Þann 15. mars voru undirritaðir endanlegir samningar um Kárahnjúkavirkjun og
Álverið í Reyðarfirði. Fyrir hönd íslenska ríkisins skrifuðu ráðherrarnir Geir
H. Haarde og Valgerður Sverrisdóttir, Alain J.P. Belda forstjóri og B. Michael
Baltzell, framkvæmdastjóri Alcoa á Íslandi, fyrir hönd Alcoa, Jóhannes Geir
Sigurgeirsson stjórnarformaður og Friðrik Sophusson forstjóri fyrir hönd
Landsvirkjunar og Guðmundur Bjarnason bæjarstjóri fyrir hönd Fjarðabyggðar og
hafnarsjóðs Fjarðabyggðar og voru þúsund manns viðstödd athöfnina. Sagt var að
„[s]annkölluð þjóðhátíðarstemmning“ hefði verið ríkjandi á svæðinu og að
samningar hefðu verið undirritaðir „eftir nærri þriggja áratuga bið“.

Þann 9. september 2003 gerði Landsvirkjun samning við Fosskraft um byggingu
stöðvarhússins í Valþjófsstaðafjalli að andvirði 8,3 milljörðum kr.

Mikil umræða hefur verið um Kárahnjúkavirkjun. Segja sumir að þjóðin skiptist í
tvær fylkingar, virkjunarsinna og virkjunarandstæðinga. Fjöldamörg bréf hafa
verið skrifuð í blöðin, mótmæli skipulögð og ýmsir uppákomur haldnar af þeim sem
vilja vekja athygli á því að önnur atvinnustefna sem valdi ekki skaða á náttúru
landsins geti verið arðbær. Deilur hafa m.a. snúist um það hvort að
raforkuverðið sé of lágt, hvort áhættumat fyrir Hálslón hafi verið nægilega vel
unnið, hvort rétt hefði verið að halda þjóðaratkvæðagreiðslu um ákvörðunina að
ráðast í framkvæmdina o.fl.

Þann 29. nóvember birtist í breska dagblaðinu Guardian ítarleg grein eftir
blaðakonuna Susan De Muth þar sem hún fjallaði um Kárahnjúkavirkjun og fór
fögrum orðum um íslenska náttúru og gagnrýndi þá ákvörðun íslenskra stjórnvalda
að ráðast í þessa framkvæmd. Nánar tiltekið efaðist hún um hæfni þáverandi
iðnaðar- og viðskiptaráðherra Valgerðar Sverrisdóttur og umhverfisráðherra
Sifjar Friðleifsdóttur þar sem þær hefðu ekki menntun á tengdum sviðum. Í grein
sinni vitnaði hún m.a. í rithöfundinn Guðberg Bergsson, ljóðskáldið Elísabetu
Jökulsdóttur, Friðrik Sophusson, Guðmund Pál Ólafsson o.fl. Viðbrögðin létu ekki
á sér standa; Sverrir Gunnlaugsson, sendiherra í Englandi, skrifaði ritstjóra
Guardian bréf þar sem hann undirstrikaði að lög um Kárahnjúkavirkjun hefðu verið
samþykkt af yfirgnæfandi meirihluta Alþingis og lýsti óánægju sinni með hlutdræg
skrif umræddar blaðakonu. Friðrik Sophusson skrifaði ritstjóranum einnig bréf
þar sem hann gagnrýnindi sömuleiðis hlutdræg skrif og tilhæfulausar dylgjur um
vanhæfni Valgerðar og Sifjar, sagði orkunýtingu íslenskra náttúruauðlinda vera
ábyrga og sjálfbæra, bauð blaðinu aðstoð við samningu nýrrar, betur upplýstrar
greinar og lét fylgja með samantekt Sigurðar St. Arnalds „Power and prejudice“.
Að lokum barst ritstjóranum bréf frá Mike Baltzell, forstjóra þróunarsviðs Alcoa
þar sem hann sagði umfjöllun Susans byggða á misskilningi, í greininni væru
rangfærslur og að hún væri augljóslega hlutdræg.

Banaslys varð 15. mars 2004 þegar grjóthnullungur féll á ungan mann sem var að
undirbúa borun í berg. Ungi maðurinn var starfsmaður Arnarfells, undirverktaka
Impregilo.

Í júlí 2004 átti verktakafyrirtækið Arnarfell lægsta tilboðið í Ufsarveitu,
þ.m.t. 3,5 km löng aðrennslisgöng, þegar fyritækið bauð 1911 milljónir í
verkþátt sem metinn var á 2500 milljónir. Stuttu seinna var lokið við að bora
fallgöngin í Valþjófsstaðarfjalli.

Þann 11. nóvember 2004 samdi Slippstöðin ehf. á Akureyri við þýska fyrirtækið
DSB Stahlbau GmbH um að stálfóðra aðfallsgöngin í Valþjófsstaðarfjalli að
stöðvarhúsinu. Þetta reyndist Slippstöðinni þó of umfangsmikið verkefni og varð
fyrirtækið gjaldþrota tæpu ári seinna án þess að geta lokið verkinu.

Í apríl 2005 bárust fréttir af því að vinnuhópur leiddur af Freysteini
Sigmundssyni, jarðeðlisfræðing hjá Jarðvísindastofnun Háskóla Íslands, á vegum
Landsvirkjunar hefði komist að þeirri niðurstöðu að þungi fyllts Hálslóns gæti
valdið misgengihreyfingum. Þá ákvað Landsvirkjun að ráðast í frekari
varúðarráðstafanir sem kostuðu 100-150 milljónir kr. Mest hætta var talin stafa
af kvikuhreyfingum við Kverkfjöll. Þá urðu líflegar utandagskrárumræður á
Alþingi vegna þessa.

Í seinni hluta júlí voru unnin skemmdarverk af mótmælendum þegar spreyjuð voru
skilaboð á upplýsingaskilti og vinnuvélar og rúður í þeim brotnar. Hópur fólks
sem hafði tjaldbúðir við Valþjófsstaði og hafði fengið leyfi fyrir því hjá
landeiganda, Prestsetrasjóði, hlekkjaði sig við vinnuvélar. Í kjölfarið óskaði
Landsvirkjun sérstaklega eftir því að löggæsla a svæðinu yrði efld.
Mótmælendurnir, m.a. útlendingar, héldu því fram að lífi þeirra hafi verið
stofnað í hættu þegar vinnuvélar sem þeir voru hlekkjaðir við voru gangsettar.
Talsmaður Impregilo vísaði því á bug.

Í nóvember 2005 kom út skýrsla náttúru- og umhverfisverndarsamtakanna WWF um
virkjanir og stíflur og hafði Landsvirkjun eitt og annað út á hana að setja.

Í ágúst 2006 var gefin út skýrsla um þá hugsanlegu áhættu sem því fylgdi að
veita vatni á Hálslón. Í umræðu hafði verið Campos Novos-stíflan í Brasilíu þar
sem stíflugöng gáfu sig í júní 2006 og vatnið úr lóninu flæddi burt. Sagt var að
Kárahnjúkarvirkjun væri sambærileg og að hætta væri á því þetta myndi endurtaka
sig. Skýrsluna samdi nefnd sérfræðinga með Norðmanninn Kaare Hoegh og
Brasilíumanninn Nelson Pinto, auk Sveinbjörns Björnssonar, eðlisfræðings
innanborðs. Þeir áætluðu að vatnsleki yrði um 5 rúmmetrar á sekúndu en myndi
minnka eftir því sem set þjappaðist saman í lóninu.

Þann 12. maí 2006 lagði Ólafur Ragnar Grímsson, forseti Íslands, ásamt sex
grunnskólabörnum, hornstein við stöðvarhús Kárahnjúka. Með táknrænni athöfn komu
þau blýhólki fyrir sem innihélt gögn um virkjunina sem skjöldur með nöfnum
þeirra var lagður yfir. Stöðvarhúsi virkjunarinnar var gefið nafnið,
Fljótdalsstöð við athöfn þar sem um 400 manns voru samankomin. Valgerður
Sverrisdóttir, iðnaðar- og viðskiptaráðherra, flutti ræðu og séra Lára
Oddsdóttir á Valþjófsstað lagði blessun sína yfir stöðina.

Í blýhólknum voru upplýsingar á blaðsformi, í minniskubbi og á geisladiski. Þar
fylgdi kort af virkjununni og fram komu upplýsingar um þá opinberu starfsmenn
sem að ákvarðanatöku komu þegar ráðist var í virkjunina. Upptalning á helstu
kennitölum virkjunarinnar, ráðgjöfum og verktökum. Þar er einnig skjal þar sem
andstæðingar virkjunarinnar rekja aðdraganda þess að ákveðið var að virkja og
tekið fram að Skipulagsstofnun hafi úrskurðað gegn virkjuninni. Í skjalinu var
sagt um Kárahnjúkavirkjun;

28. september 2006 var lokað fyrir hjáveitugöng Kárahnjúkastíflu og þar með
byrjað að safna vatni í Hálslón. Vinnu við stíflurnar sem mynda lónið er þó ekki
lokið og mun halda áfram langt frameftir árinu 2007. Vatnsmagn Hálslóns jókst
jafnt og þétt og var lónið orðið rétt tæpir fjórir km² á aðeins nokkrum dögum.

Í desember 2006 birti Valgerður Sverrisdóttir, iðnaðarráðherra, svar við
skriflegri fyrirspurn Kolbrúnar Halldórstóttur, þingmanns Vinstrihreyfingarinnar
- Græns framboðs, um rannsóknir vegna virkunarinnar.



https://is.wikipedia.org/wiki/J%C3%BAl%C3%ADus_Caesar

Júlíus Caesar, stundum ritað Júlíus Sesar, 12. eða 13. júlí um 100 f.Kr. – 15.
mars 44 f.Kr.) var rómverskur herforingi, sagnaritari, stjórnmálamaður og síðar
einvaldur í Róm.

Gaius Júlíus Caesar var fæddur í Róm um 100 f.Kr. Hann var af júlísku ættinni
sem var ein tignasta og elsta patríseaættin í Róm til forna. Caesar var
upphaflega auknefni manna af júlíönsku ættinni. Síðan hefur nafnbótin Caesar
verið höfð um alla Rómarkeisara. Faðir Caesars hét einnig Gaius Julius Caesar og
var meðal annars landstjóri í skattlandinu Asiu. Móðir Caesars hét Aurelia
Cotta. Föðursystir Caesars, Julia, var eiginkona Gaiusar Mariusar sem var einn
valdamesti maður Rómar þegar Caesar var að vaxa úr grasi. Árið 85 f.kr. lést
faðir Caesars og varð hann þá höfuð fjölskyldunnar. Stuttu síðar giftist Caesar
Corneliu sem var dóttir Luciusar Corneliusar Cinna, en hann var helsti
stuðningsmaður Gaiusar Mariusar. Í æsku Caesars geisaði borgarastríð á milli
Mariusar og Luciusar Corneliusar Sulla. Marius lést árið 86 f.Kr. en
stuðningsmenn hans héldu völdum í Rómaborg til ársins 83 f.Kr., en þá hertók
Sulla borgina og tók sér alræðisvald. Sulla hóf að taka fjölmarga stuðningsmenn
Mariusar af lífi og senda aðra í útlegð. Tengsl Caesars við Marius settu hann í
hættu og var honum skipað að skilja við Corneliu en Caesar neitaði og flúði
borgina. Caesar gekk í herinn og hélt til Anatólíu, en Rómverjar stóðu þá í
landvinningum á því svæði.

Eftir að Sulla lést, árið 78 f.Kr., sneri Caesar aftur til Rómaborgar þar sem
hann klifraði hinn hefðbundna metorðastiga ungra aðalsmanna í Róm (cursus
honorum). Til að byrja með einbeitti hann sér að lagalegum málaflutningi, þar
sem hann varð þekktur fyrir ræðusnilli. Árið 76 f.Kr. fæddist Julia dóttir
Caesars og Corneliu en árið 69. f.Kr. lést Cornelia. Árið 68 f.Kr. var Caesar
kosinn kvestor. Árið 63 f.Kr. tryggði hann sér embætti yfirmanns trúarleiðtoga í
Róm, Pontifex maximus, en því embætti hélt hann til dauðadags. Árið 62 f.Kr. var
hann kosinn pretóri og ári seinna landsstjóri í Hispaniu Ulterior (í núverandi
suð-austurhluta Spánar).

Árið 60. f.Kr. var Caesar kjörinn ræðismaður fyrir árið 59 f.Kr. Á hverju ári
voru kjörnir tveir ræðismenn og var samstarfsmaður Caesars maður að nafni Marcus
Bibulus. Caesar og Bibulus náðu ekki vel saman enda var Bibulus hluti af
íhaldssama hluta öldungaráðsins, optimates, á meðan Caesar tilheyrði frjálslynda
hlutanum, populares. Ræðismannsár þeirra einkenndist af miklum deilum þeirra á
milli um hin ýmsu mál, en ljóst er að Caesar var mun valdameiri og talað var um
að árið 59 f. Kr. hafi verið ræðismannsár Júlíusar og Caesars en ekki Bibulusar
og Caesars. Caesar fetaði í fórspor bræðranna Tiberiusar og Gaiusar Gracchusar
og lét afhenda ríkisjarðir til fátækra og hermanna og lækka tollheimtu í
skattlöndum um þriðjung. Til að almenningur gæti fylgst með gerðum
öldungaráðsins lét Caesar gefa út blöð sem voru fest á veggi borgarinnar.

Árið 59 f.Kr. myndaði Caesar þremenningasamband með Gnaeusi Pompeiusi og Marcusi
Liciniusi Crassusi. Markmiðið með bandalaginu var að ná fram öllum helstu
baráttumálum þremenninganna með því nota auð, völd og vinsældir þeirra svo hægt
væri að sniðganga verklagsreglur lýðveldisins og allar þær hindranir og tafir
sem þær gátu haft í för með sér. Crassus var mesti auðjöfur Rómaborgar og lagði
hann fram hið pólitíska auðvald til að múta, en hann var mjög umdeildur maður
vegna ríkidæmis síns. Caesar var í mikilli skuld við Crassus sem hafði að stórum
hluta fjármagnað stjórnmálaferil Caesars. Pompeius var vinsælasti og
sigursælasti hershöfðingi Rómaveldis á þessum tíma. Bandalagið var treyst með
því að Pompeius giftist Juliu dóttur Caesars og Caesar giftist Calpurniu, dóttur
eins helsta bandamanns Crassusar. Upphaflega var bandalagið leynilegt en
stuðningur Pompeiusar og Crassusar við landúthlutanir Caesars opinberaði
samstarf þeirra. Eftir þetta náðu þremenningarnir fram flestum sínum málum, oft
með valdníðslu og mútum. Andstæðingar þrístjórnarinnar áttu á hættu að missa líf
sitt. Caesar varð landstjóri í Gallíu árið 58 f.Kr. að loknu ræðismannsári sínu.

Caesar gersigraði Gallíu handan Alpa, núverandi Frakkland, á sjö árum 58-52
f.Kr. Tiltölulega auðveldur sigur Caesars yfir Göllum átti sér langan
aðdraganda. Gallastríðið var einskonar innbyrðis borgarastyrjöld þar sem tekist
var á um samskipti við menningarsvið Miðjarðarhafsins en hluti gallísku
þjóðarinnar var þegar orðinn þátttakandi í viðskiptakerfi Miðjarðarhafsins og
því átti Caesar öfluga bandamenn í Gallíu.

Þegar ræðismannsári í Rómaveldi lauk var vaninn að öldungaráðið úthlutaði
fráfarandi ræðismanni landstjórn. Caesari var úthlutað landstjórn yfir skóglendi
Ítalíu. Caesar varð móðgaður yfir þessu enda var markmið öldungaráðsins að
takmarka völd hans. Caesar fékk þessu hnekkt, í krafti þremenningasambandsins,
og fékk stjórn yfir Norður-Ítalíu og Illyricum (norðvesturhluta Balkanskagans)
og þar með stjórn yfir fjórum herdeildum. Caesar var stórskuldugur eftir
ræðismannsár sitt og hugðist bæta fjárhag sinn með hernaðar-ránsfeng. Upphaflega
virðist hann hafa ætlað sér að gera innrás í Daciu (núverandi Rúmeníu) en í
Gallíu var vaxandi ólga vegna ásóknar germannskra þjóða vestur og suður um Rín.
Gallar skiptust í nokkra þjóðahópa og fjölmargar smáþjóðir sem vildu halda
sjálfstæði sínu. Margir þjóðflokkar í Gallíu stunduðu viðskipti við Rómverja og
voru undir áhrifum rómverskrar menningar. Borgarsamfélög voru farin að myndast í
Gallíu og þar réðu höfðingjar sem voru siðmenntaðir og auðugir. Caesar leit á þá
sem bandamenn Rómverja og lagði áherslu á verndarhlutverk sitt fyrir þessar
þjóðir gegn Germönum. Með þessu var hann líka að hindra að Gallar og Germanar
færu að vinna saman, en ekki voru þó alltaf skýr skil á milli þess hvaða hópar
töldust vera Gallar og hverjir voru Germanar.

Rómverjar höfðu þegar náð fótfestu í suðausturhluta Gallíu (Narbonensis) og
stofnað þar skattland. Caesar tók við stórn þess svæðis þegar hann hóf
hernaðaraðgerðir sínar í Gallíu og notaði sem stökkpall fyrir frekari útþennslu
Rómaveldis norður á bóginn. Caesar myndaði fljótlega tvær nýjar herdeildir til
viðbótar við þær fjórar sem hann hafði undir sinni stjórn. Helvetar voru
Gallískur þjóðflokkur sem bjó í núverandi Sviss en vildi færa sig um set úr
Ölpunum niður á láglendi þar sem Adeui þjóðflokkurinn bjó, en þeir voru
bandamenn Rómverja. Caesar ákvað að stöðva þessa þjóðflutninga og kom hluta
herafla Helveta á óvart þegar hann sigraði þá í orrustunni við Arar.
Heildarherafli Helveta var mun stærri en sá sem Caesar hafði undir sinni stjórn
og því hörfuðu Rómverjar en Helvetar eltu þá. Að lokum stöðvaði Caesar
undanhaldið og mætti Helvetum í orrustu við Bibracte. Rómverjar höfðu sigur
eftir langan bardaga og Caesar skipaði Helvetum að snúa aftur til síns heima.

Næst sneri Caesar sér að Suebum sem var Germanskur þjóðflokkur upprunninn frá
Germaníu handan Rínar. Ariovistus, höfðingi Sueba, hafði leitt þjóð sína til
Gallíu og fengið þar landsvæði hjá gallískum bandamönnum sínum. Þegar Ariovistus
heimtaði meira land sneru Gallar sér ti Caesars og báðu hann um aðstoð. Caesar
skipaði Ariovistusi að stöðva alla fólksflutinga yfir Rín en þegar hann varð
ekki við því lét Caesar til skarar skríða. Ariovistus var á leið til borgarinnar
Vesontio (núverandi Besançon) en Caesar náði henni á sitt vald áður en
Germanirnir komust þangað og mætti Ariovistusi svo í bardaga eftir misheppnaðar
samningaviðræður. Caesar vann orrustuna og Suebar flúðu aftur austur yfir Rín.

Árið 56 f.Kr. var þremenningasambandið endurnýjað og í kjölfarið tryggðu
Pompeius og Crassus sér ræðismannsembættin árið 55 f.Kr. og að því loknu sáu
þremenningarnir til þess að Crassus fékk landstjórn yfir skattlandinu Sýrlandi
og Pompeius yfir Spáni. Einnig fékk Caesar fimm ára framlengingu á landstjórn
sinni í Gallíu.

Enn var Caesar að hjálpa bandamönnum sínum þegar hann réðst gegn Belgum, sem
bjuggu í Belgicu (u.þ.b. núverandi Belgíu). Belgar voru bandalag nokkurra
þjóðflokka sem virðast hafa verið af blönduðum gallískum og germönskum uppruna.
Sterkasti belgíski hópurinn var Nervi þjóðflokkurinn og átti Caesar fullt í
fangi með að sigra þá, en þegar hann var búinn að leggja þá að velli var
eftirleikurinn auðveldur og Caesar náði völdum yfir allri Belgicu. Að þessu
loknu lét Caesar hermenn sína byggja brú yfir Rín og hélt í herferð til
Germaníu. Herferðinni var beint gegn Suebum en engir stórir bardagar voru háðir
og Caesar sneri til baka yfir Rín og lét eyðileggja brúnna. Einnig lagði Caesar
undir sig þjóðflokka við Ermasund og árið 55 f.Kr. fór hann með flokk yfir til
Britanniu (núverandi Bretlands) án teljandi árangurs. Árið eftir fór Caesar
aftur í herferð til Britanniu og vann afgerandi sigur yfir britónskum þjóðflokki
en sneri svo aftur til Gallíu. Þessar herferðir höfðu ekki nein varanleg áhrif á
átökin í Gallíu en nýttust Caesari í áróðursstríðinu sem hann háði gegn
íhaldsöflum í öldungaráðinu því almenningur í Rómaborg hreifst af fréttum af
sigrum í svo fjarlægu og framandi landi.

Þegar Caesar hafði náð stuðningi mikils hluta gallísku þjóðarinnar ákvað hann að
kalla saman þjóðþing og koma á fót ríkisstofnun sem gæti framkvæmt pólitískar
skipanir hans. En hernaður Caesars og liðs hans hafði verið miskunnarlaus og
fjöldi manns tekinn af lífi og aðrir færðir í þrælkun. Því áttu margir harma að
hefna og brátt gaus upp uppreisn gegn Rómverjum í Gallíu. Uppreisnarmenn með
Vercingetórix, sem var höfðingjasonur, í broddi fylkingar, börðust út í
sveitunum og skildu eftir sig sviðna jörð svo að Rómverjar gátu ekki aflað sér
vista. En Caesari, með aðstoð germansks riddaraliðs, tókst að bæla uppreisnina
niður. Úrslitaorrusta var háð, árið 52 f.Kr., við Alesiu þar sem Rómverjar knúðu
fram sigur eftir harðan bardaga. Að uppreisn Vercingetorixar lokinni hafði
Caesar alla Gallíu á sínu valdi og gerði hana að rómversku skattlandi.

Caesar skrifaði bók um Gallastríðið sem stóð í 7 ár. Þar réttlætir hann gerðir
sínar og er bókin varnarit vegna ásakana frá Róm um að hann hafi farið út fyrir
verksvið sitt og verið með óþarfa hernað. Hann segir að sóknir hans og innlimun
hafi verið varnarstríð til að bæla niður vandamál í landinu. „Bókin er
áróðursrit, full af dulbúnu sjálfhóli til að sanna eigið ágæti, göfugmennsku,
hógværð, ráðdeild og kænsku.“ Í Rómaveldi eftir Will Durant segir „Gallastríð
Sesars er ekki einungis varnarrit: Skýrleiki frásagnarinna og hinn fágaði
einfaldleiki hefur skipað því á tignarsess í latneskum bókmenntum“.

Á meðan dvöl Caesars í Gallíu stóð liðaðist þremenningabandalagið í sundur. Árið
54 f.Kr. lést Julia, dóttir Caesars og eiginkona Pompeiusar, í barnsburði.
Hjónaband Pompeiusar og Juliu virðist hafa verið náið og hafði hjálpað til við
að styrkja samband Pompeiusar og Caesars. Crassus, sem hafði verð skipaður
landssjóri í Sýrlandi, vildi ná frama og vinna lönd sem herforingi eins og
Caesar og Pompeius. Parþía lá austan við Sýrland og þangað hélt Crassus með her
en féll í orrustunni við Carrhae 53. f.Kr. Segja má að andlát Juliu og Crassusar
hafi gert útaf við þremenningasambandið.

Pompeius, sem var landsstjóri á Spáni, sat í Róm og hafði snúist á sveif með
íhaldsmönnum (optimates) þar sem lýðssinnar (populares) voru farnir að verða
uppvöðslusamir. Pompeius studdi öldungaráðið sem heimtaði að Caesar myndi leysa
upp her sinn er landsstjóratíma hans í Gallíu lyki. Caesar neitaði þessu og árið
49 f.Kr. hélt hann með her sinn í heimildarleysi yfir Rubicon-fljót, sem skilur
að Gallíu Císalpínu og Ítalíu. Við þessa ákvörðun sína mælti Caesar hin fleygu
orð: „teningunum er kastað“ [ālea iacta est] og átti við að nú skyldi hann gera
upp við Pompeius. Caesar hélt til Rómar með her sinn en Pompeius hörfaði til
Balkanskaga þar sem hann kom sér upp herliði. 48. f.Kr. Hélt Caesar á eftir
honum og háðu þeir orrustu við Farsalos á Grikklandi og hafði Caesar sigur.
Pompeius flúði til Egyptalands þar sem hann var veginn af mönnum faraós þegar
hann gekk þar á land; það gerðu þeir til að reyna að tryggja sér stuðning
Caesars.

Caesar sigldi til Alexandríu á eftir Pompeiusi. Þar reyndi hann að miðla málum
systkinanna Ptólemajosar og Kleópötru sem gerðu bæði tilkall til krúnunar.
Caesar kom Ptólemajosi frá völdum og setti Kleópötru í hásætið. Kleópatra og
Caesar eignuðust sonin Ptólemajos Caesar og gekk hann undir heitinu Caesarion
(Litli Caesar). Caesar sneri aftur til Rómar ásamt Kleópötru og Litla Caesari
eftir að hafa sigrað í orrustu í Litlu Asíu þar sem hann „kom, sá og sigraði“.
Þessu næst sneri Caesar sér að stuðningmönnum Pompeiusar og sigraði Metellus
Scipio, Cato yngri og Juba konung í Númidíu í orrustunni við Thapsus í
norður-Afríku. Synir Pompeiusar, Gnajus og Sextus, höfðu flúið til Hispaniu og
Caesar fór á eftir þeim. Hann mætti þeim í orrustunni við Munda og knúði fram
sigur en sagðist síðar hafa þurft að berjast fyrir lífi sínu. Að þessu öllu
loknu blés Caesar til sigurgöngu í Róm og kom Kleópatra opinberlega fram við
hlið hans. Caesar var giftur Calpúrníu og bjó með henni í Róm en hann var líka í
sambandi við Kleópötru sem bjó í einkahöll handan Tíberfljóts. Kleópatra vildi
að Caesar stofnaði konungsveldi Rómar og settist að í Alexandríu þar sem hún
yrði drottning.

Árið 46 f.Kr. hafði Caesar náð öllu Rómveldi á sitt vald og lét hann öldungaráði
gefa sér alræðisvald til 10 ára. Tveimur árum síðar tók hann sér alræðisvald til
æviloka sem urðu í mars sama ár. Caesar var snjall stjórnmálamaður og kom á
ýmsum umbótum í stjórnkerfinu. Hann fjölgaði í öldungaráðinu upp í 900 og
tilnefndi nýja öldunga sem voru honum hliðhollir úr ýmsum þjófélagshópum og úr
ýmsum skattlöndum. Hann lækkaði skatta í skattlöndum, skipti löndum milli
hermanna sinna og fátækra. Hann reyndi að stemma stigu við þrælahaldi með lögum.
Hann sendi tugi þúsunda fátækra borgara í Róm, sem landnema til nýlendna sinna.
Hinum fátæklingunum veitti hann vinnu við byggingaframkvæmdir. Hann tók upp
tímatal með egypsku sniði sem var nefnt, júlíanska tímatalið og er dagatalið þar
með fellt að gangi sólarinnar í stað tunglsins. 365 dagar eru í árinu og
hlaupársdagur fjórða hvert ár. Hann tryggði gengi gjaldmiðils með því að slá
mynt úr gulli og setti reglur um vexti og gjaldþrot. Hann kom á skipulagi og
stjórn í Rómaveldi.

Nokkrir fyrrum félagar Caesars óttuðust að hann ætlaði sér að afnema lýðveldið
og skipa sjálfan sig konung. Þeir lögðu því á ráðin með að ryðja honum úr vegi
áður en að það yrði um seinan. Í mars 44 f.Kr., þegar Caesar var á leið inn í
öldungaráðið, var honum veitt fyrirsát og hann stunginn til bana. Helstu
samsærismenn um víg Caesars voru Brútus og Cassius. Brutus var sonur Serviliu
Caepionis sem var hjákona Caesars og var orðrómur á kreiki um að Brutus hafi í
raun verið sonur Caesar, en það verður að teljast ólíklegt þar sem Caesar var
líklega ekki nema fimmtán árum eldri en Brutus. Sagan segir að þegar Caesar sá
Brútus meðal samsærismanna hafi hann mælt á forngrísku „και συ τεκνον?“, sem
útleggst á íslensku „einnig þú, barn?“. en samkvæmt öðrum heimildum féll hann án
þess að mæla orð. Shakespeare leggur Caesari í munn lokaorðin ódauðlegu „Et tu,
Brute?“, sem er latína og þýða má „þú líka, Brútus?“.

Þegar erfðaskrá Caesars var skoðuð, að honum látnum, kom í ljós að hann
arfleiddi Gaius Octavianus, frænda sinn, að auðæfum sínum. Caesar var ömmubróðir
Octavianusar, sem var 18 ára þegar þetta gerðist. Octavianus og Marcus Antonius,
einn af helstu bandamönnum Caesars, sameinuðust gegn banamönnum Caesars, en
síðar urðu þeir sjálfir andstæðingar og tókust á um völdin. Það endaði með því
að Octavianus stóð upp sem sigurvegari og varð fyrsti keisari rómaveldis.



https://is.wikipedia.org/wiki/Fimleikaf%C3%A9lag_Hafnarfjar%C3%B0ar

Fimleikafélag Hafnarfjarðar, skammstafað FH, er íslenskt íþróttafélag í
Hafnarfirði. Það var stofnað árið 1929.

Félagið stundaði fyrstu árin fimleika, undir styrkri leiðsögn Hallsteins
Hinrikssonar, en hann var einn af stofnendum félagsins. Einnig voru frjálsar
íþróttir eitt aðalsmerki Fimleikafélagins og var Oliver Steinn Jóhannesson
helsta stjarna frjálsíþróttaliðsins.

Fimleikadeildin leið undir lok en það gerði félagið alls ekki. Handknattleikur
varð að flaggskipi félagsins og unnust félaginu margir titlar í þeirri grein. Er
félagið eitt það sigursælasta í sögu handknattleiksins á Íslandi. Liðið var
ákaflega sigursællt árið 1992 og varð liðið meðal annars Íslandsmeistari eftir
harða viðureign við Selfoss. Það ár vann FH allar þær keppnir sem hægt var að
vinna og tryggði sér þrennuna svokölluðu, fyrst allra liða. Við stjórnvölinn var
hin gamalkunna kempa Kristján Arason. Undir stjórn Kristjáns og Einar Andra
Einarssonar varð lið FH Íslandsmeistari í 19. sinn þann 4. maí 2011 að
viðstöddum 3000 manns í Kaplakrika og var um leið sett glæsilegt áhorfendamet.

Síðastliðin ár hefur frjálsíþróttadeild félagsins verið fánaberi FH í árangri og
titlasöfnun. Hefur deildin sankað að sér fjöldanum öllum af Íslands- og
bikarmeistaratitlum og alið af sér margt afreksfólkið. Þar ber helst að nefna
Þóreyju Eddu Elísdóttur, sem náð hefur árangri á heimsmælikvarða í
stangarstökki, og Úlfar Linnet sem sett hefur íslandsmet í langstökki og fleira.

Síðastliðin ár hefur knattspyrnudeild FH einnig verið sigursæl. Liðið tryggði
sér Íslandsmeistaratitilinn árið 2004 í fyrsta sinn í sögu félagsins, og svo
aftur 2005 og 2006, 2008, 2009, 2012, 2015 og 2016. Það hefur einnig náð góðum
árangri í Evrópukeppninni og sló t.a.m. skoska atvinnumannaliðið Dunfermline út
úr Evrópukeppni félagsliða árið 2004.

Heimasvæði FH heitir Kaplakriki og er þar fullkomin íþróttaaðstaða. Íþróttahúsið
rúmar um 3000 manns í sæti, og var vígt árið 1990. Kaplakrikavöllur tekur 3050
manns í sæti og er stefnt að í framtíðinni muni völlurinn taka yfir 4000
áhorfendur í sæti. Fullkomin frjálsíþróttaaðstaða er til staðar og von er á
innanhússaðstöðu handa frjálsíþróttafólki félagsins. Sumarið 2004 var svo vígt
knatthús sem nýtist til æfinga allan ársins hring.

Ath: Fánar eru tákn fyrir það þjóðerni sem skráð eru hjá FIFA. Leikmenn gætu
haft fleiri en eitt ríkisfang.



https://is.wikipedia.org/wiki/D%C3%BDrafj%C3%B6r%C3%B0ur

Dýrafjörður er fjörður á Vestfjarðakjálkanum og er á milli Arnarfjarðar og
Önundarfjarðar. Dýrafjörður er þrjátíu og tveggja kílómetra langur og um níu
kílómetrar að breidd yst. Hann er nú hluti af sveitarfélaginu Ísafjarðarbæ.

Tvö fell, sitt hvoru megin fjarðarins, setja svip sinn á hann, Sandafell (362 m)
að sunnan og Mýrafell (312 m) að norðan. Í sameiningu loka þau fyrir sýn inn
fjörðinn svo að úr fjarðarmynninu sést ekki inn í botn en þegar siglt er inn
fjörðinn opnast dyr á milli þeirra. Þess hefur verið getið til að fjörðurinn
hafi upphaflega dregið nafn af þessu og heitið Dyrafjörður en samkvæmt
Landnámabók heitir hann eftir landnámsmanninum Dýra frá Sunnmæri.

Nokkurt undirlendi er við fjörðinn innanverðan og þar eru allnokkrir bæir, báðum
megin fjarðar. Dálítill dalur er inn af fjarðarbotninum en þar er engin byggð
lengur. Inn af dalbotninum er Gláma, víðáttumikið hálendissvæði þar sem áður var
jökull.

Á suðurströnd Dýrafjarðar, undir Sandafelli, er þorpið Þingeyri. Þar var
þingstaður og verslunarstaður frá fornu fari og kauptún fór að myndast þar á 19.
öld. Skammt fyrir utan Þingeyri er Haukadalur þar sem Gísli Súrsson bjó. Frá
Þingeyri liggur vegur um Hrafnseyrarheiði yfir í Arnarfjörð en hann er jafnan
lokaður nokkurn hluta vetrar. Rætt hefur verið um að gera jarðgöng milli
Dýrafjarðar og Arnarfjarðar. Frá norðurströnd fjarðarins liggur svo góður vegur
norður yfir Gemlufallsheiði til Önundarfjarðar.

Við norðanverðan Dýrafjörð, utan við Mýrafell, er Núpur, gamalt höfðingjasetur
og kirkjustaður. Þar var stofnaður skóli árið 1907 og varð hann síðar
héraðsskóli og var starfræktur til 1992. Þar er nú sumarhótel. Kirkjur eru
einnig á Mýrum við norðanverðan fjörðinn og á Hrauni í Keldudal, yst í
sunnnanverðum firðinum, en sú síðarnefnda er ekki lengur sóknarkirkja því
dalurinn er í eyði. Áður var kirkja á Söndum en hún var síðar færð til
Þingeyrar.

Fjórir landnámsmenn námu land í Dýrafirði, Dýri, sem áður er nefndur og sagður
hafa búið á Hálsum, Eiríkur í Keldudal, Vésteinn Végeirsson í Haukadal og Þórður
Víkingsson, sem nam fyrstur land í Alviðru í Dýrafirði. Þórður var kallaður son
Haralds konungs hárfagra, „en það mun þó varla vera satt“, skrifar Guðbrandur
Vigfússon.



https://is.wikipedia.org/wiki/Bo%C3%B0or%C3%B0in_t%C3%ADu

Boðorðin tíu er listi yfir trúarlegar og siðferðilegar reglur sem samkvæmt
Biblíu kristinna manna og Torah Gyðinga voru opinberuð af Guði fyrir Móses á
fjallinu Sínaí og Móses hjó á tvær steintöflur. Þau eru grundvallaratriði í
kristinni trú og gyðingdómi. Boðorðin eru sett upp sem samningur Guðs og þjóðar
hans og eiga sér hliðstæðu í fornsögulegum samningum og lagabálkum stórkonunga
við undirkonunga.

Á hebresku heita boðorðin tíu עשרת הדברים (umritun Aseret ha-Dvarîm). Bein
þýðing úr hebresku felur ekki í sér forskrift eða skipun eins og orðið „boðorð“,
heldur merkir „orðin tíu“ eða „yrðingarnar tíu“.

Boðorðin birtast í 2. Mósebók 20:2-17 og 5. Mósebók 5.6-21. Í 2. Mósebók brýtur
Móses steintöflurnar með boðorðunum þegar hann kemur niður af Sínaí fjalli og
sér Ísraelsmenn tilbiðja gullkálf. Síðar í 2. Mósebók ritar Drottinn tíu boðorð
á nýjar töflur. Aðeins tvö af boðorðunum á nýju töflunum fjalla um svipað efni
og hin fyrri. Hin boðorðin átta fjalla um ýmsa helgidaga, boð um að tileinka
Drottni frumburðinn og svo framvegis.



https://is.wikipedia.org/wiki/B%C3%BAtan

Konungsríkið Bútan er lítið landlukt land í austurenda Himalajafjalla á milli
Indlands og Kínverska alþýðulýðveldisins. Í vestri skilur indverska héraðið
Sikkim landið frá Nepal og í suðri skilja indversku héruðin Assam og
Vestur-Bengal það frá Bangladess.

Bútan skiptist áður milli lítilla furstadæma þar til Shabdrung Ngawang Namgyal,
flóttamaður frá Tíbet, sameinaði það undir eina stjórn á 17. öld. Konungur Bútan
er embætti sem var búið til árið 1907. Löggjafarþing var stofnað árið 1953. Árið
1971 gerðist Bútan aðili að Sameinuðu þjóðunum. Sjónvarpið (og síðar Internetið)
var bannað í Bútan til ársins 1999.

Bútan gerði árið 1910 samning við Bretland um að það færi með utanríkis- og
varnarmál landsins. Bútan fékk því svipaða stöðu og sjálfstæðu indversku
furstadæmin. Tveimur árum eftir að Indland fékk sjálfstæði gerði Bútan svipaðan
samning við Indland. Landið hefur því sterk efnahagsleg og hernaðarleg tengsl
við Indland .



https://is.wikipedia.org/wiki/Vottar_Jeh%C3%B3va

Vottar Jehóva eru trúarhópur sem telur sig kristinn en sker sig frá öðrum slíkum
(og eru þess vegna af mörgum ekki taldir kristnir í raun) til dæmis með því að
hafna þrenningarkenningunni (um Guð föðurinn, soninn og hinn heilaga anda sem
eitt og þrennt í senn) og hafna þannig kenningunni um eðli Jesú sem Guð.
Hinsvegar trúa þeir að Jesú sé sonur Guðs en ekki sama persóna og honum óæðri.
Samkvæmt trú Votta Jehóva bjó  Jesús á himni sem andavera áður en hann kom til
jarðar, hann var fyrsta sköpun Guðs og nefna þeir hann þess vegna „frumburður“
sona Guðs. Jesús er eini sonurinn sem Guð skapaði að öllu leyti sjálfur og áður
en Jesús varð maður notaði Jehóva hann sem ‚verkstjóra‘ við sköpun alls annars á
himni og á jörð. Vottar Jehóva halda ekki jól, páska né afmælisdaga. Þeir trúa á
þúsund ára ríkið, endurkomu Krists og dómsdag, þegar lifendur og dauðir verða
dæmdir. Enn fremur að upp muni rísa réttlátir og ranglátir. Þeir afneita ekki
veraldlegu valdi en ef lög veraldlega valdsins ganga gegn lögum Guðs þá hafna
þeir þeim. Til dæmis neita þeir að ganga í her og taka þátt í kosningum (þeir
hafa kosið stjórnarsjónarmið Guðs). Þeir neita alfarið að þiggja blóðgjafir
þegar um slys eða skurðaðgerðir er að ræða vegna þess að Jehóva bannar það.

Upphaf trúarinnar er rakið til Pittsburgh í Pennsylvaníu í Bandaríkjunum árið
1872, þegar Charles Taze Russell stofnaði International Bible Students
Association. Árið 1931 var nafnið Vottar Jehóva (e. Jehovah's Witnesses) tekið í
notkun. Arftaki Russells, Joseph Franklin Rutherford, stóð fyrir
nafnbreytingunni. Jehóva er annar ritháttur á hebreska orðinu JHVH sem vottarnir
álíta vera persónulegt nafn Guðs. Vottar Jehóva telja að það sé ekki hægt að
helga nafn Guðs nema að nota það. Framburður nafna breytist með árunum eins og
annað í tungumálum. Nafn Jesú er ekki borið eins fram í öllum tungumálum heims í
dag. Eins er með nafn Guðs. Það er ekki borið fram í dag eins og það var gert á
öldum áður. Þess vegna telja Vottar Jehóva að það sé rétt að nota það nafn sem
er algengast í heiminum og mest þekkt, en það er nafnið Jehóva. Drottinn er ekki
nafn heldur titill. Nafn Guðs (JHVH) á að standa yfir 7000 sinnum í biblíunni.

Vottar Jehóva, eða vottarnir, eins og þeir eru kallaðir í daglegu tali, líta svo
á að bæði Gamla- og Nýja testamennti Biblíunnar séu skrifuð undir innblæstri
Guðs og beinlínis sannleikur. Vottarnir hafa gefið út sína eigin þýðingu af
Biblíunni (þó ekki á íslensku) sem er frábrugðin í allnokkrum miklvægum atriðum.
Þeir telja sig lifa eftir boði Krists um að fara og gera allar þjóðir að
lærisveinum. Þess vegna ganga þeir hús úr húsi með Biblíuna og vilja flytja
fólki fagnaðarboðskap sinn um Guðsríki. Vottarnir skíra til trúar sinnar með
niðurdýfingu á svipaðan hátt og hvítasunnumenn gera.



https://is.wikipedia.org/wiki/Sl%C3%B3vak%C3%ADa

Slóvakía (slóvakíska Slovensko) er landlukt land í Mið-Evrópu. Það á landamæri
að Austurríki og Tékklandi í vestri, Póllandi í norðri, Úkraínu í austri og
Ungverjalandi í suðri. Helstu borgir eru Bratislava, sem er höfuðborg landsins,
Košice, Prešov, Žilina, Nitra og Banská Bystrica. Slóvakía gekk í
Evrópusambandið og Atlantshafsbandalagið árið 2004 og gerðist aðili að Schengen
árið 2007.

Slavar settust að þar sem nú er Slóvakía á Þjóðflutningatímabilinu á 5. og 6.
öld og voru miðstöð ríkis Samós á 7. öld. Á 9. öld var furstadæmið Nitra stofnað
í kringum borgina Nitra sem síðar varð hluti af Stór-Moravíu ásamt Moravíu.
Eftir 10. öld varð Slóvakía smám saman hluti af Ungverjalandi sem aftur varð
hluti af Austurríki-Ungverjalandi. Þegar Austurríki-Ungverjaland leystist upp í
kjölfar Fyrri heimsstyrjaldar varð Slóvakía hluti af Tékkóslóvakíu ásamt
Tékklandi. Slóvakía lýsti yfir stofnun sjálfstæðs ríkis árið 1939 að undirlagi
Þýskalands en eftir Síðari heimsstyrjöld var Tékkóslóvakía sameinuð á ný. Í
kjölfar Flauelsbyltingarinnar lýsti Slóvakía aftur yfir sjálfstæði árið 1992.

Efnahagur Slóvakíu óx hratt á árunum frá 2002 til 2007 þegar hagvöxtur náði
10,5%. Landið var kallað Tatratígurinn (eftir Tatrafjöllum á landamærum Slóvaíku
og Póllands). Aukinn hagvöxtur stafaði einkum af breytingu úr áætlunarbúskap í
markaðsbúskap undir stjórn hægristjórna, einkavæðingu og aukinni erlendri
fjárfestingu. Helstu útflutningsvörur Slóvakíu eru hátæknivörur, bílar og
bílahlutar.

Slóvakía skiptist í átta héruð (krajov - eintala: kraj) sem heita eftir
höfuðstöðum sínum. Héruðin skiptast síðan í 79 umdæmi (okresy) sem aftur
skiptast í mörg sveitarfélög (obec).



https://is.wikipedia.org/wiki/Samkynhneig%C3%B0

Samkynhneigð nefnist það þegar einstaklingur laðast að einstaklingum af sama
kyni. Það að vera samkynhneigður þýðir að maður laðast bæði tilfinningalega og
kynferðislega af öðrum af sama kyni.

Samkynhneigðir karlmenn eru oft kallaðir hommar og samkynhneigðar konur lesbíur.
Til eru fleiri kynhneigðir en samkynhneigð og gagnkynhneigð, og þekktust þar á
meðal er tvíkynhneigð en þá laðast fólk að báðum kynjum. Þá er til svokölluð
persónuhneigð eða pansexual, ókynhneigð eða asexual og pomosexual en það er fólk
sem skilgreinir ekki kynhneigð sína. Svo er aftur til transfólk en það er fólk
sem upplifir sig í röngum líkama og gengst því undir kynleiðréttingarferli.
Transfólk getur haft mismunandi kynhneigðir.

Samtökin 78 eru aðal baráttusamtök hinsegin fólks á Íslandi og eru staðsett í
Reykjavík. Ungliðahreyfingin er undirfélag Samtakanna 78 og er fyrir fólk í
framhaldsskóla á höfuðborgarsvæðinu.

Rómverski sagnaritarinn Tacitus segir frá því í riti sínu Germaníu að Germanar
tíðkuðu að hegna mönnum fyrir ergi.

Forn-Grikkjum þótti ekki tiltölumál að leggja lag sitt við yngissveina og sögðu
þá hæfa til ásta en konur til undaneldis. Rómverjar höfðu almennt ekki horn í
síðu homma þótt þeir væru ekki eins frjálslyndir og Grikkir í þessum efnum eins
og ráða má af orðlaginu hjá Tacitusi. Skáld á borð við Catullus, Tibullus og
Martialis ortu til ástmanna sinna og drógu ekkert undan. Sumir Rómverjar virðast
þó hafa bendlað samkynhneigð við Grikki og útlendinga og ekki þótt slíkar
hneigðir til fyrirmyndar.

Undanfarna áratugi hefur réttindabarátta sam-, tví-, og fjölkynhneigðra tekið
stakkaskiptum. Í hinum vestræna heimi er það oft tengt Stonewall mótmælunum árið
1969, þegar átök brutust út við Stonewall barinn í New York borg. Á Íslandi var
það Hörður Torfason sem vann mikið frumkvöðlastarf þegar hann opinberaði
samkynhneigð sína. Í kjölfarið varð hann fyrir miklum fordómum og fluttist brott
af Íslandi um tíma. Árið 2010 var gifting fólks af sama kyni lögleidd af
íslenska ríkinu, og sést þar hversu langt baráttan hefur náð að ganga. Engu að
síður er mikið sem á eftir að vinna í - sam- og tvíkynhneigt fólk verður ennþá
fyrir fordómum, hefur skort á fyrirmyndum í samfélaginu, ennþá er gert ráð fyrir
því að fólk sé gagnkynhneigt þangað til annað komi fram, og svo er kynhneigð
fólks sett í samband við kyngervi þeirra, þ.e. karlmenn sem eru ekki taldir nógu
karlmannlegir oft kallaðir hommar, og sama um konur sem eru ekki taldar nógu
kvenlegar. Tengist þetta feðraveldinu og öðrum kúgunarkerfum.



https://is.wikipedia.org/wiki/R%C3%BAmen%C3%ADa

Rúmenía (rúmenska: România) er land í Suðaustur-Evrópu vestur af Svartahafi.
Rúmenía á landamæri að Úkraínu og Moldóvu í norðaustri, Ungverjalandi og Serbíu
í vestri og Búlgaríu í suðri. Í miðju landinu er Transilvaníusléttan, sem er
afar frjósöm og fjallend. Rúmeníu er skipt upp í 41 sýslu eða judeţe.

Rúmenía er 238.391 ferkílómetrar og þar með tólfta stærsta land Evrópu. Í
Rúmeníu búa tæpar 20 milljónir (2011) (90% rúmenskumælandi, 7% ungverskumælandi
og 3% eru sígaunar eða koma annars staðar frá). Tvær milljónir búa í
höfuðborginni Búkarest, sem er fjölmennasta borgin, en helstu stórborgir Rúmeníu
eru með svipaðan íbúafjölda og á öllu Íslandi: Galati (249 þúsund), Iasi (290
þúsund), Cluj-Napoca (324 þúsund), Timisoara (319 þúsund), Craiova (269 þúsund),
Constanta (283 þúsund) og Brasov (253 þúsund) (2011).

Opinbert tungumál landsins er rúmenska. Verg þjóðarframleiðsla ársins 2004 var
rúmir 73 milljarðar Bandaríkjadala og hafði þá vaxið að raungildi um 8,3% frá
árinu áður. Helstu áskoranir efnahagslífsins árið 2005 litu þannig út að
verðbólgan var 8,6% og atvinnuleysið 5,9%.

Veðurfar í Rúmeníu er í stíl við legu landsins á miðju meginlandinu. Kaldasti
mánuðurinn er janúar þar sem meðalhiti er milli mínus sjö og mínus einnar gráðu
á celsíus en júlí er heitastur og er sjaldgæft að hitinn fari niður fyrir sextán
gráður í þeim mánuði heldur en hann frekar nær 34 gráðunum.

Saga Rúmeníu er löng og ná heimildir því sem næst aftur til fyrstu aldar e.Kr.
Árið 106 náðu Rómverjar yfirráðum yfir Dakíu og ríktu þar allt fram til 271
þegar Germanar náðu þar völdum. Næstu stóru breytingar verða svo ekki fyrr en
árið 900 þegar Transylvanía varð yfirráðasvæði Ungverja og aftur á 15. öld þegar
furstadæmin Moldavía og Vallakía beygðu sig undir tyrknesk yfirráð og greiddu
þeim skatta. En það eru einmitt þessi tvö furstadæmi sem sameinuðust um 1860
undir nafninu Rúmenía og fengu alþjóðlega viðurkenningu sem sjálfsstætt ríki á
Berlínarfundinum 1878.

Saga nútímaríkisins Rúmeníu nær semsagt aftur til fyrrnefndrar sameiningar.
Þremur árum eftir að Rúmenía fékk sjálfstæði varð hún að konungsríki. Hið nýja
konungsríki náði þó ekki til allra svæða þar sem Rúmenar bjuggu. Þannig bjuggu
þrjár milljónir rúmenskumælandi fólks í Transylvaníu sem var undir ungverskri
stjórn, tvær milljónir bjuggu í Bessarabíu sem var undir stjórn Rússa og lítill
hópur bjó í Dobrúdja í Búlgaríu. Markmið hins nýja konungsríkis var að sameina
alla Rúmena í eitt ríki (Stór-Rúmenía). Þetta markmið náðist við lok
heimsstyrjaldarinnar fyrri þegar bandamenn skilgreindu Rúmeníu ásamt hluta
Transylvaníu, Bessarabíu, Norður-Búkóvínu og suðurhluta Dobrúdja sem andsovéskt
svæði. Við þetta tvöfaldaðist Rúmenía að stærð en náði hvorki að aðlaga nýju
íbúana að ríkinu né byggja upp efnahag nýju svæðanna í samræmi við efnahag
landsins.

Þetta breyttist aftur 1940 þegar Sovétríkin yfirtóku stærstan hluta þessa svæðis
og Þýskaland tók til sín Transylvaníu. Friðarsamningurinn 1947 þýddi fyrir
Rúmeníu að norðurhluti Transylvaníu varð aftur hluti ríkisins en Bessarabía og
Norður-Búkóvína voru undir sovéskum yfirráðum (í dag eru þessi héruð hlutar
annars vegar Moldóvu og hins vegar Úkraínu).

Þekktastur leiðtoga Rúmeníu eftir síðari heimsstyrjöldina er vafalaust Nicolae
Ceausescu enda stjórnaði hann landinu harðri hendi frá 1965 til 1989. Það var
semsagt ekki fyrr en við fall kommúnismans í Austur-Evrópu sem hann missti
völdin. Í framhaldi af blóðugri uppreisn var hann tekinn af lífi ásamt konu
sinni 25. desember sama ár.

Rúmenía varð aðili að ESB þann 1. janúar 2007 en þó voru sett ákveðin höft og
skilyrði varðandi inngöngu landsins.

Í lok ársins 2006 tóku ný trúarbragðalög gildi í Rúmeníu sem leystu af hólmi lög
frá 1948. Þar sem Vottar Jehóva hafa nú einnig fengið viðurkenningu sem trúfélag
hefur viðurkenndum trúfélögum nú fjölgað í átján í Rúmeníu. Í nýju lögunum kemur
fram að engin ein trúarbrögð í landinu séu ríkistrúarbrögð og að öll viðurkennd
trúfélög séu jöfn frammi fyrir lögum landsins.

Rúmenía er stærsta landið í Suðaustur-Evrópu. Stór hluti af landamærum landsins
við Serbíu og Búlgaríu er myndaður af Dóná. Áin mætir ánni Prut, sem myndar
landamæri við Moldóvu og rennur svo út í Svartahaf við Dónárósa sem eru best
varðveittu stóru árósarnir í Evrópu og mikilvægur viðkomustaður margra tegunda
farfugla á leið til og frá Norður-Evrópu.

Í miðju landinu eru Karpatafjöll sem skilja Transylvaníu frá Vallakíu og
Moldavíu. Hæsta fjall Rúmeníu er Moldoveanu-tindur (2544 m) í suðurhluta
landsins.

Stjórnarskrá Rúmeníu byggist á Stjórnarskrá fimmta franska lýðveldisins og var
samþykkt með þjóðaratkvæðagreiðslu árið 1991. Stjórnarfar í Rúmeníu byggist á
fjölflokkakerfi og aðskilnaði þriggja greina ríkisvaldsins. Forseti og
forsætisráðherra deila með sér framkvæmdavaldinu. Forsetinn er kosinn í almennum
kosningum og getur mest setið tvö fimm ára kjörtímabil.

Þingið skiptist í fulltrúadeild með 346 þingsætum og öldungadeild með 140 sætum.
Allir þingmenn eru kjörnir til fjögurra ára samkvæmt hlutfallskosningu. Rúmenska
dómskerfið er undir miklum áhrifum frá franska dómskerfinu. Æðsti dómstóllinn er
stjórnlagadómstóll sem kveður upp úr um samræmi laga við stjórnarskrána.

Í tengslum við inngönguna í ESB hefur landið ráðist í ýmsar umbætur, þar á meðal
réttarfarsumbætur, og reynt að koma böndum á spillingu. Engu að síður er Rúmeníu
og Búlgaríu lýst sem tveimur spilltustu löndum sambandsins.



https://is.wikipedia.org/wiki/Nor%C3%B0ur-K%C3%B3rea

Norður-Kórea, opinbert heiti Lýðræðislega Alþýðulýðveldið Kórea (kóreska Chosŏn
Minjujuŭi Inmin Konghwaguk; hangul 조선민주주의인민공화국; hanja 朝鮮民主主義人民共和國), er land í
Austur-Asíu og þekur norðurhluta Kóreuskaga. Til suðurs á Norður-Kórea landamæri
við Suður-Kóreu, en þessi lönd voru áður þekkt sem Kórea. Á landamærunum er 4
kílómetra breitt hlutlaust svæði. Í norðri á Norður-Kórea landamæri við Kína og
Rússland. Á stöku stað er landið kallað Pukchosŏn ("Norður-Chosŏn"; 북조선; 北朝鮮).
Bukhan ("Norður-Han"; 북한; 北韓) er almennt notað í Suður-Kóreu.

Kóreuskaginn var allur undir Kóreska keisaradæminu frá 19. öld til 1910 þegar
Japanska keisaradæmið lagði hann undir sig. Þegar Japanir gáfust upp við lok
Síðari heimsstyrjaldar var skaganum skipt í tvö hernámssvæði: norðurhluta undir
stjórn Sovétríkjanna, og suðurhluta undir stjórn Bandaríkjanna. Kosningar á
vegum Sameinuðu þjóðanna 1948 urðu til þess að hvor hlutinn fékk sína
ríkisstjórn. Bæði ríkin gerðu tilkall til alls skagans sem leiddi til
Kóreustríðsins 1950. Samið var um vopnahlé 1953 en formlegur friðarsamningur
hefur aldrei verið gerður. Bæði ríkin urðu aðilar að Sameinuðu þjóðunum árið
1991.

Norður-Kórea er flokksræði undir stjórn kóreska verkamannaflokksins.
Hugmyndafræði flokksins er sögð mótuð af fyrsta forseta landsins, Kim Il-sung,
og leggur áherslu á pólitískt sjálfstæði, sjálfræði og sjálfsþurft. Ríkið
einkennist af persónudýrkun leiðtoga þjóðarinnar, áherslu á uppbyggingu hers og
efnahagslegri einangrunarstefnu.



https://is.wikipedia.org/wiki/Nor%C3%B0ur-%C3%8Drland

Norður-Írland er eitt af fjórum löndum sem mynda Bretland. Það er á
Norðaustur-Írlandi og á landamæri að Írska lýðveldinu í suðvestri. Íbúar
Norður-Írlands eru um 1,8 milljónir, sem er þriðjungur allra íbúa Írlands og um
3% íbúa Bretlands. Þing Norður-Írlands var stofnað í kjölfar Föstudagssáttmálans
1998 og tekur ákvarðanir í mörgum stefnumálum þótt mest völd séu hjá ríkisstjórn
Bretlands. Norður-Írland á í samstarfi við Írska lýðveldið í ýmsum málum og
hefur það hlutverk að setja fram stefnu til að draga úr ágreiningi milli stjórna
landanna.

Norður-Írland varð til árið 1921 þegar Írlandi var skipt með lögum frá breska
þinginu þar sem meirihluti íbúa norðurhlutans voru fylgjandi sameiningu við
Bretland. Flestir þeirra voru mótmælendatrúar og afkomendur innflytjenda frá
Stóra-Bretlandi. Árið eftir var Írska fríríkið stofnað í suðurhlutanum. Á
Norður-Írlandi er þó stór minnihluti kaþólskra íbúa sem líta á sig sem Íra
fremur en Breta. Saga Norður-Írlands hefur mótast af átökum milli þessara hópa.
Seint á 7. áratug 20. aldar hófst átakatími sem er kallaður „The Troubles“ og
stóð í þrjá áratugi. Friðarferli náði hátindi sínum með Föstudagssáttmálanum
1998 þótt aðskilnaður og tortryggni milli hópa séu enn vandamál.

Norður-Írland var sögulega iðnvæddasti hluti eyjarinnar. Eftir hnignunarskeið
vegna átakanna hefur atvinnulíf tekið við sér frá því seint á 10. áratugnum
vegna aukinna viðskipta við Írska lýðveldið og aukningu ferðaþjónustu.
Atvinnuleysi á Norður-Írlandi náði hámarki 1986 þegar það var yfir 17%. Það er
nú svipað og annars staðar í Bretlandi.

Frægir Norður-Írar eru meðal annars Van Morrison, Rory McIlroy, Joey Dunlop og
George Best. Sumir Norður-Írar, eins og Seamus Heaney og Liam Neeson, líta fyrst
og fremst á sig sem Íra. Menningarleg tengsl við bæði Írska lýðveldið og
Bretland eru margþætt og flókin. Í íþróttum sendir Írland stundum eitt
sameiginlegt lið og á Ólympíuleikunum geta Norður-Írar valið hvort þeir keppa
fyrir Írska lýðveldið eða Bretland. Í Samveldisleikunum sendir Norður-Írland
sérstakt lið.

Norður-Írland var hulið jökulís á síðustu ísöld eins og sést á mörgum jökulöldum
í sýslunum Fermanagh, Armagh, Antrim og Down. Í miðju landinu er stærsta
stöðuvatn Bretlandseyja, Lough Neagh, 391 km² að stærð. Í kringum Lough Erne í
Fermanagh er stórt vatnasvæði. Stærsta eyjan við Norður-Írland er Rathlin undan
strönd Antrim. Strangford Lough er stór fjörður í Down-sýslu.

Sperrin-fjöll eru framhald af Kaledóníufjöllum til suðvesturs. Þar er að finna
gullnámur, granítnámur í Mourne-fjöllum og basaltnámur á Antrim-hásléttunni auk
minni hæðadraga í suðurhluta Armanagh. Hæsti tindur Norður-Írlands er Slieve
Donard í Mourne-fjöllum, 850 metra hár. Sú eldvirkni sem skapaði
Antrim-hásléttuna myndaði líka stuðlabergið við Giant's Causeway á norðurströnd
Antrim.

Árnar Bann, Foyle og Blackwater renna um stórt frjósamt láglendi. Gott
landbúnaðarland er líka að finna í norður- og austurhluta Down-sýslu þótt
hæðirnar henti best fyrir húsdýrarækt.

Í árdal árinnar Lagann er borgin Belfast þar sem um þriðjungur íbúa
Norður-Írlands býr. Árdalurinn og bakkar Belfast Lough eru þéttbýl og iðnvædd
svæði.

Loftslag á Norður-Írlandi er temprað úthafsloftslag. Úrkoma er meiri í
vesturhlutanum. Veðrið er óútreiknanlegt allt árið um kring og skil milli
árstíða mun minni en á meginlandi Evrópu eða austurströnd Bandaríkjanna.
Meðalhiti í Belfast er mestur 6,5°C í janúar og 17,5°C í júlí. Úrkoma og
skógeyðing á 16. og 17. öld hafa leitt til þess að stærstur hluti landsins er
þakinn grænu grasi. Hæsti hiti sem mælst hefur var 30,8° 30. júní 1976 og lægsti
hiti -18,7° 23. desember 2010.

Norður-Írland skiptist í sex sögulegar sýslur: Antrim-sýslu, Armagh-sýslu,
Down-sýslu, Fermanagh-sýslu, Londonderry-sýslu og Tyrone-sýslu. Sýslurnar eru
ekki lengur stjórnsýslueiningar heldur 26 umdæmi Norður-Írlands sem ná yfir
mismikið land. Samt er algengt að nota sýsluheitin í daglegu tali og þau eru enn
notuð þegar sótt er um vegabréf.

Hagkerfi Norður-Írlands er minnst þeirra fjögurra sem mynda hagkerfi Bretlands.
Áður fyrr byggðist það aðallega á iðnaði, einkum skipasmíðum, reipagerð og
vefnaði. Nú til dags starfar meirihluti íbúa við þjónustu, þar af flestir við
opinbera þjónustu.

Alþjóðlega fjármálakreppan hafði neikvæð áhrif á efnahagslíf Norður-Írlands.
Þingið á í viðræðum við fjármálaráðuneyti Bretlands um að fá að setja eigin
skattastefnu og geta þannig boðið fyrirtækjum sams konar skattaafslætti og Írska
lýðveldið.



https://is.wikipedia.org/wiki/Mekong

Mekong er eitt af mestu fljótum í heimi. Það er talið vera í ellefta sæti hvað
lengd varðar og 12. ef vatnsmagn er reiknað (ber fram um 475 km³ af vatni á
ári). Áætluð lengd er 4880 km, og aðrennslissvæði er um 810,000 km². Upptök eru
á tíbetska hálendinu, það rennur suður í gegnum Yunnan-hérað í Kína, Burma,
Taíland, Laos, Kambódíu og Víetnam. Gífurlegur munur er á vatnsmagni fljótsins
eftir árstíma og gerir það ásamt fossum og gljúfrum mjög erfitt til siglinga á
sumum svæðum þó svo að það sé afar mikilvæg samgönguleið á öðrum.

Mekong heitir á tíbetönsku Dza-chu; (扎曲; skrifað með Pīnyīn: Zā Qū), á kínversku
澜沧江/瀾滄江 Láncāng Jiāng („Umhleypingafljótið“) eða 湄公河 Méigōng hé; á burmísku Mae
Khaung; á taílensku og laoesku แม่น้ำโขง Mae Nam Khong (Mae Nam þýðir „Móðir
vatnana“), og einnig Maekong; á khmer Mékôngk eða Tonle Thom („Vatnið mikla“); á
víetnömsku Sông Lớn („Stóra fljótið“), Sông Cửu Long („Fljót drekanna níu“) og
einnig Sông Mê Kông („Langa drekafljótið“).

Eins og gefur að skilja eru margir lækir sem telja má sem upphaf Mekong.
Samkvæmt kínverskum jarðfræðingum ber að telja Lasagongma uppsprettuna sem
upphaf fljótsins, þessi uppspretta er í fjallinu Guozongmucha í 5224 metra hæð.
Fjall þetta liggur í kínverska héraðinu Qinghai sem áður var hluti af Tíbet. Úr
uppsprettunni rennur áin Zayaqu. Franski jarð og mannfræðingurinn Michel
Piessel, sem hafði tekið þátt í mörgum leiðöngrum á þessu svæði, hafði áður
ályktað að upphaf fljótsins væri árin Zanaqu sem kemur upp í Rupsa-La dalnum
(sem er vestar en Guozongmucha og liggur á 4975 metra hæð). Af þessum ástæðum
ber útreikningum á lengd fljótsins ekki saman, er það talið allt frá 4350 til
4909 km.

Um það bil helmingur af lengd fljótsins rennur í gegnum Kína (2198 km, heitir
það Dza Chu á tíbetönsku en sá hluti sem rennur í gegnum Kína er kallaður
Lancang (澜沧江) (einnig stafað Láncāng Jiāng) á kínversku (sem þýðir um það bil
„umhleypingafljótið“). Megnið af leiðinni rennur fljótið í djúpum gljúfrum og
það er í einungis um 500 metra hæð yfir sjávarmáli þar sem það rennur suður úr
Kína þó fjöllin umhverfis séu í mörg þúsund metra hæð. Fljótið í heild sinni
heitir Meigong á kínversku (湄公河 eða Méigōng Hé).

Fljótið myndar síðan landamæri Laos og Taílands í um 80 km áður en það rennur um
skeið einungis inni í Laos. Fljótið heitir Maè Nam Khong ("móðir vatnana")
(แม่น้ำโขง) bæði á laosku og taílensku. Þar sem það rennur inni í Laos
einkennist það af gljúfrum og flúðum. Fyrir sunnan borgina Luang Prabang breiðir
það mjög úr sér og er allt að 4 km á breidd og 10 metra djúpt.

Þar fyrir sunnan myndar fljótið að nýju landamæri Laos og Taílands og á bökkum
þess stendur meðal annars Vientiane, höfuðborg Laos. Syðst í Laos rennur það að
nýju nokkurn spöl inn í Laos. Þar syðst er Si Phan Don ("fjögur þúsund eyja")
svæðið og Khone fossarnir rétt norðan við landmæri Kambódíu. Á þessu svæði má
meðal annars sjá hina annars afar sjaldgæfu Irrawaddy höfrunga (Orcaella
brevirostris).

Í Kambódíu er fljótið ýmist nefnt Mékôngk eða Tonle Thom ("stóra fljótið").
Sambor -flúðirnar norðan við borgina Kratie í norðaustur Kambódíu er síðast
hindrunin fyrir siglingar á fljótinu. Við höfðuborgina Phnom Penh sameinast
Mekong við fljótið Tonle Sap. Skammt sunnan við Phnom Penh skiptist fljótið í
tvær nokkrun vegin jafn vatnsmiklar kvíslar, suðurfljótið er nefnt Bassac en það
nyrðra heldur nafninu Mekong. Báðar kvíslarnar mynda sameiginlega
Mekong-óseyrarnar í Víetnam.

Á víetnömsku er fljótið í heild sinni nefnt Mê Kông. Sá hluti sem rennur í
gegnum Víetnam heitir oftast Sông Cửu Long ("fljót drekanna níu"), en
meginkvíslin sem í Kambodíu er nefnd Mekong heitir hér Tiền Giang ("framáin") og
sú sem nefnd er Bassac heitir Hậu Giang ("bakáin"). En fljótið rennur út í
Suður-Kínahaf í níu kvíslum og er víetnamska nafnið dregið af því.

Um 90 milljónir manna byggja Mekong-svæðið, það er að segja Yunnan hérað í Kína,
Burma, Laos, Taíland, Kambódía og Víetnam. Aðalatvinnuvegur og lifibrauð er
hrísgrjónaræktum og hrísgrjónaakrar þekja um 140,000 km² á þessu svæði.
Gífurlegur fjöldi hrísgrjónaafbrigða eru ræktuð hér, greind hafa verið um 40 000
á Mekongsvæðinu.



https://is.wikipedia.org/wiki/M%C3%BCnchen

München er höfuðborg sambandslandsins Bæjaralands (Bayern) í Þýskalandi. Íbúar
eru 1,4 milljónir (31. desember 2014) og er hún jafnframt þriðja stærsta borg
Þýskalands (á eftir Berlín og Hamborg).

München liggur við ána Isar sunnarlega í Bæjaralandi, rétt norðan Alpafjalla og
nokkuð fyrir sunnan Dóná. Næstu borgir eru Ágsborg fyrir norðvestan (40 km),
Ingolstadt fyrir norðan (70 km) og Innsbruck í Austurríki fyrir sunnan (80 km).

München myndaðist á svæði gamallar munkabyggðar og var nefnd eftir munkunum (á
þýsku: Mönch). Fyrsta heiti borgarinnar kemur fram á latnesku, apud Munichen
(hjá munkunum). Orðið Munichen skiptist svo í tvennt. Á þýsku máli breytist það
í München. En á latínu helst það sem Munich. Þannig er einnig enska heiti
borgarinnar. Íslendingar hafa ætíð notað heitið München eða jafnvel Munkaþverá
hin syðri í gamanmáli.

Skjaldarmerki München er munkur sem stendur undir rauðu borgarhliði, efst er
gullið ljón. Upphaf München má rekja til munkaklausturs. Rauða hliðið er
borgarhlið München. Ljónið efst með kórónuna vísar til konungs, en Bayern var
konungsríki 1804-1918. Litir borgarinnar eru svartur og gulllitur, sem eru litir
gamla ríkisins. Í München er þó yfirleitt notað litla skjaldarmerkið, sem
eingöngu sýnir munkinn.

Upphaf München er munkabyggð frá 8. öld á hæðinni Petersbergl. Þar stendur
Péturskirkjan í dag. Þrátt fyrir það var ákveðið að telja upphafsár München frá
því ári er bærinn kom fyrst við skjöl en það var 1158. Á því ári stofnaði Hinrik
XII hertogi Saxlands og Bæjaralands (kallaður Hinrik ljón) borgina formlega.
Hann lét smíða brú yfir ána Isar til að heimta toll af vegfarendum. Á sama ári
fékk München borgarréttindi, 14. júní. Upp frá því varð München verslunarborg og
fékk myndarlega borgarmúra.

1314 varð hertoginn í Bayern Lúðvík IV kjörinn konungur þýska ríkisins. Hann var
krýndur keisari 1328 og sama ár ákvað hann að setjast að í München. Síðan þá
hafa litir ríkisins verið litir borgarinnar, svartur og gulllitur. München var
einnig aðsetur hertogadæmis og var sem slík höfuðborg Bæjaralands.

Á fyrri hluta 16. aldar komu siðaskiptamenn til borgarinnar og hófu að predika.
En hertoginn Vilhjálmur IV bannaði allt slíkt og lét ofsækja alla mótmælendur.
Margir yfirgáfu borgina og minnkaði hún talsvert. Eftirmaður hans, Albrecht V,
lét banna alfarið mótmælendatrú. Á hans tíð varð München miðstöð gagnsiðaskipta
kaþólsku kirkjunnar. Árið 1559 kallaði hann Jesúíta til borgarinnar, en þeir
þóttu ákaflega strangtrúaðir. Árið 1609 var kaþólska sambandið stofnað í München
en það átti eftir að koma við sögu í 30 ára stríðinu. Strax í byrjun stríðsins,
1618, lét hertoginn Maximilian I mikið til sín taka. Hann safnaði her og barðist
fyrir keisarann og kaþólsku kirkjuna. Hann sat um mýmargar siðaskiptaborgir í
suðurhluta ríkisins. Fyrir skelegga framgöngu sína fékk hann að launum
kjörfurstaembættið 1623. En stríðið var ekki bara sigurganga. Árið 1632 voru
Svíar komnir nær alla leið til Alpanna. Gustav Adolf II sat um München, sem
keypti sig lausa fyrir 300 þúsund ríkisdali og háttsetta gísla. En aðeins
tveimur árum seinna geysar skæð pest í borginni. Þriðjungur borgarbúa lést úr
henni og hundruðir yfirgefa borgina. Íbúatalan fer úr 22 þúsund niður í níu
þúsund á skömmum tíma. Síðasta orrusta 30 ára stríðsins fór fram rétt norðan við
borgarhlið München. Þar börðust bæjarar og Austurríkismenn gegn Svíum. Nokkrum
vikum seinna voru friðarsamningarnir í Vestfalíu undirritaðir. Mesti
hildarleikur sögunnar á þýskri grundu var á enda.

1683 fór kjörfurstinn Maximilian Emanuel til Vínarborgar og barðist þar gegn
ósmönum (Tyrkjum). Hann hertók (frelsaði) einnig Belgrad 1688. Í spænska
erfðastríðinu kaul Maximilian Emanuel að styðja Frakka. Hann tapaði hins vegar í
stórorrustunni við Höchstätt 1704 og því þrömmuðu Austurrískismenn
(Habsborgarar) til München og hertóku hana. Í almennri borgarauppreisn gegn
Habsborgurum voru hundruðir almennra borgara drepnir. Það er kallað Sendlinger
morðnóttin (Mordweihnacht). Austurríkismenn yfirgáfu München ekki fyrr en 1714.
Árið 1742 var kjörfurstinn Karl Albrecht frá München kjörinn til keisara þýska
ríkisins. Austurríkismenn voru ekki par hrifnir af valinu og hertóku München
fyrir vikið. Keisaranum tókst ekki að hrekja þá þaðan fyrr en að tveimur árum
liðnum. Árið 1778 sótti Píus VI páfi München heim en hann var fyrsti páfi
sögunnar til þess. Árið 1798 var franskur byltingarher við borgarhliðin og skaut
á borgina. Hann náðu þó ekki að hertaka hana að sinni.

Í upphafi 19. aldar var München orðin að stórborg. Frakkar sátu á ný um borgina
1800 og náðu að þessu sinni að hertaka hana. Napoleon sjálfur kom þangað 1805 og
lagði til að stofnað yrði konungsríki í Bæjaralandi. Það gerðist ári síðar.
Kjörfurstinn Maximilian Jósef varð fyrsti konungur landsins og varð München
höfuðborg hans. Árið 1818 gaf hann þegnum sínum stjórnarskrá og bærískt þing
(Landtag) var kallað saman í fyrsta sinn. Árið 1825 tók Lúðvík I við sem
konungur. Undir hans stjórn varð München að þekktri listaborg. Hann lét reisa
leikhús, óperuhús, listasöfn, frægðarhöllina og Bavaria-styttuna. Hann stofnaði
einnig háskóla. Næstu áratugi óx borgin gríðarlega. Um aldamótin bjuggu þar hálf
milljón manna og var München þá orðin þriðja stærsta borg þýska ríkisins. Í
heimstyrjöldinni fyrri komust nokkrar franskar flugvélar alla leið til München
og vörpuðu niður nokkrum sprengjum. Skemmdir urðu litlar. Við stríðslok 1918 var
konungurinn orðinn svo óvinsæll að hann var fyrsti þjóðhöfðinginn í ríkinu til
að hrökklast frá. Konungsríkið Bæjaraland leið undir lok. Keisari Prússlands
afþakkaði síðar á árinu. Stofnað var lýðveldi í Bæjaralandi, sem var hluti af
Weimar-lýðveldinu.

Kurt Eisner varð fyrsti forsætisráðherra Bæjaralands 1918. En ári síðar var hann
myrtur og leysti það blóðug átök úr læðingi næsta árið. Í kjölfarið á því var
þýski vinnuflokkurinn (DAP) stofnaður í München, en breyttist í NSDAP,
nasistaflokkinn. Hitler sjálfur var í München og gerði uppreisn gegn stjórninni
í Berlín 1923. Gjörningurinn var framkvæmdur í ölkeldukjallara ráðhússins.
Uppreisnin mistókst og var Hitler fangelsaður. Hann var á þeim tíma enn
austurrískur ríkisborgari. Í borgarstjórakosninum 1933 hlaut flokkur Hitlers 37%
atkvæða. Heinrich Himmler varð lögreglustjóri borgarinnar. Fyrstu fangelsisbúðir
nasista risu sama ár í Dachau, rétt norðan München. Höfuðstöðvar nasista voru
áfram í borginni og var hún stundum kölluð „höfuðborg hreyfingarinnar“. Fyrstu
loftárásir voru gerðar á München 1942 en þær hörðustu í janúar 1945. Helmingur
borgarinnar eyðilagðist, þar af 90% miðborgarinnar. Þann 30. apríl hertóku
Bandaríkjamenn borgina, sem var á hernámssvæði þeirra. 1949 varð Bæjaraland
sambandsland Þýskalands með München að höfuðborg. Hún verður þekkt fyrir mikinn
hátækniiðnað og listir. Árið 1972 voru Sumarólympíuleikarnir háðir í München.
Upp úr stóð þó árás hryðjuverkamanna á íþróttamenn af gyðingaættum meðan
leikarnir stóðu yfir. 1980 sótti Jóhannes Páll II páfi borgina heim. Árið 2006
sótti þriðji páfinn borgina heim, Benedikt XVI. (alias Joseph Ratzinger).

München er Ólympíuborg, en þar fóru sumarleikarnir fram 1972. Þátttakendur frá
Íslandi voru alls 25, þar á meðal íslenska handboltaliðið. Hápunktur mótsins var
sundkeppnin, en bandaríski sundkappinn Mark Spitz hlaut sjö gullverðlaun. Slíkt
hafði enginn afrekað áður. Gera þurfti hlé á mótinu í heilan dag vegna gíslatöku
hryðjuverkamanna á þátttakendur af gyðingaættum.

Aðalknattspyrnufélög borgarinnar eru FC Bayern München og TSV 1860 München.
Bayern München hefur oftar en nokkurt annað félag orðið þýskur meistari eða 21
sinni samtals (síðast 2008). Auk þess hefur félagið 14 sinnum orðið
bikarmeistari og 6 sinnum deildarbikarmeistari. Á alþjóðavettvangi hefur félagið
fjórum sinnum orðið Evrópumeistari (þar með talið Champions League), einu sinni
Evrópumeistari bikarhafa og tvisvar sinnum heimsbikarmeistari. Meðal frægra
leikmanna félagsins má nefna Franz Beckenbauer, Gerd Müller, Sepp Maier og
Lothar Matthäus svo einhverjir séu nefndir. Auk þess lék Ásgeir Sigurvinsson með
félaginu 1981-82. TSV 1860 München hefur einu sinni orðið þýskur meistari (1966)
og tvisvar bikarmeistari (1942 og 1964).



https://is.wikipedia.org/wiki/M%C3%B3nak%C3%B3

Furstadæmið Mónakó (franska Principauté de Monaco; mónakóska Principatu de
Munegu) er borgríki og annað minnsta ríki heims. Það er innan landamæra
Frakklands með strandlengju að Miðjarðarhafi við frönsku rívíeruna. Það
takmarkast við borgina Mónakó og ströndina framan við hana en varla er nokkurt
óbyggt svæði innan landamæra ríkisins og þar er enginn landbúnaður stundaður.
Land ríkisins hefur þó stækkað svolítið á síðari árum vegna landfyllinga út í
sjó.

Mónakó er þéttbýlasta land heims og eitt af örríkjum Evrópu. Það dregur nafn
sitt af grísku nýlendunni Mónoíkos sem Föníkar stofnuðu þar nálægt á 6. öld
f.Kr. Borgin er fræg fyrir að Formúla 1 er oft haldin á götum borgarinnar.

Mónakó skiptist í fjögur hverfi: Austast er Monte Carlo, sem er þéttbýlast og
þar er meðal annars spilavítið fræga; La Condamine, umhverfis höfnina;
Monaco-Ville, elsta hverfið, þar sem furstahöllin er; og vestast Fontvieille,
sem er að miklu leyti reist á landfyllingum. Þar er önnur höfn.

Spilavítið, Monte Carlo Casino, var stofnað 1856 til að ráða bót á efnahagsvanda
sem skapaðist þegar Grimaldiættinn tapaði meginhluta lenda sinna, og byggingu
hússins lauk 1863. Það skilaði fljótt miklum hagnaði og árið 1869 var hætt að
leggja tekjuskatt á íbúa Mónakó því tekjur af spilavítinu dugðu. Allar götur
síðan hefur Mónakó verið vinsælt skattaskjól og spilavítið hefur lengst af verið
aðaltekjulind furstafjölskyldunnar og ríkisins þótt ferðamannaiðnaðurinn verði
stöðugt mikilvægari.

Tvær hafnir eru í Mónakó og mikill fjöldi af skemmtisnekkjum og bátum hefur þar
bækistöðvar sínar, auk þess sem fjöldi stórra skemmtiferðaskipa kemur þar við.

Mónakó er furstadæmi og hefur Grimaldi-ættin setið þar við völd frá 1297, þegar
Francesco Grimaldi og menn hans hertóku virki sem þar var, þó ekki óslitið því
Genúamenn hröktu Grimaldi þaðan nokkru síðar. Árið 1419 var Mónakó undir
yfirráðum Konungsríkisns Aragóníu en þá keypti Grimaldi-ættin svæðið og árið
1612 fór Honore 2. að kalla sig fursta af Mónakó. Hann leitaði nokkru síðar á
náðir Loðvíks 13. Frakkakonungs vegna ásóknar Spánverja og gerðist lénsmaður
hans. Varð furstadæmið, ásamt héröðunum Menton og Roquebrune, sem tilheyrt höfðu
því síðan á 14. öld, þá franskt verndarsvæði.

Það var innlimað í Frakkland í byltingunni, 1793, fékk sjálfstæði að nýju 1814
en á Vínarfundinum 1815 var það gert að verndarsvæði Konungsríkisins Sardiníu.
Það varð svo aftur franskt verndarsvæði um miðja öldina. Um svipað leyti lýstu
Menton og Roquebrune yfir sjálfstæði og sameinuðust síðan Frakklandi. Við það
minnkaði land Mónakó um 95% en Frakkar greiddu furstanum í staðinn rúmar fjórar
milljónir franka og viðurkenndu sjálfstæði Mónakó árið 1861.

Furstar Mónakó voru einvaldar allt til 1911, þegar ný stjórnarskrá gekk í gildi.
Furstinn hefur þó enn mikil völd. Rainier 3. tók við af föður sínum, Loðvík 2.,
árið 1949 og stýrði furstadæminu til 31. mars 2005, þegar hann lét völdin í
hendur sonar síns, Alberts, vegna sjúkleika og lést svo sex dögum síðar. Albert
2. tók þá við furstadæminu. Hann giftist suður-afrísku sunddrottningunni
Charlene Wittstock 1. júlí 2011.

Stjórnarskrá Mónakó var breytt 2002 vegna erfðamála en Albert prins var þá
hálffimmtugur, ókvæntur og átti ekki skilgetin börn. Verði furstahjónunum ekki
barna auðið mun Karólína prinsessa, eldri systir Alberts, því erfa ríkið við lát
hans eða eldri sonur hennar, Andrea Casiraghi.



https://is.wikipedia.org/wiki/List

List er það þegar sköpunargáfunni er gefinn laus taumurinn og myndir, tónverk,
styttur eða aðrir hlutir eru búnir til, í þeim megintilgangi að varpa ljósi á
fegurð og mikilfengleika heimsins, að tjá tilfinningar eða skilning
listamannsins, eða að aðrir fái notið verksins. Orðið list getur einnig átt við
um afrakstur slíkrar sköpunar.

Erfitt er að skilgreina list á altækan hátt, þótt margir hafi sterkar skoðanir á
því hvað er list og hvað ekki. Ótal mælikvarðar eru til um það hvaða skilyrði
hlutur eða verknaður þarf að uppfylla til að teljast list. Sumir telja að list
sé það sem eykur skilning okkar á umheiminum umfram einfaldan hlutlægum
skilning. Oft er talað um að verknaður sé list ef afraksturinn er
fagurfræðilegur (Hatcher, 1999). Samkvæmt þessari skilgreiningu hefur list fylgt
mannkyninu frá því örófi alda, eins og hellamálverk sýna.

En þótt hægt sé að skilgreina list á mjög víðtækan máta eru margir sem vilja
undanskilja ýmsa iðju sem þó miðar að fagurfræðilegum afrakstri, svo sem
handverk og iðnhönnun. Samkvæmt þessari skilgreiningu, sem er nýrri af nálinni,
er orðið list lítið meira en stytting á hugtakinu sköpunarlist eða
hámenningarleg list. Með öðrum orðum er mest áhersla lögð á nýnæmi listarinnar
og að listamaðurinn ögri áhorfandanum, svo upplifun listarinnar verður virkur
atburður, frekar en að listin sé í bakgrunni og geri umhverfið fallegra. Til
dæmis geta handprjónuð föt sem unnin eru samkvæmt uppskrift aldrei orðið list í
þessum skilningi orðsins, sama hversu vel þau eru unnin.

Til viðbótar við nýnæmið er stundum gerð krafa um að list sé unnin í göfugum
tilgangi. Dæmi um það er þegar tónverk eða kvikmyndir sem framleiddar eru í þeim
megintilgangi að afla tekna fyrir framleiðandann eru undanskilin frá
skilgreiningunni á list, og kölluð iðnaður (sbr. kvikmyndaiðnaður og
tónlistariðnaður).



https://is.wikipedia.org/wiki/L%C3%ADft%C3%A6kni

Líftækni er tækni sem notast við lífverur eða hluta þeirra til að framleiða
afurðir eða til að hraða eða breyta náttúrlegum ferlum. Líftækni snýst því um
hagnýtingu líffræðilegrar og lífefnafræðilegrar þekkingar, gjarnan til
framleiðslu lyfja, matvæla eða annarra afurða, en einnig til úrlausna annars
konar tæknilegra verkefna, til dæmis við niðurbrot á úrgangi eða hreinsun
umhverfismengunar.

Fyrir 1970 var þessi tækni aðallega notuð í matvælaframleiðslu og landbúnaði en
síðan þá hefur tæknin útvíkkað sig inn í genatækni, lífgagnatækni og fleira.
Líftækni hefur í raun verið stunduð um árþúsund, eða allt frá því í árdaga
landbúnaðarbyltingarinnar, þó svo hugtakið sem slíkt sé að miklum mun yngra. Öll
gerjuð matvæli, svo sem brauð, vín, bjór, osta, jógúrt, skyr, súrdeig, súrpæklað
grænmeti, sojasósu og gerjaðar pylsur, má telja til líftækniafurða, enda er
framleiðsla þeirra bæði beint og óbeint háð aðkomu gerjandi örvera á borð við
gersveppi eða bakteríur. Frá því upp úr miðri 20. öld hefur mikill fjöldi
annarra afurða bæst í flóru líftækniafurða, og má þar nefna ýmis ensím, vítamín,
lyf og fleiri efni til heimilis- eða iðnaðarnota sem framleidd eru með aðstoð
lífvera í ræktunartönkum, oftast vegna þess að of erfitt eða dýrt þykir að
framleiða þau með efnafræðilegum aðferðum. Einnig hefur á síðari árum litið
dagsins ljós ýmis önnur hagnýting lífvera, þar sem ekki á sér stað framleiðsla á
afurðum, heldur felst hagnýtingin í annars konar vinnu, svo sem við lífhreinsun
á mengunar- og spilliefnum.

Þó svo fræðiorðið „líftækni“ (þ. Biotechnologie) komi ekki fram á sjónarsviðið
fyrr en árið 1919, þá má rekja sögu líftækni langt aftur í aldir, raunar allt
til landbúnaðarbyltingarinnar þegar stýrð alkohólgerjun á korni og þrúgum til
ölgerðar, víngerðar og brauðbaksturs leit fyrst dagsins ljós. Með tilkomu
smásjárinnar um aldamótin 1600 varð tæknilega mögulegt að greina smásæjar
lífverur og uppgötvaði Antonie van Leeuwenhoek smásæja einfrumunga á borð við
frumdýr og bakteríur á síðari helmingi 17. aldar. Það var þó ekki fyrr en á 19.
öld sem Charles Cagniard de la Tour lagði það til fyrstur manna að það væru
örverur sem bæru ábyrgð á gerjun. Á síðari helmingi 19. aldar var mikil gróska í
örverurannsóknum, borin voru kennsl á bakteríutegundir og aðferðir þróaðar til
að lita þær og greina. Upp úr miðri 19. öld verður svokölluð „gertækni“ (e.
zymotechnology) að mikilvægri fræði- og tæknigrein í Þýskalandi, Danmörku og
víðar, en bjóriðnaðinum hafði þá mjög vaxið fiskur um hrygg. Í fyrri
heimsstyrjöld fær „gertækni“ stóraukið vægi, en þá framleiddu Max Delbrück og
samstarfsmenn hans ger á stórum skala til fóðurgerðar í Þýskalandi og Chaim
Weizmann gerjaði maís og myndaði asetón til sprengjugerðar fyrir breska herinn.
Lífefnafræðin var einnig að komast á legg á þessum tíma og menn öðluðust
þekkingu á próteinum, ensímum og litningum.

Lífvísindum fleygði óðfluga fram á 20. öld. Fjölmargar uppgötvanir voru gerðar
sem skutu mikilvægum stoðum undir nútíma líftækni. Meðal þeirra mikilvægustu
mætti telja uppgvötun Alexanders Fleming á penisillíni og þróun sýklalyfja í
framhaldi af því, tilurð nútíma erfðafræði og tengsl gena við arfbæra sjúkdóma,
uppgötvun vaxtarhormóna og ýmislegt fleira. Árið 1944 sýndu svo Avery, McCarty
og MacLeod fram á að erfðaefnið er DNA. Tæpum áratug síðar (1953) leiddu James
Watson og Francis Crick út þrívíða byggingu DNA. Árið 1955 var ensím sem kemur
við sögu í kjarnsýrusmíð einangrað í fyrsta sinn og 1969 er ensím búið til í
stýrðu umhverfi í fyrsta sinn. Á seinni hluta 20. aldarinnar urðu gífurlegar
framfarir í þekkingu á DNA. Upp úr 1980 voru menn farnir að hagnýta þá þekkingu
sem þeir höfðu um DNA og afritun þess, en PCR-tæknin leit fyrst dagsins ljós
árið 1983 og hlutu þeir Kary Mullis og Michael Smith fyrir nóbelsverðlaunin í
efnafræði 1993. Upp úr 1980 voru menn einnig farnir að erfðabreyta plöntum..
Undir lok 20. aldar hlaut klónun dýra mikla athygli, en fyrstur til þess að
klóna dýr var Ian Wilmut sem kynnti sauðkindarklónið Dollý 1996.

Undanfarin 20 ár hefur hafa orðið gífurlegar framfarir í rannsóknum í erfðafræði
sem hafa orðið til þess að lækningar og þekking á hinum ýmsu sjúkdómum hefur
aukist. Þróun og framleiðsla lyfja hefur stóraukist með tilkomu rannsókna í
líftækni. Lífvirk efni eru þróuð úr hinum ýmsu afurðum og notuð í matvælaiðnaði
og snyrtivöruiðnaði. Síðastliðin ár hefur verið mikið lagt í rannsóknir á
endurnýjanlegum orkugjöfum og eldsneytisframleiðslu með örverum.

Á Íslandi hefur um langan aldur verið lögð stund á ýmsa verkun matvæla sem telja
mætti til líftækni. Ýmsar gamlar geymsluaðferðir sem að meira eða minna leyti
byggja á gerjun mætti nefna, svo sem kæsingu brjóskfiska, skreiðar- og
saltfiskverkun. Skipulagðar rannsóknir á matvælum hefjast hér á landi með
stofnun Efnarannsóknastofu landsins þegar árið 1906, en meðal merkra manna sem
þar störfuðu má nefna Gísla Guðmundsson, gerlafræðing og frumkvöðul. Gísli var
einnig hvatamaður að stofnun Ölgerðar Egils Skallagrímssonar sem væntanlega má
telja eitt af fyrstu líftæknifyrirtækjum landsins.

Aukinn kraftur færðist í matvæla- og líftæknirannsóknir með tilkomu
Atvinnudeildar Háskóla Íslands 1937 og 1965 er svo Rannsóknastofnun
fiskiðnaðarins stofnuð, en þar átti sér stað mikið þróunarstarf, meðal annars í
líftækni. Má sem dæmi nefna rannsóknir Sigurðar Péturssonar gerlafræðings á
roðaskemmdum í saltfiski og tilraunir Emilíu Martinsdóttur til framleiðslu á
matarlími úr grásleppuhvelju.

Líftæknilegum aðferðum er beitt á fjölmörgum sviðum framleiðslu og tækni. Til
hægðarauka er því talið hentugt að skipta líftækninni upp í svið sem hefð er
fyrir að „litakóða“ eins og sýnt er hér fyrir neðan. Athuga ber þó að einstök
viðfangsefni líftækninnar geta hæglega skarast milli sviða, til dæmis
framleiðsla lyfja (rauð líftækni) í erfðabreyttum plöntum (græn líftækni).

Háskólinn á Akureyri býður einn íslenskra háskóla upp á sérhæft nám í líftækni,
en nám á skyldum sviðum er einnig í boði við Háskóla Íslands, Landbúnaðarháskóla
Íslands og Háskólann á Hólum. Líftækni er tiltölulega ný grein innan Háskólans á
Akureyri og hefur verið kennd frá haustinu 2002. Alls hafa um 65 nemendur skráð
sig í nám í Líftækni og þar af 26 lokið námi. Á Vorönn 2009 eru 17 nemendur
skráðir við brautina. Líftækni býður upp á marga atvinnumöguleika og gæti þetta
orðið iðnaður framtíðarinnar. Líftækni iðnaður er alþjóðlegur og er haldin árleg
sýning þar sem helstu aðilar í líftæknigeiranum koma saman. Sýningin er sú
stærsta sinnar tegundar í heiminum og gestafjöldinn árið 2007 var yfir 22.000
manns frá 64 löndum.

Auk háskólanna og ofangreindra fyrirtækja stunda rannsóknastofnanir á borð við
Matís og Nýsköpunarmiðstöð Íslands rannsóknir á sviði líftækni.



https://is.wikipedia.org/wiki/K%C3%B6ngul%C3%A6r

Köngulær (fræðiheiti Araneae) er ættbálkur áttfættra, hrygg- og vænglausra dýra
sem búa til silki. Allar kóngulær eru eitraðar, nema einn flokkur sem kallast
netjukóngulær. Margar köngulóategundir veiða með því að búa til vefi eða gildrur
til höfuðs skordýrum.

Ólíkt skordýrum hafa köngulær líkt og aðrar áttfætlur tvískiptan búk. Höfuð og
frambolur eru samvaxin í það sem kallast höfuðbolur, en ekki aðskilin með skoru
eins og hjá skordýrum. Þar eru meginlíffæri staðsett, svo sem heilinn. Í
afturbolnum (latína: abdomen; sem þýðir kviður) er að finna meltingarfærin,
öndunarfæri og hjarta; spunavartan er einnig staðsett utan á honum. Ytri
stoðgrind kóngulóa kallast hamur og er búin til úr efni sem nefnist kítín og er
loðinn. Kóngulær eru hamskiptar, sem þýðir að reglulega þurfa þær að yfirgefa
stoðgrindina og mynda nýja því hún stækkar ekki með þeim. Stærðir eru
breytilegar milli tegunda, en í flestum tilvikum er kvendýrið stærra en karlinn.

Fjöldi augna er oftast átta og eru augun einlinsa — en ekki eins og í mörgum
skordýrum, sem eru með fjöllinsa augu. Bifhár á fótum greina loftstrauma og
önnur hár virka sem bragðskynhár eða annars konar nemar. Einnig eru á kóngulónni
svokallaðir lýrunemar sem eru raufar á fótunum með taugaendum sem nema titring,
til dæmis í vef kóngulóarinnar.

Köngulær hafa opið æðakerfi, sem þýðir að blóð rennur á milli æða og í sérstök
hólf í stað þess að fylgja föstu æðakerfi.

Silkið er notað af köngulóm á margan hátt, meðal annars nota þær það til að
spinna vef sem þær veiða í og kallast slíkar köngulær vefköngulær. Aðrar, og
vefköngulær margar hverjar reyndar líka, nota hann til að ferðast á milli staða
og kallast föruköngulær. Köngulær nota líka silkið til að geyma bráð sína í. Þær
vefja bráðina inn í sekk og sprauta svo meltingarensímum inn í hann. Síðan sjúga
köngulærnar innan úr sekknum. Köngulóarsilki er með sterkustu efnum í heimi, og
er tíu sinnum sterkara en stál. Burðargeta eins fermetra er um 240.000 tonn.
Silkið er líka það sem gerir þeim kleift að skríða upp veggi. Vegna styrkleika
silkis köngulóa (margfalt sterkara en silkið fengið frá silkiormum) hafa menn
lengi reynt að herma eftir uppbyggingu þess. Nexia Biotech Ltd. tókst, með því
að flytja gen úr köngulóm yfir í erfðaefni geita, að fá geiturnar til að
framleiða próteininn sem þarf til að smíða vefinn. Þótt svo að þeim hafi tekist
að vinna próteininn úr mjólkinni eiga þeir eftir að finna út hvernig á að
„púsla“ þessu saman. Takist þeim það geta þeir framleitt afar sterkt lín sem
hægt væri að nota í föt í staðin fyrir nælon og kevlar (efnið notað í skotheld
vesti).



https://is.wikipedia.org/wiki/Jennifer_Aniston

Jennifer Joanna Aniston (f. 11. febrúar 1969) er bandarísk leikkona, leikstjóri
og kvikmyndaframleiðandi. Hún varð heimsfræg á 10. áratugnum þegar hún lék
Rachel Green í vinsæla gamanþættinum Vinir (e. Friends), hlutverk sem færði
henni Emmy-, Golden Globe- og Screen Actors Guild-verðlaun.

Aniston hefur átt farsælan kvikmyndaferil. Hún fékk mikið lof gagnrýnenda fyrir
frammistöðu sína í óháðu kvikmyndunum She's the One (1996), Office Space (1999),
The Good Girl (2002) og Friends with Money (2006). Vinsælustu kvikmyndirnar
hennar eru gamanmyndirnar Bruce Almighty (2003), The Break-Up (2006), Marley &
Me (2008), Just Go with It (2011) og Horrible Bosses (2011). Aniston fékk
frægðarstjörnu á Hollywood-götunni árið 2012.

Jennifer Aniston fæddist í Sherman Oaks, Los Angeles og eru foreldrar hennar
leikararnir John Aniston og Nancy Dow. Faðir hennar er grískur og hét
upprunalega John Anastassakis, en móðir hennar fæddist í New York borg. Annar
föðurafi Aniston var ítalskur innflytjandi og er móðir hennar einnig af skoskum,
írskum og grískum ættum. Aniston á tvo hálfbræður, John Melick (eldri) og Alex
Aniston (yngri). Guðfaðir Aniston var leikarinn Telly Savalas, einn af bestu
vinum föður hennar. Sem barn bjó Aniston í eitt ár í Grikklandi með fjölskyldu
sinni. Þau fluttu síðar til New York borgar. Aniston gekk í Rudolf Steiner
skólann í New York, og útskrifaðist frá Fiorello H. LaGuardia menntaskólanum
fyrir tónlist og listir á Manhattan. Hún lék í leiksýningum eins og For Dear
Life og Dancing on Checker's Grave og sá fyrir sér með hlutastörfum, meðal
annars sem símasölukona, gengilbeina og hjólasendill. Árið 1989 flutti Aniston
til Los Angeles.

Aniston flutti til Hollywood, Los Angeles og fékk fyrsta sjónvarpshlutverkið
árið 1990, þar sem hún lék aukahlutverk í skammlífri sjónvarpsþáttaröð, Molloy,
og í sjónvarpskvikmyndinni Camp Cucamonga. Hún lék einnig í Ferris Bueller,
sjónvarpsþáttum sem byggðir voru á kvikmyndinni Ferris Bueller's Day Off frá
árinu 1986. Þættirnir voru hins vegar ekki langlífir. Aniston lék síðan í
tveimur misheppnuðum gamanþáttum, The Edge og Muddling Through og var
gestaleikari í Quantum Leap, Herman's Head og Burke's Law. Eftir röð af
skammlífum þáttum, ásamt því að leika í hryllingsmyndinni Leprechaun, íhugaði
Aniston að hætta í leiklist.

Áform Aniston breyttust þó eftir að hafa farið í prufu fyrir Friends, gamanþátt
sem átti að sýna á NBC-stöðinni sjónvarpsárið 1994-1995. Framleiðendur þáttanna
vildu upphaflega fá Aniston til að lesa hlutverk Monicu Geller en Courteney Cox
var talin hæfari í hlutverkið. Þá var Aniston ráðin sem Rachel Green. Henni var
einnig boðið að sjá um Saturday Night Live, en hún hafnaði því tilboði til að
geta leikið í Friends. Hún lék Rachel frá árinu 1994 þar til þættirnir endaðuðu
árið 2004.

Þættirnir voru vinsælir og Aniston, ásamt meðleikurum sínum, varð heimsfræg og
fékk gott orðspor meðal sjónvarpsáhorfenda. Hún fékk eina milljón dala í laun
fyrir hvern þátt, síðustu tvær þáttaraðirnar af Vinum og fimm Emmy-tilnefningar
(tvær fyrir leikkonu í aukahlutverki og þrjár fyrir leikkonu í aðalhlutverki) og
vann m.a. fyrir framúrskarandi leikkona í aðalhlutverki í gamanþáttaröð.
Samkvæmt Heimsmetabók Guinness frá árinu 2005 urðu Aniston (ásamt meðleikkonum
sínum) hæstlaunaða sjónvarpsleikkona allra tíma þegar hún fékk eina milljón
dollara á þátt fyrir 10. þáttaröð Friends.

Árið 2007 lék Aniston gestahlutverk í þætti Courteney Cox, Dirt, en þar lék hún
keppinaut hennar, Tinu Harrod. Aniston lék í þriðja þætti þriðju þáttaraðar af
30 Rock en hún lék gamlan herbergisfélaga Liz Lemon sem situr um Jack Donaghy.
Þann 16. júlí 2009 fékk Jennifer Emmy-tilnefningu í flokknum „Framúrskarandi
leikkona í gestahlutverki í gamanþáttaröð“ fyrir hlutverk sitt í 30 Rock.
Aniston lék einnig gestahlutverk í þætti í 2. þáttaröð af gamanþáttunum Cougar
Town, þar sem hún lék geðlækni.

Á meðan Aniston lék í Friends lék hún einnig í nokkrum kvikmyndum. Hún fékk
fyrsta kvikmyndahlutverkið sitt árið 1992 í Leprechaun sem fékk slæma dóma
gagnrýnenda en myndin varð vinsæl. Eftir fjögurra ára fjarveru frá kvikmyndum,
lék hún í aukahlutverk í óháðu kvikmyndunum Dream for an Insomniac og She's the
One árið 1996 ásamt Edward Burns og Cameron Diaz. Fyrsta kvikmyndin sem Aniston
fór með aðalhlutverkið í var kvikmyndin Picture Perfect (1997) þar sem hún lék á
móti Kevin Bacon og Jay Mohr. Á meðan myndin fékk misjafna dóma voru
gagnrýnendur sammála um að Aniston ætti framtíðina fyrir sér í kvikmyndum. Á
seinni hluta 10. áratugarins lék hún í nokkrum myndum eins og rómantísku
myndinni 'Til There Was You (1997) með Dylan McDermott og Söruh Jessicu Parker,
[[The Thin Pink Line (1998), teiknimyndinni Iron Giant (1999) og hinni
margrómuðu gamanmynd Office Space (1999). Hún fékk mikið lof gagnrýnenda fyrir
frammistöðu sína í The Object of My Affection (1998), gaman-drama um konu sem
fellur fyrir samkynhneigðum manni (leikinn af Paul Rudd), og The Good Girl
(2002), þar sem hún lék kassadömu í litlum bæ. Seinni myndin var sýnd í frekar
fáum kvikmyndahúsum, færri en 700 og náði inn 14 milljónum dollara í tekjur.

Tekjuhæsta mynd Aniston til þessa er Bruce Almighty frá árinu 2003 þar sem hún
lék sambýliskonu Bruce sem leikinn var af Jim Carrey. Síðan lék Aniston í
rómantísku gamanmyndinni Along Came Polly árið 2004 á móti Ben Stiller. Seinni
hluta árs 2005 lék Aniston í tveimur stórum myndum, Derailed og Rumor Has It....
Árið 2006 lék Aniston í myndinni Friends with Money sem var fyrst sýnd á
Sundance kvikmyndahátíðinni og var gefin út í takmörkuðu magni. Næsta mynd
Aniston, The Break-Up sem kom út þann 2. júní sama ár náði alls 39,17 milljónum
dala í kassann á opnunarhelginni, þrátt fyrir heldur slæma dóma. Árið 2006
leikstýrði Aniston stuttmynd sem gerðist á bráðavakt og kallast myndin Room 10
og fóru Robin Wright og Kris Kristofferson með helstu hlutverk. Aniston sagði að
leikkonan Gwyneth Paltrow hefði veitt henni innblástur, en hún leikstýrði líka
stuttmynd þetta sama ár.

Þann 25. desember 2008 kom út myndin Marley & Me sem Aniston lék í ásamt Owen
Wilson. Myndin setti met fyrir tekjuhæstu jóladags-mynd með 14,75 milljónir
bandaríkjadala í kassanum. Hún halaði inn samtals 51,7 milljónum dala á fjögurra
daga helginni og var vinsælasta myndin í tvær vikur. Samtals halaði myndin inn
242,717,000 dollurum um allan heim. Næsta stóra kvikmynd Aniston var He's Just
Not That Into You. Á meðan myndin fékk misjafna dóma fengu Aniston, Ben Affleck,
Ginnifer Goodwin og Jennifer Connelly lof gagnrýnenda.

Í mars 2010 kom út myndin The Bounty Hunter þar sem Aniston lék á móti Gerard
Butler. Myndin fékk hræðilega dóma gagnrýnenda, en myndin varð nokkuð vinsæl og
halaði samtals inn yfir 130 milljónum dala. Næsta mynd Aniston, The Switch, þar
sem hún lék á móti Jason Bateman, varð ekki mjög vinsæl. Myndin náði aðeins inn
8,4 milljónum í kassann á opnunarhelginni og fékk myndin misjafna dóma. Þann 20.
júní 2010 hafa myndir Aniston samtals halað inn meira en 1 billjón dollara í
Bandaríkjunu. Myndin Just Go with It með Aniston og Adam Sandler í
aðalhlutverkum kom í bíó Valentínusarhelgina 2011. Myndin fjallar um lýtalækni,
leikinn af Sandler, sem biður skrifstofustjórann sinn, leikin af Aniston, að
leika eiginkonu sína, til að sanna heiðarleika sinn fyrir mun yngri kærustu
sinni, sem leikin er af Brooklyn Decker.

Aniston mun leika í grínmynd ásamt Colin Farrell, Jason Bateman, Charlie Day og
Jamie Foxx og heitir hún Horrible Bosses og leikstýrir Seth Gordon myndinni.
Myndin einblínir á þrjá starfsmenn sem ætla sér að myrða yfirmenn sína. Aniston
mun leika einn yfirmannanna, kynferðislega-árásagjarnan tannlækni sem ofsækir
persónu Charlie Day. Aniston hefur skrifað undir samning um að leika í
Wanderlust með Paul Rudd sem hún lék með í kvikmyndinni The Object of My
Affection árið 1998. Handritið, sem hefur verið keypt af Universal Pictures, var
skrifað af Rudd, Ken Marino og David Wain en sá síðastnefndi mun einnig
leikstýra myndinni og mun Judd Apatow framleiða myndina. Kvikmyndin segir sögu
af hjónum sem gana til liðs við „kommúnu“ þegar þau verða blönk og ákveða að
„nútímalífið“ sé ekki fyrir þau.

Aniston hefur leikið í hinum ýmsu auglýsingum og tónlistarmyndböndum. Árið 1996
var hún í tónlistarmyndbandi Tom Petty and The Heartbreakers við lagið „Walls“.
Árið 2001 lék hún í tónlistarmyndbandi Melissu Etheridge fyrir „I Want To Be In
Love“. Hún hefur einnig verið í auglýsingu fyrir L'Oreal-hárvörur. Árið 1994 var
Aniston, ásamt meðleikara sínum úr Friends, Matthew Perry, boðið að taka upp 30
mínútna kynningarmyndband fyrir nýtt stýrikerfi frá Windows, Windows 95.

Ásamt Brad Pitt og Brad Grey, forstjóra Paramount Pictures, stofnaði Aniston
kvikmyndaframleiðslufyrirtækið Plan B Entertainment árið 2002 en Grey hætti í
fyritækinu árið 2005. Árið 2008 stofnaði hún annað fyrirtæki, Echo Films, ásamt
Kristin Hahn.

Síðan 2007 hefur Aniston unnið með fyrirtækinu Smart Water. Aniston vann í meira
en eitt ár að ilmvatni sínu og kemur það út í Bretlandi í júní 2010. Ilmvatnið
er kallað Lolavie og þýðir það „að hlæja að lífinu“.

Árið 2007 setti tímaritið Forbes Aniston í 10. sæti yfri ríkustu konu í
skemmtanabransanum. Hún var á eftir konum eins og Opruh Winfrey, J. K. Rowling,
Madonnu og Celine Dion en á undan Britney Spears, Christinu Aguilera og
Olsen-tvíburunum. Samvkæmt Forbes í október 2007 var Aniston söluhæsta
stjörnuandlitið í skemmtanabransanum þar sem hún sló út Britney Spears og
Angelinu Jolie. Hún var einnig arðvænlegasta leikkonan í Hollywood. Aniston
hefur verið á lista Forbes, Celebrity 100, sem byggður er á „tekjum og frægð“,
alveg síðan arið 2001, en hún var í efsta sætinu árið 2003. Árið 2008 fékk
Aniston 27 milljónir dala í laun. Aniston hefur verið á listum People yfir
fallegasta fólkið alveg síðan 1995 og var í 1. sæti árið 2004. Árið 2006 toppaði
Jennifer lista People yfir „best klædda fólkið“.

Jennifer átti í sambandi við meðleikara sinn úr Ferris Bueller, Charlie
Schlatter, árið 1990 og átti í sambandi við tónlistarmanninn Adam Duritz árið
1995. Frá 1995 til 1998 átti hún í sambandi við leikarann Tate Donovan og var
sagt að þau væru trúlofuð.

Í maí 1998 byrjaði Aniston ástarsamband við leikarann Brad Pitt. Þau giftu sig
þann 29. júlí ári 2000 á Malibu. Í nokkur ár var hjónaband þeirra talið eitt það
sterkasta í Hollywood. Þrátt fyrir það tilkynntu þau að þau væru skilin að borði
og sæng þann 6. janúar 2005. Pitt og Aniston sáust saman á almannafæri eftir
tilkynninguna, jafnvel í kvöldmatarboði sem fangaði 36 ára afmæli Aniston og
vinir parsins héldu að þau hefðu gefið hjónabandinu annan séns. Aniston sótti
hins vegar um skilnað í mars 2005 og var skilnaðurinn frágenginn 2. október
2005. Skilnaðurinn þykir einn sá óvæntasti í sögu Hollywood. Sögusagnir voru um
að Pitt héldi framhjá Aniston með meðleikkonu sinni úr Mr. and Mrs. Smith,
Angelinu Jolie.

Mánuðina eftir skilnaðinn voru fluttar fréttir af honum í fjölmiðlum. Fréttin
var aðalfrétt sumra þátta eins og Entertainment Tonight og Access Hollywood.
Bolir með áletrunum „Lið Aniston“ og „Lið Jolie“ voru framleiddir og seldur „Lið
Aniston“-bolirnir í mun meira magni en „Lið Jolie“-bolirnir en hlutfallið var
4:1.

Eftir skilnaðinn átti Aniston í ástarsambandi við leikarann Vince Vaughn sem hún
lék með í The Break-Up en þau hættu saman í desember árið 2006. Hún átti líka í
sambandi við fyrirsætuna Paul Sculfor í nokkra mánuði árið 2007. Í febrúar 2008
byrjaði Aniston með söngvaranum John Mayer. Parið hætti saman í ágúst en byrjuðu
aftur saman í október áður en þau hættu endanlega saman í mars 2009.

Aniston hefur farið í tvær nefaðgerðir til að laga aðgerð sem mistókst, árið
1994 þá seinni í janúar 2007. Aniston er guðmóðir Coco Riley Arquette, dóttur
góðra vina hennar, leikarahjónanna Courteney Cox og David Arquette.



https://is.wikipedia.org/wiki/Jama%C3%ADka

Jamaíka er eyríki í Karíbahafi, 150 kílómetra sunnan við Kúbu og 280 kílómetra
vestan við eyjuna Hispaníólu (Haítí og Dóminíska lýðveldið). Eyjan er 240 km að
lengd og 80 kílómetrar að breidd. Áður var hún spænsk nýlenda sem nefndist
Santiago þar til Bretar hertóku hana árið 1655. Íbúar eyjarinnar eru flestir
afkomendur afrískra þræla sem voru fluttir þangað til að vinna á
sykurplantekrum. Árið 1958 varð hún hluti af Sambandsríki Vestur-Indía en lýsti
yfir sjálfstæði árið 1962.

Íbúar Jamaíku eru tæplega þrjár milljónir og landið er því þriðja fjölmennasta
enskumælandi landið í Ameríku, á eftir Bandaríkjunum og Kanada. Höfuðborg
ríkisins er Kingston með tæplega milljón íbúa. Vegna mikils brottflutnings búa
stórir hópar fólks sem er upprunnið á Jamaíku í löndum eins og Bandaríkjunum,
Bretlandi, Kanada og öðrum Mið-Ameríkuríkjum. Langflestir íbúar Jamaíku eru
kristnir og margir tilheyra nýtrúarhreyfingum. Rastafaratrú er upprunnin á
Jamaíku.

Jamaíka skiptist í fjórtán sóknir í þremur sögulegum sýslum sem hafa enga
stjórnsýslulega þýðingu.



https://is.wikipedia.org/wiki/Ing%C3%B3lfur_Arnarson

Ingólfur Arnarson (stundum nefndur Björnólfsson) er jafnan talinn fyrsti
landnámsmaður Íslands. Hann kom fyrst til Íslands ásamt systur sinni Helgu
Arnardóttur og fóstbróður sínum og mági, Hjörleifi Hróðmarssyni, til
landkönnunar í kringum 867. Þeir komu svo til að nema land á Íslandi í kringum
870, þó hefð sé að miða við 874. Ingólfur hafði verið gerður útlægur frá
heimkynnum sínum í Dalsfirði í Firðafylki í Noregi og ákvað því að flytja til
Íslands.

Ingólfur er sagður hafa haft vetursetu í Ingólfshöfða sinn fyrsta vetur á
Íslandi.

Sagan segir að hann hafi kastað öndvegissúlum sínum fyrir borð áður en hann kom
að landi og svarið að setjast að þar sem þær kæmu að landi, vegna þess að þar
myndu goðin vilja að hann byggi. Hann sendi svo þræla sína Karla og Vífil til að
leita þeirra, og fundu þeir þær við Arnarhvol í Reykjavík. Sú leit tók 3 ár.
Ingólfur settist að í Reykjavík en landnám hans náði á milli Ölfusár og
Hvalfjarðar og öll nes út. Kona Ingólfs var Hallveig Fróðadóttir og áttu þau
saman soninn, Þorstein.



https://is.wikipedia.org/wiki/I%C3%B0nbyltingin

Iðnbyltingin var tímabil mikillar iðnvæðingar, sem hófst síðla á 18. öld í
Bretlandi, og hafði í för með sér gríðarlega fólksfjölgun og nýjungar í
landbúnaði, sem lögðu grunninn að aukinni framleiðni, bæði með auknu vinnuafli
og stærri markaði fyrir afurðirnar. Bylting varð í framleiðsluháttum í
vefnaðariðnaði, einkum með tilkomu gufuvélarinnar og þéttbýlisþróunin, straumur
fólks úr sveitum til borganna, þýddi að það myndaðist gnægð vinnuafls, sem lagði
grunninn að iðnborgum nítjándu aldar.

Með stækkandi mörkuðum, bæði vegna fólksfjölgunar heimafyrir og stækkandi
markaðssvæða í Afríku og Ameríku, var til staðar næg eftirspurn fyrir vefnaðinn.
Gufuvélin var einnig nýtt í nýrri kynslóð samgangna, í eimreiðum og gufuskipum.
Með tilkomu stáls sem byggingarefnis ásamt röð nýrra uppgötvana í samskiptatækni
á seinni hluta 19. aldar var tónninn settur fyrir áframhaldandi tækniþróun 20.
aldar.k

Iðnbyltingin hefur verið skilgreind sem hraðskreiður kafli fólksfjölgunar og
framfara í landbúnaði og tækniþróun umhverfis aldamótin 1800 í Bretlandi, síðar
á meginlandi Evrópu. Hún fól í sér endurbætur í landbúnaði, svo sem afgirðingu
almenninga og sameiningu sundurleitra landskika, sem jók bæði ræktarland og
tækifæri landeigenda til umbóta þess. Við þessa skiptingu fjölgaði
stórlandeigendum, og voru innleiddar nýjar korntegundir, kynbætur húsdýra og
aðrar betrumbætur.

Jafnvel áður en þessar umbætur hófust hafði fólksfjölgunar orðið vart víða í
Evrópu, en það var í Bretlandi sem fyrst eftir hana kom til umbóta. Þær bárust
svo til Belgíu, Frakklands og loks Þýskalands. Afgirðingu lands í Bretlandi var
flýtt með dýrlegu byltingunni 1688, þegar þingið fékk aukin völd, en
landeigendur, sem sáu sinn hag vænstan í afgirðingu, réðu þar ríkjum. Á
undangengnum öldum höfðu einnig átt sér stað framfarir í vísindum, þótt slíkt
dugi skammt sem skýring fyrir iðnbyltingu eitt og sér, enda voru Bretar á þessum
tíma aftar á merinni en Frakkar hvað vísindarannsóknir varðaði.

Bretar voru þó með tryggar auðlindir fyrir vefnaðariðnað sinn, þann iðnað sem
helst óx í upphafi iðnbyltingar. Höfðu þeir langa hefð sauðfjárræktar og
ullarframleiðslu, en einnig aðgang að indverskri baðmull, sem og baðmull frá
nýlendunum vestanhafs. Einnig voru í Bretlandi til staðar kola- og
járngrýtisnámur.

Meðal mikilvægustu tækninýjunga iðnbyltingarinnar voru gufuvélarnar, en þær voru
upphaflega smíðaðar til að dæla vatni úr námum. Er þeirra frægust gufuvél James
Watt, en hún var endurbót á vél Thomas Newcomen. Fólst endurbótin í að láta
kælingu gufunnar, sem olli þeim undirþrýstingi sem knúði vélina, eiga sér stað í
sér hólfi, sem ekki þyrfti að hita aftur áður en það var aftur fyllt gufu. Voru
þessar vélar iðulega settar í mynni kolanáma, og gengu þær þar fyrir
afgangskolum. Að auki smíðaði Watt tveggja strokka gufuvél, sem gat valdið
snúningshreyfingu. Greiddi það leið nýtingar hennar á fleiri sviðum, til dæmis í
verksmiðjum.

Fyrir verksmiðjuvæðingu vefnaðariðnaðarins var kostnaðarmannakerfið ríkjandi. Sá
þar kostnaðarmaðurinn um kaup hráefnis, til dæmis ullar, og stundum aðbúnaðar.
Flutti hann það milli vinnufólks í sveitabæjum eða verkstæðum, þar sem hver sá
um ákveðinn hluta framleiðsluferlisins. Kostnaðarmaðurinn greiddi svo laun
vikulega þegar hann sótti afraksturinn. Með vaxandi eftirspurn, meðal annars
vegna stækkandi markaða í Ameríku og Afríku, reyndu kostnaðarmenn að finna
fleiri verkamenn til framleiðslu, en það dugði ekki til lengdar án framfara í
tækjabúnaði.

Fyrsta í röð nýjunga í vefnaðariðnaði var fljúgandi skytta John Kay, sem ruddi
sér til rúms eftir miðja átjándu öld, en hún tvöfaldaði framleiðni vefstólanna.
Var þá helsti flöskuhálsinn spunavélarnar, en við því var séð skömmu eftir 1760,
með tilkomu spuna-jenný, sem spann tífalt hraðar en rokkur. Richard Arkwright
fékk svo einkaleyfi á vatnsrammanum 1769, spunavél sem gekk fyrir vatnsafli, og
risu nú verksmiðjur og verkamannabústaðir við ár og fossa.

Það sama ár kom James Watt fram með endurbætur á gufuvélinni, og ekki leið á
löngu fyrr en Samuel Crompton tengdi tveggja strokka gufuvél Watt við spunavél í
„múldýrinu“, en með því fluttist vefnaðariðnaðurinn aftur í þéttbýli.

Stöðugir fólksflutningar til þéttbýla höfðu löngum átt sér stað fyrir
iðnbyltinguna, en þar voru fæðingartíðnir og lífslíkur svo lágar að utan
innflytjenda var þar fólksfækkun. Orsakaðist það meðal annars af tíðum faröldrum
smitsjúkdóma. Síðla á 17. öld hafði þessum faröldrum fækkað, og hefur það
líklega verið upphaf fólksfjölgunarinnar sem einkenndi iðnbyltinguna. Þessa
fækkun sjúkdóma má þó ekki rekja til aukins hreinlætis eða læknisfræðilegrar
þekkingar, sem kom til síðar. Samvirk afleiðing þessa þátta og aukins iðnaðar í
þéttbýli var tilurð og stækkun iðnborga.

Verkamenn þessara iðnborga bjuggu við fátæklegar aðstæður og lélegt
starfsumhverfi. Engu að síður var samfélag Bretlands frjálslegra en annarra
landa, og leyfði meiri félagslegan hreyfanleika. Áður fyrr hafði fólk, bæði í
Bretlandi og annars staðar, unnið við nauðþurftabúskap, og eins og gengur og
gerist við slíkar aðstæður var lífsviðurværi þeirra upp á veðurfarið komið.
Þegar í iðnborgir án félagsþjónustu var komið voru verkamenn háðari hagssveiflum
en veðri. Þó skar á milli að í iðnborgum var ekki sú félagslega samhjálp sem
heimaiðjan bauð upp á.

Á 19. öld varð bylting í samgöngum með tilkomu járnbrauta. Frá 1760-1830 hafði
orðið geysileg fjölgun í vatnaleiðum í Bretlandi, sem spöruðu mikinn
flutningskostnað, en beint eftir þeim tók við járnbrautaæði. Fyrsta járnbrautin
sem eimreið gekk eftir var verk George Stephenson, en hún lá milli Stockton og
Darlington. Frægð Stephenson var hins vegar innsigluð við opnun leiðar hans
milli Manchester og Liverpool 1830, en á henni gekk eimreiðin hans Eldingin (e.
The Rocket), sú hraðskreiðasta síns tíma. Hófst þá mikil járnbrautavæðing í
Evrópu, þar sem 1840 voru 1.800 mílur járnbrauta, en þrjátíu árum síðar 65.000.

Tilraunir Robert Fulton með gufuskip á Hudsonfljóti 1807 mörkuðu upphaf
vélvæðingar skipaiðnaðarins, þótt gufuskip hafi átt við harðari samkeppni að
etja en eimreiðarnar, seglskipin. Það háði gufuskipum í fyrstu að vera knúin
áfram með veikbyggðum spaðahjólum, vandi sem var leystur með uppfinningu John
Ericson, skipsskrúfunni, árið 1837. Með henni og járnsskipsskrokkum tóku
gufuskip um miðja nítjándu öld fram úr seglskipum hvað hagkvæmni varðaði.

Framfarir í tæknimálum við upphaf iðnbyltingarinnar voru hvatar að frekari
framförum. Úr kola- og járngrýtisnámum þurfti að dæla vatni, sem gufuvélar
Newcomen og Watt gerðu. Þær gengu sjálfar fyrir kolum og gufuvélar þess
síðarnefnda voru smíðaðar úr járni, og þegar tvígengisvél hans var tengd við
vefnaðarbúnað var fljótt tekið að smíða hann líka úr járni frekar en timbri,
styrkleikans vegna.

Næsta skref í byggingarefnum var stál. Hugvitsmaðurinn Henry Bessemer fékk röð
einkaleyfa 1855-6 fyrir aðferð sína til framleiðslu stáls úr fosfórlausu
járngrýti, og með betrumbótum Friedrich Siemens á framleiðsluferlinu og aðferð
Sidney Gilchrist Thomas til að fjarlægja fosfór úr járngrýti var árið 1876
leiðin greið fyrir stórfellda stálframleiðslu, en þangað til höfðu menn þurft að
reiða sig á ört dvínandi námur fosfórlauss járns til hennar. Fyrir
heimssýninguna í París 1889 hannaði Gustave Eiffel svo turn úr hinu nýja
byggingarefni, Eiffelturninn.

Einnig komu til sögunnar nýir orkugjafar, olía annars vegar og raforka framleidd
með olíu eða virkjun vatnsfalla hins vegar. Hófst virkjun olíulinda 1859 í
Bandaríkjunum, en rafallinn var fundinn upp 1870. Um miðbik nítjándu aldar og
þar til skömmu eftir aldamótin 1900 komu einnig fram ritsími Samuel Morse,
talsími Alexander Graham Bell, loftskeytatækni Guglielmo Marconi, vélfluga
Wrightbræðra og loks færibandaframleiddir bílar Henry Ford. Var þar með kominn
vísir að tækniþróun tuttugustu aldar.



https://is.wikipedia.org/wiki/Hvammur_%C3%AD_D%C3%B6lum

Hvammur í Dölum er bær og kirkjustaður í Hvammssveit í Dalasýslu. Bærinn er
fornt höfðingjasetur og landnámsjörð og síðar var þar prestssetur.

Auður djúpúðga Ketilsdóttir nam að sögn allt land meðfram Hvammsfirði og bjó í
Hvammi. Ólafur feilan sonarsonur hennar bjó svo í hvammi og sonur hans, Þórður
gellir, sem þótti einhver helsti höfðingi Vestlendinga á 10. öld. Eftir hann bjó
sonur hans, Þórarinn fylsenni, í Hvammi og síðan Skeggi sonur hans. Dalurinn sem
Hvammur er í, Skeggjadalur, er sagður kenndur við hann. Skeggi er líka sagður
hafa byggt fyrstu kirkju í Hvammi en það er þó mjög óvíst.

Á 12. öld bjó svo Hvamm-Sturla Þórðarson á jörðinni og Snorri Sturluson er
fæddur þar. Eftir lát Sturlu bjó Guðný Böðvarsdóttir ekkja hans þar lengi en
enginn sona þeirra kaus sér bústað í Hvammi. Teitur Þorleifsson ríki, lögmaður
norðan og vestan, bjó þar á fyrri hluta 16. aldar og gaf guði og kirkjunni Hvamm
1531. Ögmundur Pálsson biskup lét svo Daða í Snóksdal hafa Hvamm og fleiri
jarðir og af því urðu deilur þeirra Jóns Arasonar, sem lauk þegar Daði handtók
biskup og hann var síðan hálshöggvinn.

Nokkru síðar var Hvammur gerður að prestssetri og á meðal presta þar má nefna
séra Ketil Jörundarson, afa Árna Magnússonar, sem var fróðleiksmaður. Árni ólst
upp í Hvammi hjá honum. Séra Þórður Þórðarson var þar 1721-1739 og skrifaði
Hvammsannál. Það orð lá á að prestar væru afar þaulsætnir í Hvammi og afar fáir
færu þaðan. Hvammskirkja var vígð 1884.



https://is.wikipedia.org/wiki/Franska_byltingin

Franska byltingin eða stjórnarbyltingin í Frakklandi er samheiti yfir miklar
hræringar í stjórnmálum þar í landi sem stóðu sem hæst á árunum 1789 – 1795.
Byltingarinnar er minnst fyrir þá dramatísku atburði sem leiddu til aftöku
einvaldsins í valdamesta konungsríki álfunnar árið 1793 og setningar
stjórnarskrár sem tryggðu hinni nýju stétt borgara aukin réttindi. Byltingin
markaði tímamót táknrænna straumhvarfa í menningar- og stjórnmálasögunni. Margir
sagnfræðingar tengja umskipti í hugarfari við viðburði byltingarinnar, endalok
eldri heimsmyndar og stjórnarhátta og upphaf nútímalegra, vestrænna í viðhorfa
og stjórnmála.

Undir lok 18. aldar voru hugmyndir Upplýsingarinnar allsráðandi í franskri
menningu. Birtíngur Voltaires var með vinsælli bókum með ádeilu sinni á
stríðsrekstri og hugmyndir Rousseaus um samfélagssáttmálann, að þegn og
stjórnarherrar hefðu gagnkvæmum skyldum að gegna, hlutu góðan hljómgrunn hjá
almenningi. Kirkjan átti undir högg að sækja gagnvart þeirri sókn reynsluhyggju
sem vísindamenn eins og Francis Bacon, Isaac Newton og David Hume höfðu lagt
grunninn að. Allt þetta gróf undan ítökum konungs og aðalsins.

Árið 1787 höfðu tekjur franska ríkisins dregist mikið saman vegna
efnahagskreppu. Konungurinn, Loðvík 16., vildi auka tekjur sínar með því að
leggja álögur á ýmsa þá sem höfðu notið skattfríðinda, svo sem jarðeigendur.
Þetta mæltist illa fyrir og aðalsmenn og klerkastétt neyddu konung til að boða
til stéttaþings vorið 1789. Stéttaþing höfðu ekki verið haldin í Frakklandi
síðan 1614. Á þinginu 1789 sátu lögstéttirnar þrjár, aðall, klerkar og þriðja
stétt, hver út af fyrir sig á þinginu. Við atkvæðagreiðslur átti hver stétt að
hafa eitt atkvæði og þannig mátti tryggja að atkvæði þriðju stéttar hefðu ekki
úrslita áhrif, svo sem til að leggja af forréttindi hinna stéttanna. Þegar til
átti að taka neituðu fulltrúar þriðju stéttar að fara eftir þessum reglum og
kröfðust þess að þingið kæmi saman í einni deild. Þá var reynt að slíta þinginu
og sölum þess lokað fyrir fulltrúum þriðju stéttar. Þeir létu þó ekki deigan
síga og hittust ásamt stuðningsmönnum sínum úr hópi aðals og presta á
tennisvelli í Versölum og sóru þess eið að skilja ekki fyrr en þeir hefðu útbúið
stjórnarskrá.

Þann 11. júlí 1789 gerði Lúðvík 16. helsta ráðgjafa sinn Jaques Necker útlægan
og hóf handa við að stokka upp innan stjórnkerfisins. Þá brást almenningur í
París við með uppreisn og réðist á Bastilluna, fangelsi í París, og unnu hana á
sitt valda þremur dögur síðar. Í ágúst 1789 var lénsveldisskipulagið afnumið og
stuttu seinna voru réttindi mannsins yfirlýst að fyrirmynd bandarísku
stjórnarskránni.

Árið 1795 var komið á fót stjórn fimm þjóðstjóra sem fóru með framkvæmdavaldið
og hélst það skipulag þangað til herforinginn Napóleon Bonaparte (Anni) tók
völdin í sínar hendur árið 1799.



https://is.wikipedia.org/wiki/Fl%C3%B3rens

Flórens (ítalska: Firenze) (hefur einnig verið nefnd Fagurborg á íslensku) er
sögufræg borg á Ítalíu og höfuðstaður Toskanahéraðs, auk þess að vera
höfuðstaður samnefndrar sýslu. Á endurreisnartímanum var borgin borgríki og
síðar höfuðborg hertogadæmisins Toskana. Hún er fræg fyrir að hafa alið marga
helstu snillinga endurreisnarinnar á sviði vísinda, heimspeki og lista, svo sem
Leonardo da Vinci, Galileo Galilei, Michelangelo Buonarroti og Niccolò
Machiavelli.

Borgin liggur á hásléttu rétt sunnan við Appennínafjöllin, við Arnófljót í
frjósömum dal þar sem áður var mýri. Íbúafjöldi borgarinnar er um 377.207 (31.
des 2013) og atvinnulíf byggir fyrst og fremst á verslun, framleiðsluiðnaði og
ferðaþjónustu. Fótboltalið borgarinnar heitir Fiorentina og heimavöllur þess er
íþróttavöllur borgarinnar, Campo di Marte. Í borginni er alþjóðaflugvöllur
(IATA: FLR), almennt kallaður Peretola eftir hverfinu þar sem hann er, en
formlega kenndur við landkönnuðinn Amerigo Vespucci.

Verndardýrlingur borgarinnar er Jóhannes skírari og er skírnarkirkja honum
helguð fyrir framan dómkirkjuna, Santa Maria del Fiore, sem almennt er kölluð Il
Duomo. Hátíð borgarinnar er því Jónsmessan og þá er efnt til veglegrar
flugeldasýningar.

Flórens var upphaflega stofnuð sem rómversk hermannanýlenda (Florentia), árið 59
f.Kr., í lítt heilsusamlegri mýri við Arnófljótið. Etrúski aðallinn bjó þá í
þorpum á borð við Fiesole í hæðunum fyrir ofan borgina þar sem loftið var betra.
Miðbær borgarinnar ber enn merki þeirrar reglulegu og hefðbundnu götumyndar sem
einkenndi allar rómverskar borgir.

Á miðöldum var borgin um skeið hluti af veldi Býsans. Hún var varla nema smábær
fram á 10. öld þegar hún tók að vaxa sem iðnaðar- og verslunarborg. Á
síðmiðöldum var hún, líkt og aðrar borgir Ítalíu, svið átaka milli Gvelfa og
Gíbellína. Í Flórens varð málstaður Gvelfa ofaná. Þeir voru „borgaralegri“ og
studdu kirkjuna gegn keisaranum, en átök milli borgara og aðalsins áttu eftir að
verða leiðarhnoða í stjórnmálasögu borgarinnar.

Árið 1252 kom borgin sér upp eigin gjaldmiðli, flórínunni, og skaust brátt upp
fyrir helstu keppinauta sína, borgirnar Písa og Siena. Á 14. öld var borgin
orðin blómleg iðnaðarborg þar sem gildi hinna ýmsu iðngreina kepptust um völd og
áhrif. Stuttu eftir aldamótin 1300 var holræsum borgarinnar lokað og búið til
kerfi þar sem áveita skolaði úrgangi um holræsin út í ána. Á svipuðum tíma, eða
1321, var komið á fót Studium Generale, eða háskóla þar sem Giovanni Boccaccio
kenndi, meðal annarra. Þetta sama ár lést einn þekktasti sonur borgarinnar,
Dante Alighieri, í útlegð í Ravenna.

Árið 1296 var hafist handa við að reisa stóra dómkirkju í takt við aukinn styrk
borgarinnar. Hún var hönnuð af Arnolfo di Cambio og átti að verða stærsta
dómkirkja heims. Bygging hennar gekk hægt og kirkjuskipið var fyrst tilbúið árið
1418. Þá var haldin samkeppni um hönnun hvolfþaksins þar sem Filippo
Brunelleschi fór með sigur úr býtum. Bygging hvolfþaksins, sem er stærsta
hvolfþak heims ef miðað er við byggingu án stoðkerfis eins og járnabindingar,
tók átján ár, en kirkjan var vígð 25. mars 1436.

Svarti-dauði gekk yfir borgina árið 1348 og af áætluðum 80.000 manna íbúafjölda
er ætlað að um 25.000 hafi lifað pláguna af. Brátt tóku sterkar fjölskyldur eins
og Albiziættin, Strozziættin og Mediciættin að takast á um völdin innan
borgarráðsins. Í þessari valdabaráttu beittu þær neti áhangenda og mútum, og
mikil áhersla á ytri merki auðs og valds skapaði frjóan jarðveg fyrir listamenn.
Mediciættin, sem hafði hagnast af fjármálastarfsemi, náði yfirhöndinni þegar
Kosímó eldri varð leiðtogi lýðveldisins árið 1434.

Þegar sonarsonur Kosímós, Lorenzo „hinn mikilfenglegi“, varð leiðtogi
borgarinnar, var Flórens í raun orðin að nokkurs konar ættarveldi. Lorenzo varð
einn helsti verndari listamanna á borð við Leonardo da Vinci, Michelangelo og
Sandro Botticelli. Ásakanir um spillingu og ólifnað leiddu til byltingar árið
1494 undir stjórn svartmunksins Girolamo Savonarola. Á þeim tíma hóf Machiavelli
feril sinn sem opinber starfsmaður í þjónustu hins endurreista lýðveldis.

Mediciættin komst brátt aftur til valda og Savonarola var brenndur á báli á
torginu fyrir framan stjórnarhöllina Palazzo Vecchio árið 1498. Margir fyrrum
áhangendur fjölskyldunnar, eins og Michelangelo, voru óánægðir með endurkomu
hennar og litu orðið á þá sem einræðisherra. Mediciættin var aftur rekin frá
völdum árið 1527 og lýðveldið endurreist. Með stuðningi keisarans og páfa náði
hún þó aftur völdum og var frá 1537 hertogar af Flórens, og frá 1569
stórhertogar í Toskana, sem var þeirra erfðaveldi næstu tvær aldirnar, eða þar
til ættin dó út.

Fyrsti stórhertoginn, Kosímó I lét reisa hina miklu skrifstofubyggingu Uffizi
(skrifstofurnar), eftir teikningum arkitektsins Giorgio Vasari. Vasari byggði
einnig langan gang sem tengdi Palazzo Vecchio og Uffizi yfir Ponte Vecchio saman
við Palazzo Pitti (sem var bústaður hertogans eftir að eiginkona hans Eleónóra
af Tóledó keypti hana). Þannig gat Kosímó ferðast á milli án þess að þurfa að
fara út á götu. Gangurinn hýsir stórt safn sjálfsmynda eftir ýmsa listamenn, að
stofni til frá 17. öld.

Síðasti meðlimur ættarinnar, Anna María Lovísa af Medici, arfleiddi borgina að
listaverkasafni fjölskyldunnar til þess að það myndi laða að ferðamenn.

Árið 1737 gekk hertogadæmið í arf til austurríska konungdæmisins og var hluti
þess þar til sameining Ítalíu átti sér stað um miðja 19. öld. Toskana varð árið
1861 hluti af ítalska konungdæminu og Flórens tók árið 1865 við hlutverki
höfuðborgar ríkisins af Tórínó þar til Róm varð höfuðborg fimm árum síðar.

Á 18. og 19. öld varð borgin vinsæll viðkomustaður ferðamanna og fastur liður í
Grand Tour breskra og franskra aðalsmanna á slóðir klassískrar menningar.
Listalíf blómstraði á kaffihúsum borgarinnar undir lok 19. aldar og í byrjun
tuttugustu aldar varð fútúrisminn leiðandi stefna í myndlist og skáldskap, en
hann gagnrýndi einkum borgirnar Flórens og Feneyjar sem „borgir
fortíðarhyggjunnar“.

Mússólíní komst til valda á Ítalíu árið 1922. Valdatíð hans einkenndist til að
byrja með af umfangsmikilli endurnýjun borga eins og Flórens. Á þessum tíma var
meðal annars reist lestarstöð borgarinnar Stazione Santa Maria Novella. Í
stríðinu varð borgin fyrir loftárásum bandamanna og Þjóðverja sem eyðilögðu
meðal annars allar brýr borgarinnar nema Ponte Vecchio, en hlífðu annars helstu
byggingum. Borgin var hersetin af Þjóðverjum 1943 til 1944 og barist var hús úr
húsi.

4. nóvember árið 1966 flæddi Arnófljót yfir bakka sína eftir tveggja daga
stórrigningar og færði borgina í kaf. Fjöldi ómetanlegra listaverka grófust í
braki og leðju en stór hópur sjálfboðaliða auk ítalska hersins vann mikið starf
við björgun þeirra. Þessi atburður varð meðal annars til þess að borgin hefur
verið miðstöð rannsókna og náms í forvörslu listaverka síðan.

Á 14. öld var borginni skipti í fjögur hverfi sem heita eftir höfuðkirkjum hvers
borgarhluta: Santa Maria Novella, San Giovanni, Santa Croce og Santo Spirito.
Með vexti borgarinnar hafa þessi hverfi þanist út, svo nú væri réttara að tala
um þau sem borgarhluta. Augljóslega skiptist borgin nú í miklu fleiri hverfi og
í daglegu tali er venja að tala um gömlu rómversku miðborgina (Centro Storico)
sem sérstakt hverfi. Borgarmúrar Endurreisnartímans eru nú horfnir að mestu
leyti og hraðbraut liggur í stað þeirra umhverfis miðborgina. Flest borgarhliðin
eru þó enn standandi og hluti múranna á Oltrarno. Borgin hefur vaxið langt út
frá hinni reglulegu hringlaga endurreisnarborg og fyllir út í dalverpin til
norðvesturs og suðausturs.

Gamli rómverski miðbærinn er greinilegur á korti af borginni þar sem hann er
reglulegur ferhyrningur og allar götur hans liggja beinar eftir höfuðáttunum.
Eina sveigða gatan (via Torta) markar útlínur hringleikahússins, en að öðru
leyti eru þar engar menjar um rómverskan uppruna. Á þessum litla bletti standa
meðal annars Il Duomo (ásamt skírnarkirkjunni Battistero di San Giovanni og
klukkuturninum), Palazzo Vecchio og kirkjurnar Orsanmichele og La Badia. Á
torginu framan við Palazzo Vecchio (Piazza della Signoria) getur að líta meðal
annars hinar frægu styttur Davíð eftir Michelangelo, Júdit og Hólófernes eftir
Donatello og Perseif eftir Benvenuto Cellini. Venjan er að telja einnig
árbakkann með ríkislistasafninu Gli Uffizi og Ponte Vecchio til miðbæjarins.
Gríðarlegur fjöldi ferðamanna fer um þennan borgarhluta, eða um hálf milljón á
viku á háannatíma.

Santa Croce er einn fjögurra hefðbundinna borgarhluta Flórens og inniheldur
þannig hverfin Gavinana, Viale Europa og Galluzzo auk hluta Oltrarno og Santa
Croce. Kirkjan er fransiskanakirkja og er enn í fullri notkun. Í kirkjunni er
mikið af listaverkum eftir Giotto, Cimabue, Luca della Robbia og Donatello,
meðal annarra. Kirkjan og klaustrið skemmdust mikið í flóðinu 1966. Nálægt
kirkjunni er gamla fangelsið Il Bargello sem nú hýsir listaverkasafn
borgarinnar. Aðrir athyglisverðir staðir í hverfinu eru t.d. Piazzale
Michelangelo og kirkjan San Miniato „hinum megin“ við ána, auk
vísindasögusafnsins þar sem hægt er að sjá mælitæki Galileos.

Santo Spirito liggur að öllu leyti „hinum megin“ við ána og nær yfir, auk Santo
Spirito, Isolotto, Legnaia, Soffiano og Ugniano. Þar er meðal annars hægt að
skoða fræga myndröð Masaccios, sem margir telja upphafsmann þeirra vatnaskila
sem urðu í málaralist á Endurreisnartímanum, í Brancacci-kapellunni í kirkjunni
Santa Maria del Carmine. Á þessu svæði getur að líta heillegasta hluta gömlu
borgarmúranna og virkið Belvedere.

Santa Maria Novella nær einnig yfir hverfin Statuto, Rifredi, Careggi, Peretola,
Novoli og Brozzi. Kirkjan er gömul dóminíkanakirkja og stendur við skeiðvöll
borgarinnar, sem ekki er lengur í notkun. Rétt hjá kirkjunni er samnefnd
lestarstöð. Nálægt lestarstöðinni er kirkjan San Lorenzo með sambyggðu grafhýsi
Medicifjölskyldunnar og samnefndum markaði. Aðeins lengra frá, við via Cavour,
stendur Medicihöllin. Langt utar, en þó í sama borgarhluta, er flugvöllurinn
Peretola eða Vespucci-flugvöllur.

San Giovanni inniheldur einnig hverfin Campo di Marte, Le Cure, Coverciano og
Bellariva. Í hverfinu eru kirkjurnar San Marco með freskum eftir Fra Angelico og
Santissima Annunziata, og gamla munaðarleysingjahælið Spedale degli Innocenti
með skreytingum eftir Luca della Robbia. Við sama torg og munaðarleysingjahælið
stendur Akademían þar sem frumgerð Davíðs eftir Michelangelo stendur. Í Campo di
Marte er íþróttavöllur borgarinnar og heimavöllur fótboltaliðsins Fiorentina.
Þar er einnig önnur aðal lestarstöð borgarinnar.

Helsta knattspyrnulið borgarinnar er ACF Fiorentina. Liðið hefur tvisvar orðið
italskur meistari (1956 og 1969), fimm sinnum bikarmeistari (síðast 2001) og
sigraði í Evrópukeppni bikarhafa 1961 (vann þá Glasgow Rangers). Liðið komst í
úrslit í sömu keppni 1962, en tapaði þá fyrir Atlético Madrid. Liðið komst
einnig í úrslit í Evrópukeppni meistaraliða 1957 (tapaði þá fyrir Real Madrid)
og í úrslit í Evrópukeppni félagsliða 1990 (tapaði þá fyrir Juventus.

Toskana er auðvitað frægt fyrir matargerð, en sagt er að frönsk matargerðarlist
eigi upptök sín í því þegar Katrín af Medici giftist Hinriki II Frakkakonungi
1533 og flutti með sér flokk matsveina frá Flórens. Við borgina eru sérstaklega
kenndir réttirnir trippa alla fiorentina (soðnar kýrvambir) og bistecca
fiorentina (þverhandarþykk T-bein steik af chianina nauti, grilluð án krydds).
Auk þess eru í borginni framleiddar margar gerðir san giovese víns og ólífuolíu.



https://is.wikipedia.org/wiki/Efnafr%C3%A6%C3%B0i

Efnafræði er sú grein vísindanna sem fjallar um þau efni, sem finnast í
heiminum, jafnt frumefni sem samsett efni.

Þær eindir sem efnafræðin fæst við eru frumeindir (atóm) og sameindir.
Frumeindirnar eru samsettar úr þremur gerðum smærri einda - rafeindum,
róteindum, og nifteindum. Nifteindir og róteindir koma ekki fyrir í efnahvörfum
nema í kjarnefnafræði þó er undantekning: stakar róteindir sem eru í raun H+
jónir gera það aftur á móti í sýru-basa hvörfum.

Frumefnunum er skipt upp í töflu sem sýnir eiginleika þeirra og byggingu.
Dímítrí Mendeléf kynnti þessa töflu fyrstur manna til sögunnar og kom hún í stað
margra fyrri tilrauna manna til þess að búa til slíka töflu. Taflan er þekkt sem
lotukerfið, stundum kölluð frumefnataflan.

Frumeindir (atóm) tengjast saman og mynda stærri eindir sem kallast sameindir.
Til dæmis er súrefni, sem er táknað í lotukerfinu með bókstafnum O, svo til
aldrei fljótandi um eitt og sér í náttúrunni, heldur eru yfirleitt tvö
súrefnisatóm samföst - ritað sem sameindaformúla: O2. Eitt af algengustu
efnasamböndum náttúrunnar hér á jörð er vatn, sem er samsett úr tveimur
vetnisfrumeindum (H) og einni af súrefni: H2O.

Efnafræðitilraunir eru oft framkvæmdar við ákveðinn hita og loftþrýsting, s.k.
staðalaðstæður.



https://is.wikipedia.org/wiki/Cristiano_Ronaldo

Cristiano Ronaldo (fullt nafn Cristiano Ronaldo dos Santos Aveiro, fæddur 5.
febrúar 1985) er portúgalskur knattspyrnumaður. Ronaldo er framliggjandi
miðjumaður og vinstri kantmaður.

Hann hóf feril hjá Sporting Lissabon en var síðan keyptur til Manchester United
þar sem hann gerði garðinn frægan. Hann leikur nú með spænska liðinu Real Madrid
en hann var keyptur til liðsins frá United á 80 milljónir punda í júní 2009.
Hann var kjörinn knattspyrnumaður ársins af FIFA árið 2008, 2013, 2014 og 2016.

Leikni Ronaldo með boltann er mikil og er hann með mestu jafnvígur á báða fætur
og getur því spilað báðum megin á vellinum. Hann er þekktur fyrir skærin sem
hann tekur og fær bæði hrós og gagnrýni fyrir þau. Á öðru tímabili sínu hjá
Manchester breyttist leikstíllinn úr einmenningsleik í liðsleik en líklega er
Maradona ein af fyrirmyndum hans hvað varðar sólun og skæri.

Ronaldo fæddist þann 5. febrúar 1985 kemur frá Funchal á Madeira-eyjum. Hann var
yngsti sonur foreldra sinna, Maria Dolores dos Santos Aveiro og José Dinis
Aveiro. Hann fékk seinna nafn sitt í höfuð á þáverandi Bandaríkjaforseta Ronald
Reagan, en Reagan var í miklu uppáhaldi hjá föður Ronaldo. Ronaldo á einn eldri
bróður, Hugo, og tvær eldri systur, þær Elma og Liliana Cátia. Ronaldo á einn
son en hefur ekki gefið upp hver barnsmóðirin er.

Þegar Ronaldo var tólf ára var hann farinn að hlaupa af sér fullorðna menn og
gat því hæglega spilað með eldri flokkum í félagi sínu. Ferilinn hóf hann hjá
Nacional stærsta liði Madeira eyja, en fór fljótlega til Sporting Lissabon og í
fyrsta leik sínum skoraði hann tvö mörk, draumabyrjun hjá liðinu sem hann hafði
alla tíð haldið með. Alex Ferguson tók eftir honum í æfingaleik sem Manchester
United spilaði við Sporting Lissabon og fékk strax áhuga á að fá hann til liðs
við Manchester United. Lærisveinar hans sögðu við hann að hann yrði að kaupa
þennan dreng og svo fór að hann var keyptur haustið 2003.

Fyrsti leikur Ronaldos fyrir Manchester United var gegn Bolton Wanderers í 4-0
sigri. Hans fyrsta mark úr aukaspyrnu var hins vegar gegn Portsmouth þann 1.
nóvember 2003 í 3-0 sigri þeirra rauðklæddu.

Ronaldo er bæði framherji og vinstri kantmaður en aðallega vinstri kantmaður.
Treyja hans er númer 7 en margir hafa einmitt borið þetta númer hjá liðinu, til
dæmis David Beckham og Eric Cantona. Leikni Ronaldo með boltann er mikil og er
hann jafnvígur á báða fætur og getur því spilað báðum megin á vellinum. Hann er
þekktur fyrir skærin sem hann tekur og fær bæði hrós og gagnrýni fyrir þau. Á
öðru tímabili sínu hjá Manchester breyttist leikstíllinn úr einmenningsleik í
liðsleik en líklega er Diego Maradona ein af fyrirmyndum hans hvað varðar sólun
og skæri.

Fyrsti landsliðsleikur Ronaldo var fyrir Portúgal gegn Kasakstan haustið 2003 og
skoraði hann eina mark liðs síns í upphafsleik Evrópumeistaramótsins 2004 gegn
Grikkjum. Ronaldo er fyrirliði portúgalska landsliðsins. Árið 2016 varð Ronaldo
Evrópumeistari með landsliðinu.



https://is.wikipedia.org/wiki/Bj%C3%B3r_%C3%A1_%C3%8Dslandi

Bjór á Íslandi er framleiddur af fimm íslenskum brugghúsum. Langstærstu
framleiðendurnir eru Ölgerðin Egill Skallagrímsson og Vífilfell. Mest af þeim
bjór sem framleiddur er á Íslandi er ljós lagerbjór með 4,5-5,5% áfengismagn.
Sala á áfengu öli var bönnuð á Íslandi frá upphafi bannáranna 1915 til 1. mars
1989 sem var kallaður „bjórdagurinn“ eða „B-dagurinn“ og þykir sumum við hæfi að
gera sér dagamun þennan dag æ síðan. Íslenska ríkið hefur einkarétt á smásölu
áfengis og er salan í höndum Áfengis- og tóbaksverslunar ríkisins (ÁTVR).
Áfengisgjald sem er lagt á bjór á Íslandi er annað hæsta í Evrópu. Hæst er
gjaldið í Noregi.

Öl var helsti áfengi drykkurinn á Íslandi fram eftir öldum og ölhitun hefur
þekkst á landinu frá landnámi. Öl var ýmist kallað öl eða mungát. Hluti
innihaldsins fyrir ölgerðina, s.s. malt og mjaðarlyng (pors), var gjarnan
innfluttur en hugsanlega hafa innlendar jurtir á borð við vallhumal, mjaðjurt og
augnfró verið notaðar til að krydda ölið í stað mjaðarlyngs. Þetta óhumlaða öl
gat skemmst vegna skjaðaks. Ölgögn til heimabruggunar öls voru til víða og
jafnvel sérstök hituhús þar sem bruggunin fór fram. Heimildir eru til um bruggun
öls á biskupsstólunum og í klaustrunum. Malt virðist hafa verið álitin
nauðsynjavara.

Á miðöldum var farið að nota orðið bjór yfir innflutt öl kryddað með humlum
fremur en mjaðarlyngi eða öðrum jurtum. Þetta innflutta öl hafði mun meira
geymsluþol en hið innlenda. Innflutta ölið var kallað Prýssing, Hamborgaraöl,
Rostokkaröl og Lýbikuöl eftir uppruna þess en hefðbundna mjaðarlyngsölið porsöl
eða porsmungát til aðgreiningar. Íslendingar keyptu öl bæði af verslunarskipum
og duggurum (sem drukku það nær eingöngu þar sem það skemmdist síður en vatn í
tunnum). Sumar heimildir geta þess að Íslendingar hafi verið svo sólgnir í
innflutt öl að þegar kaupstefnur voru hafi þeir sest að hjá skipum kaupmanna og
drukkið þar til birgðirnar voru uppurnar. Eftir að hert var á
verslunareinokuninni undir lok 17. aldar varð brennivín algengari drykkur þar
sem hagkvæmara var fyrir kaupmanninn að flytja það inn.

Á 19. öld jukust vinsældir bjórs aftur, einkum innflutts bjórs frá Þýskalandi og
Danmörku en einnig enskra tegunda. Mikið hefur líklega verið framleitt af bjór í
heimahúsum ef miðað er við magn innflutts maltextrakts á þessum tíma. Bakarar
brugguðu öl til að viðhalda geri sem þeir notuðu til brauðgerðar og gátu þá selt
aukaafurðina, ölið, sérstaklega á stöðum utan Reykjavíkur þar sem innfluttur
bjór var sjaldséðari. Einhverjar tilraunir voru til ölgerðar í atvinnuskyni í
Reykjavík, meðal annars í húsi Ísafoldarprentsmiðju af Guðmundi Lambertsen
kaupmanni sem rak þar litla verslun eftir miðja öldina. Fram að áfengisbanninu
var bjór seldur í almennum verslunum.

1891 var fyrsti ölskatturinn settur á í Danaveldi og miðaðist við allt öl með
meira en 2,25% vínandamagn. Léttöl var þá auglýst sem „skattefri“. 1917 var nýtt
skattþrep tekið upp fyrir lager léttöl en undanþegið var þá aðeins yfirgerjað
öl, hvítöl og svokallað skipsöl. Ölgerðir sem auglýstar voru í íslenskum
dagblöðum um og eftir aldamótin 1900 voru lageröl eða „bajerskt öl“, porter,
maltextrakt (maltöl), Vínaröl, hvítöl, pilsner og export (sterkt öl) frá dönsku
brugghúsunum Carlsberg, Tuborg, Marstrands bryggerier og De forenede bryggerier.

1915 gekk algjört áfengisbann í gildi á Íslandi en 1922 var leyft að selja
léttvín vegna viðskiptasamninga við Spán. 1. febrúar 1935 var bannið afnumið
alveg fyrir flestar tegundir áfengis í kjölfar þjóðaratkvæðagreiðslu nema áfengt
öl. Ástæður þess eru flóknar: Í upphaflegum drögum að fremur ströngum
áfengislögum árið 1934 var gert ráð fyrir því að hægt yrði að heimila
framleiðslu á áfengu öli í landinu, en annars var í lögunum bann við framleiðslu
alls áfengis. Pétur Ottesen sem mælti fyrir hagsmunum bindindismanna setti sig
mjög upp á móti þessu ákvæði. Hermann Jónasson sagðist þá vera mótfallinn
innflutningi á áfengu öli þar sem það myndi kosta landið gjaldeyri sem að mestu
rynni til Danmerkur. Ákvæðinu var þá breytt í bann við innflutningi á áfengu
öli. Rökin sem ýmsir ræðumenn færðu fyrir þessu voru þau að bjórdrykkja leiddi
til áfengisfíknar meðal unglinga, að ölið sem er ódýrara en sterka vínið yki
áfengisdrykkju meðal verkafólks, og að auðvelt myndi reynast að stemma stigu við
smygli á öli, en meginröksemd stuðningsmanna laganna var sú að þau myndu uppræta
heimabrugg og smygl á áfengi. Eftir stóð að þegar lögin voru samþykkt var í þeim
lagt bann við innflutningi og sölu á áfengu öli.

Ljóst léttöl (oft kallað „pilsner“), óáfengur mjöður, maltöl og dökkt öl sem er
kallað ýmist hvítöl eða jólaöl, var framleitt á bannárunum og framleiðslan hélt
áfram eftir 1935. Mörkin voru dregin við 2,25% vínandamagn. Ölgerðin Egill
Skallagrímsson var stofnuð 1913 þegar fyrir lá að af áfengisbanninu yrði þannig
að hún framleiddi til að byrja með aðeins óáfengt öl. Ölgerðin Þór var stofnuð í
Reykjavík 1930 og keppti við Egil um sölu á léttum bjór og lageröli þangað til
Egill eignaðist Þór árið 1932. 1966 hóf Sana hf á Akureyri framleiðslu á
léttöli. 1978 sameinaðist það reykvíska dreifingarfyrirtækinu Sanitas.

Á stríðsárunum fékk Ölgerðin undanþágu til þess að framleiða áfengan bjór, Polar
Ale, fyrir breska setuliðið og þegar Varnarliðið tók við Keflavíkurstöðinni var
íslenskur bjór framleiddur til sölu þar með sérstakri undanþágu. Þessi bjór var
4,5% að styrkleika og nefndist einfaldlega Export Beer en landsmenn nefndu hann
Egil sterka til 1960 þegar hann var nefndur Polar Beer. 1966 hóf Sana hf. á
Akureyri einnig framleiðslu áfengs öls til útflutnings sem nefndist Thule
Export. 1984 kom síðan Viking Beer á markað. Þessi bjór var mest fluttur út auk
þess sem erlend sendiráð höfðu undanþágu frá bjórbanninu og hægt var að kaupa
hann í fríhöfninni á Keflavíkurflugvelli til neyslu á staðnum.

1965 var áhöfnum flugvéla og flutningaskipa leyft að taka með sér takmarkað magn
bjórs inn í landið. 15. desember 1979 keypti Davíð Scheving Thorsteinsson kassa
af bjór í fríhöfninni á leið sinni til landsins og bar fyrir sig jafnræðisreglu
þegar hann var stöðvaður í tollinum. Eftir það var öllum ferðamönnum til
landsins leyft að taka með sér ákveðið magn bjórs en það ár (1980) fengust þar
einungis þrjár tegundir af innfluttum bjór: Löwenbräu, Beck's og Carlsberg.
Íslenskur bjór hafði ekki fengist þar um nokkurt skeið.

Oft var deilt um bjórbannið og lagafrumvörpum var stefnt gegn því nokkrum sinnum
en fengust aldrei samþykkt. Eftir 1970 voru stofnuð fyrirtæki um innflutning og
sölu vín- og ölgerðarefna sérstaklega ætluðum fyrir heimabruggun. Þó nokkuð var
deilt um þennan innflutning og rætt um að banna hann. Árið 1978 kom germálið upp
þegar fjármálaráðuneytið lagði til að allt ger yrði tekið af svokölluðum
„frílista“ yfir vörur sem hver sem er mátti flytja inn. Ríkið hafði raunar haft
einkasölu á geri frá breytingu sem gerð var á áfengislögunum 1928 til 1970 eða
þar um bil þegar innflutningur á geri var gefinn frjáls. Gereyðingarfrumvarpið
svokallaða dagaði raunar uppi á þingi, rétt eins og bjórfrumvörpin.

1983 opnaði Gaukur á Stöng í Reykjavík, en staðurinn var ölkrá að þýskri
fyrirmynd. Þar sem ekki var heimil sala bjórs tóku eigendur staðarins upp á því
að selja svokallað „bjórlíki“, blandaðan drykk sem minnti á bjór en flestum bar
saman um að stæðist ekki samanburð við fyrirmyndina. Bjórlíkið varð þó svo
vinsælt að ástæða þótti til að banna sölu þess árið 1985.

Banni við sölu bjórs var ekki aflétt fyrr en 1. mars 1989. Fyrsta daginn fengust
fimm bjórtegundirnar í Vínbúðum í Reykjavík, Egils Gull frá Ölgerðinni,
Löwenbräu, Sanitas Pilsner og Sanitas Lageröl frá Sanitas og Budweiser frá
Bandaríkjunum, en fljótlega bættust við innfluttu tegundirnar Kaiser Premium frá
Austurríki og Tuborg og seinna Pripps frá Danmörku. Fljótlega eftir það varð
bjór aftur vinsælasti áfengi drykkur landsins, einkum lagerbjór, en á síðustu
árum hafa vinsældir annarra gerða bjórs aukist talsvert með tilkomu nýrra
innlendra tegunda.

Á 10. áratugnum var samkeppni milli ölgerðana hörð og allt kapp lagt á að
tryggja markaðshlutdeild vörumerkja þeirra (Egils Gull, Viking og Thule) í
ljósum lagerbjór. Oft tók samkeppnin á sig skrýtnar myndir þar sem ekki var
leyfilegt að auglýsa með hefðbundnum hætti. 1994 breytti Sanitas nafni sínu í
Víking hf (eftir vinsælustu bjórtegund fyrirtækisins) og 1997 sameinaðist það
Sól hf. 2001 sameinaðist þetta fyrirtæki Vífilfelli. Bruggverksmiðja
fyrirtækisins var áfram rekin á Akureyri. 2005 opnaði fyrsta örbrugghús
landsins, Bruggsmiðjan, á Árskógssandi við Eyjafjörð. Tvö örbrugghús bættust
síðan við árið 2007; Mjöður hf. í Stykkishólmi og Ölvisholt brugghús í
Flóahreppi. Árið 2010 var síðan örbrugghúsið Borg brugghús opnað hjá Ölgerðinni.
Þessi brugghús hafa mjög litla framleiðslugetu miðað við stóru
bruggverksmiðjurnar tvær en geta nýtt sér sveigjanlegri framleiðslulínu til að
bregðast hraðar við þróun markaðarins. Þau stunda einnig útflutning í litlum
mæli.

Sem fyrr segir hefur íslenska ríkið einkarétt á smásölu áfengra drykkja í
smásöluverslunum og rekur í þeim tilgangi Áfengis- og tóbaksverslun ríkisins
(ÁTVR). Samkvæmt áfengislögum sem sett voru 1998 þarf leyfi til innflutnings til
endursölu, heildsölu, smásölu eða framleiðslu áfengis á Íslandi. Undantekning er
að öllum er frjálst að flytja inn áfengi til eigin nota svo fremi að ekki sé
verslað af innlendum seljenda. Samkvæmt 10. grein þeirra laga hefur ÁTVR
einkarétt á smásölu áfengis. Skilningur flestra á þessu er sá að að einkaaðilar
geta einvörðungu stundað endursölu á sviði heildsölu áfengis eða áfengisútsölu
en það þýðir að áfengisins sé neytt á staðnum. Hins vegar hefur oftar en einu
sinni verið sett fram frumvarp til laga um sölu léttvíns og bjórs í almennum
verslunum en það hefur ekki náð að ganga fram.

Í könnunum sem gerðar voru árið 2002 sagðist 62% svarenda á aldrinum 15-80 ára
hafa drukkið bjór einu sinni eða oftar á síðastliðnum þremur mánuðum. Eftir að
sala bjórs var lögleidd hafa seldum alkóhóllítrum sterks áfengis fækkað en
heildarsala alkóhóllítra aukist. Rétt er að vekja athygli á verulegum
mælingavanda þar sem erlendum ferðamönnum hefur fjölgað stórlega á tímabilinu.
Samkvæmt Lýðheilsustöð er „meiri áfengisneysla síðustu ára […] að stórum hluta
vegna aukinnar neyslu á bjór. Íslenskir karlmenn eru að jafnaði að drekka áfengi
mun oftar en áður og stærri hluti kvenna drekka nú áfengi en áður.“ Bjórneysla á
mann á Íslandi var árið 2007 meiri en í Noregi og Svíþjóð en minni en í flestum
öðrum Evrópulöndum. samkvæmt opinberum tölum sem þó innihalda ekki innflutning
ferðamanna né heldur vínáhugamanna til eigin nota. Erfitt er að aðgreina neyslu
erlendra ferðamanna á Íslandi. Frá 2007 hefur áfengisneysla dregist saman
samkvæmt tölum OECD og var árið 2010 lítið meiri en áfengisneysla á Ítalíu og
nokkuð minni en neysla í Noregi og Svíþjóð.

Vegna banns við áfengisauglýsingum hafa sum brugghús á Íslandi farið þá leið að
framleiða léttöl með minna en 2,25% áfengismagn sem heita sama nafni og nota
sama merki og sterkari tegundin. Orðið „léttöl“ eða áfengisprósenta koma þá
fyrir með smáu letri einhversstaðar á auglýsingunni. Oft er síðan nánast
ómögulegt að finna léttölið í búðum vegna þess hve lítið er framleitt af því, ef
nokkuð, enda megintilgangurinn aðeins að auglýsa hina eiginlegu bjórtegund.

Hvítöl eða jólaöl er sætt, óáfengt öl sem algengt er að drekka á jólum á
Íslandi. Í Reykjavík fæst þetta öl frá Ölgerðinni Egill Skallagrímsson, en áður
fyrr var því tappað á brúsa sem fólk kom með sjálft.



https://is.wikipedia.org/wiki/Austr%C3%B3mverska_keisarad%C3%A6mi%C3%B0

Austrómverska keisaradæmið (oft einnig kallað Býsansríkið eða Miklagarðsríkið)
var ríki sem varð til þegar Rómaveldi var varanlega skipt í tvennt, árið 395.
Hitt ríkið var kallað það vestrómverska.

Skipting Rómaveldis í austur og vestur átti rætur sínar að rekja til ársins 285
þegar Diocletianus og Maximianus skiptu með sér völdum. Ríkið var aftur sameinað
undir einum keisara árið 324 þegar Konstantínus mikli stóð uppi sem sigurvegari
í baráttu við Licinius. Árið 330 gerði Konstantínus Konstantínópel (sem áður hét
Byzantion) að nýrri höfuðborg Rómaveldis og varð borgin síðan höfuðborg
Austrómverska ríkisins. Eftir dag Konstantínusar var Rómaveldi ýmist stjórnað af
einum, tveimur eða þremur keisurum í senn. Árið 394 tryggði Theodosius 1. stöðu
sína sem keisari yfir öllu heimsveldinu en þegar hann lést árið 395 var ríkinu
skipt í austur og vestur á milli sona hans Arcadiusar og Honoriusar. Þessi
skipting Rómaveldis reyndist vera varanleg og var helmingunum tveimur stjórnað
af mismunandi keisurum þangað til Vestrómverska keisaradæmið leið undir lok árið
476 og það austrómverska stóð eitt eftir.

Ríkið náði mestri útbreiðslu á valdatíma Justinianusar 1., sem var keisari á
árunum 527 – 565, en hann stefndi að því að vinna á sitt vald öll þau landssvæði
sem áður höfðu tilheyrt Rómaveldi. Þessi stefna Justinianusar tókst ekki en
honum tókst þó, með hjálp Belisariusar, helsta hershöfðingja síns, að leggja
undir sig bæði Norður-Afríku, af Vandölum, og Ítalíu, af Austgotum. Fljótlega
eftir dauða Justinianusar fór ríkið þó að minnka aftur því árið 568 réðust
Lombarðar inn í Ítalíu og hertóku stóran hluta skagans.

Á 7. öldinni misstu Austrómverjar öll sín landsvæði fyrir botni Miðjarðarhafs og
í Norður-Afríku í hendur Araba. Auk þess misstu þeir stór landssvæði á
Balkanskaganum í hendur Búlgara.

Ríkið fór aftur að stækka undir stjórn Leo 3. (717 – 741), og á næstu öldum
styrktist staða þess á Balkanskaganum og í Anatólíu. Ríkið náði nýjum hápunkti á
tíma Basileiosar 2. (976 – 1025) og náði á þeim tíma frá suður-Ítalíu í vestri
til Armeníu í austri.

Eitt stærsta áfallið sem dundi á Austrómverska keisaradæminu í sögu þess var
þegar krossfarar fjórðu krossferðarinnar, sem voru á leið til Egyptalands,
flæktust inn í deilur á milli Feneyjinga og Austrómverja. Afleiðing þessa var sú
að krossfararnir réðust inn í Austrómverska ríkið og hertóku Konstantínópel árið
1204. Krossfararnir stofnuðu þá ríki með höfuðborg í Konstantínópel sem kallað
hefur verið Latneska keisaradæmið og stóð til ársins 1261. Þrjú önnur ríki urðu
til á þeim svæðum sem áður tilheyrðu Austrómverska ríkinu. Stærst af þeim var
Keisaradæmið í Níkeu sem árið 1261 náði aftur Konstantínópel á sitt vald og
endurreisti þar með Austrómverska keisaradæmið.

Keisaradæmið stóð til allt fram til ársins 1453 (þó í nokkuð mikið smækkaðri
mynd), þegar Tyrkir náðu loks Konstantínópel. Það var helsta vígi
rétttrúnaðarkirkjunnar, enda patríarkinn í Konstantínópel opinberlega „fremstur
meðal jafningja“ af leiðtogum kirkjunnar.



https://is.wikipedia.org/wiki/Atlantshafsbandalagi%C3%B0

Atlantshafsbandalagið (einnig NATÓ eftir enskri skammstöfun á nafni þess: North
Atlantic Treaty Organisation eða OTAN eftir franskri skammstöfun á heiti þess,
(l'Organisation du Traité de l'Atlantique Nord)) er hernaðarbandalag. Skrifað
var undir stofnsáttmála bandalagsins í Washington D.C. 4. apríl 1949.

Kjarni bandalagsins er 5. grein stofnsáttmálans þar sem því er lýst yfir að árás
á eitt bandalagsríki í Evrópu eða Norður-Ameríku jafngildi árás á þau öll. Sú
grein var hugsuð til að gera Sovétríkjunum það ljóst að innrás inn í
Vestur-Evrópu jafngilti stríðsyfirlýsingu við Bandaríkin og allan hernaðarmátt
þeirra. Á móti stofnuðu Sovétríkin ásamt bandamönnum sínum í Austur-Evrópu
Varsjárbandalagið. Hernaðarbandalögin tvö léku síðan aðalhlutverk í
Kaldastríðinu og því vígbúnaðarkapphlaupi og kjarnorkuvopnavæðingu sem einkenndu
það. Innrás Sovétmanna í Vestur-Evrópu varð aldrei að veruleika og 5. grein
NATO-samningsins hefur aðeins verið notuð einu sinni en það var 12. september
2001 eftir hryðjuverkaárás á Bandaríkin.

Lög um inngöngu Íslands í NATO voru samþykkt á Alþingi, 30. mars 1949. Þau voru
mjög umdeild og talsverðar óeirðir urðu í sambandi samnþykkt þeirra á
Austurvelli. Andstæðingar NATO-aðildar kröfðust þjóðaratkvæðis um þetta
mikilvæga mál en ekki var orðið við því. Hins vegar var því lofað að aldrei yrði
erlendur her á íslenskri grundu á friðartímum. NATO ásamt Bandaríkjaher rak
Keflavíkurherstöðina á Miðnesheiði frá 1951 til 2006.

Þýskaland gekk í sambandið sem Vestur-Þýskaland, landsvæðið sem áður var
Austur-Þýskaland varð hluti af NATÓ með sameiningu þýsku ríkjanna árið 1990.



https://is.wikipedia.org/wiki/Alaskal%C3%BAp%C3%ADna

Alaskalúpína (fræðiheiti: Lupinus nootkatensis) er 30 til 90 sentimetra há
fjölær jurt af ertublómaætt. Hún ber blá eða fjólublá blóm. Alaskalúpína hefur
lengi verið notuð í landgræðslu á Íslandi en er upprunalega frá Alaska.
Alaskalúpína er ágeng tegund á Íslandi.

Kjörlendi lúpínu eru melar, áreyrar og mólendi. Hún er dugleg að koma sér á legg
þar sem lítill gróður er fyrir og græðir þannig upp ógróin svæði en getur einnig
dreift sér inn í gróin svæði og eytt úr þeim öllum öðrum gróðri.

Alaskalúpína er eilítið eitruð (beitarvörn) og sauðfé sem beitt er á
lúpínubreiður getur lamast ef það fær of mikið af eitrinu í sig. Þetta ætti þó
ekki að vera vandamál þar sem aðgengi að öðrum beitarplöntum er ótakmarkað.

Í samvinnu við Rhizobium-gerla getur lúpínan unnið köfnunarefni úr
andrúmsloftinu en þar sem þeir fyrirfinnast yfirleitt ekki í íslenskum jarðvegi
er skortur á þeim þó hamlandi þáttur á vöxt lúpínunar .

Lúpínan er góð á melum og söndum þar sem áfok er ekki mikið því henni er illa
við slíkt. Hún nýtir kraft Rhizobium-gerla til að vinna köfnunarefni úr
andrúmsloftinu og þarf því ekki áburðargjöf þó að hún nái betri fótfestu fái hún
léttan áburðarskammt fyrsta árið. Þar sem tegundin er fjölær en vex upp af rót á
ári hverju myndast mikil sina og lífræn efni í jarðveginum sem bætir
vaxtarskilyrðin fyrir komandi tegundir. Hún blómgast og setur fræ fyrst við 3
til 5 ára aldur. Um 70% allra frjóvgana hjá lúpínu eru vegna sjálfsfrjóvgunar en
restin verður við hjálp býflugna.

Tegundin er ljóselsk en hægt er að halda aftur af henni í byrjun útbreiðslu,
t.d. með beit búfjár. Alaskalúpína skilur eftir sig mjög næringarríkan jarðveg
og getur stundum hörfað undan öðrum tegundum t.d. eftir 30 ár.

Lirfur tegunda á borð við Melanchra pisi og Euxoa ochrogaster eru skaðvaldar sem
leggjast einkum á lúpínuna og valda þar usla. Fyrrnefnda tegundin veldur því að
laufið fellur en sú síðarnefnda dregur einungis úr vaxtargetu plöntunnar.

Á 18. öld komu lúpínur fyrst til Evrópu en heimkynni hennar eru sem fyrr segir í
Alaska og árið 1795 var hún fyrst notuð sem garðplanta í Englandi. Vinsældir
hennar sem slík jukust og talið er að hún hafi verið flutt til Svíþjóðar fyrst
árið 1840. Þar var nýting hennar sú sama og í Englandi en dreifðist svo út í
náttúrunni. Um sama leyti var henni sáð meðfram vegum og jarðbrautateinum í
Noregi til að binda jarðveg og hefur síðan verið náttúruleg tegund þar í landi.
Alaskalúpína er óalgeng í Finnlandi en hefur þó talist slæðingur frá 1986.

Elstu heimildir um lúpínu á Íslandi eru frá 1885 þar sem hún var notuð við
plöntutilraunir hjá Georg Schierbeck, landlækni í Reykjavík. Náði hún engri
útbreiðslu í það skiptið. Þá eru til heimildir um ræktun hennar í garðyrkjustöð
í Reykjavík árið 1911 og sem fyrr náði hún ekki að skapa sér vinsældir.

Árið 1945 safnaði Hákon Bjarnason, þáverandi skógræktarstjóri, fræjum af
alaskalúpinu við College-fjörð (Prins Vilhjálms-sundi) á vesturströnd Alaska og
flutti til Íslands. Sá Hákon að þar væri komin tilvalin landgræðslutegund. Var
hún prófuð á ólíkum svæðum og við ólík skilyrði áður en hún var tekin upp sem
ein af aðaltegundum Landgræðslunnar.

Árið 2016 var talið að alaskalúpína þeki að lágmarki 314 ferkílómetra á Íslandi
eða um 0,3% lands.



https://is.wikipedia.org/wiki/Velska

Velska (Cymraeg eða y Gymraeg) er brýþonskt tungumál í keltnesku málaættinni
talað í Wales, einkum norð-vestast, og á svæðum á Englandi nálægt landamærunum
við Wales. Velska hefur verið þekkt undir ýmsum heitum í gegnum söguna, meðal
annars „breska“ og „kambríska“.

Samkvæmt breska manntalinu árið 2011 tala 19 % allra Walesbúa eldri en þriggja
ára velsku eða 562.000 manns. Þar af geta 77 % (431.000 manns) talað, lesið og
skrifað velsku. 73 % allra Walesbúa eða 2,2 milljónir manns segjast hafa enga
velskukunnáttu. Bera má þetta saman við manntalið árið 2001, þar sem 20,8 %
Walesbúa sögðust geta talað velsku, þar af 57 % (315,000 manns) reiprennandi.

Árið 2011 varð velska opinbert mál í Wales með nýjum lögum sem tóku gildi þá.
Velska er eina opinbera tungumálið á Bretlandi; enska og önnur tungumál hafa
enga opinbera stöðu.

Velska varð til sem greinanlegt tungumál á 6. öld. Frummál velsku var breska,
sem bretónska, kornbreska og kúmbríska eiga allar rætur að rekja til.

Fjögur tímabil einkennast sögu velsku en takmörkin eru frekar ónákvæm:
frumvelska, stuttu eftir að tungumálið skildi sig frá bresku; fornvelska, sem
töluð var frá 9. til 12. aldar; miðvelska, töluð frá þeim tíma til 14. aldar og
nútímavelska, töluð frá þeim tíma til dagsins í dag.

Heitið velska á rætur að rekja til enska orðsins Welsh sem Engilsaxar notuðu til
að lýsa Walesbúum. Orðið þýðir „erlent mál“. Velska orðið yfir tungumálinu er
Cymraeg en landið sjálft heitir Cymru.

Velska hefur verið töluð í Wales í gegnum alla söguna en það var árið 1911 sem
tungumálið varð minniháttar mál. Þá töluðu 43,5 % Walesbúa velsku. Þó
að tungumálið væri á niðurleið í gegnum árin sem fylgdu dó það ekki út
fullkomlega. Í byrjun 21. aldar fór velskumælendum að fjölga aftur. Frá og með
árinu 2004 töluðu 21,7 % Walesbúa velsku, miðað við 20,8 % árið 2001 og 18,5 %
árið 1991. Manntalið árið 2011 sýnir þó að velskumælendum hefur fækkað í 562.000
manns eða 19 % mannfjöldans. Manntalið leiðir líka í ljós að velskumælendum
hefur fækkað töluvert á kjarnasvæðum í Norður-Wales, það að segja í Ceredigion
og Carmarthenshire. Þar tala nú færri en 50 % Walesbúa velsku í fyrsta sinn í
sögunni.

Velskumælendur annars staðar á Bretlandi hafa ekki verið taldir í manntölum.
Árið 1993 gaf velska sjónvarpsstöðin S4C út niðurstöður úr könnun á fjölda
þeirra sem tala eða skilja velsku, og talið var að um það bil 133.000 manns
töluðu velsku á Englandi á þeim tíma, þar af 50.000 manns á Stór-Lundúnasvæðinu.

Einu sinni talaði stór fjöldi Walesbúa eingöngu velsku. Á 20. öld hurfu
velflestir þeirra sem töluðu aðeins velsku en frá og með manntalinu árið 1981
var lítill fjöldi þeirra eftir. Langflestir velskumælendur tala líka ensku (nema
þeir sem búa í Argentínu, sem tala spænsku). Þrátt fyrir það vilja margir
velskumælendur heldur tjá sig á velsku. Tungumálið sem verður fyrir valinu er
mismunandi eftir sviðum og samfélagslegum aðstæðum. Oft er skipt á tungumálum í
sama samtali.

Flestir þeirra sem hafa velsku að móðurmáli búa í Norður- og Vestur-Wales,
aðallega í Gwynedd, Conwy, Denbighshire (Sir Ddinbych), á Öngulsey (Ynys Môn), í
Carmarthenshire (Sir Gâr), Norður-Pembrokeshire (Sir Benfro), Ceredigion, hlutum
af Glamorgan (Morgannwg) og Norðvestur- og Suðvestur-Powys. Þó er þá sem hafa
velsku að móðurmáli að finna í strjálbýli um allt Wales.

Þó að velska sé minniháttar tungumál óx stuðningur fyrir hana stöðugt á 20. öld
í samræmi við uppgang samtaka eins og þjóðernisstjórnmálaflokkurinn Plaid Cymru
sem stofnaður var árið 1925 og Cymdeithas yr Iaith Gymraeg (Félag velskrar
tungu) sem stofnað var árið 1962.

Lögin um velska tungu 1993 og lögin um velska ríkisstjórn 1998 tryggja það að
velska og enska séu jafnnotaðar eins mikið og hægt er. Velska þingið var stofnað
árið 1997. Þann 7. desember 2010 leiddi það í lög ráðstafanir í að þróa notkun
velskrar tungu í Wales. Lögin voru samþykkt af drottningunni þann 9. febrúar
2011. Með þessum lögum varð velska opinbert tungumál í Wales. Lögin áskilja
nokkrum opinberum stofnunum og einkafélögum til að veita þjónustur á velsku.

Árið 1993 var Velsk málnefnd (Bwrdd yr Iaith Gymraeg) stofnuð í þeim tilgangi að
auka notkun velskrar tungu í Wales. Málnefndin var lögð niður 31. mars 2012. Í
kjölfar þess var nýr nefndarmaður tilnefndur.

Síðan árið 2000 hefur verið skylda í öllum velskum skólum til að læra velsku til
16 ára aldurs. Þetta hefur haft mikil áhrif á að snúa hnignun velskrar tungu við
og leiðir til þess að allir sem alast upp í Wales hefur einhverja kunnáttu á
tungumálinu, jafnvel þeir sem eiga ekki velskumælandi foreldra.

Í Wales eru flest umferðarskilti á bæði velsku og ensku og oft en ekki alltaf
koma velsk örnefni á undan enskum. Í mörgum verslunum eru skilti á bæði velsku
og ensku en leiðbeiningar og upplýsingar á umbúðum eru sjaldnast á velsku. Texti
á peningaseðlum er ekki heldur á velsku en undantekning er eins punds myntir sem
gefnar voru út árin 1985, 1990 og 1995. Á þessum myntum stendur Pleidiol wyf i'm
gwlad „Trúr er ég landi mínu“ sem er lína úr velska þjóðsöngnum Hen Wlad Fy
Nhadau.

Velska hefur hlotið meiri áberandi stöðu síðan velskumælandi sjónvarpsstöðin S4C
var stofnuð árið 1982. Í upphafi voru 70 % sjónvarpsþátta sýndir í samútsendingu
við Channel 4. Síðan flaumrænum sjónvarpsútsendingum lauk í Suður-Wales 31. mars
2010 hefur allir þættir S4C verið á velsku. Kvöldfréttir BBC eru líka fáanlegar
á velsku. Frá árinu 1977 hefur breska ríkisútvarpið líka rekið velskumælandi
útvarpsstöð en hún heitir BBC Radio Cymru. Þó ekkert dagblað sé gefið út á
velsku er vikublað sem heitir Y Cymro („Walesbúinn“) og því er dreift um allt
Wales. Áætlað var að stofna velskt dagblað árið 2008 undir nafninu Y Byd
(„Veröldin“) en því var aflýst vegna lítillar eftirspurnar.

Síðan desember 2001 hefur breska ríkisstjórnin krafist þess að allir
innflytjendur tali ensku. Ekki er vitað hvort reglan eigi við um velsku. Eins og
er er nægilegt að kunna velska, ensku eða gelísku til þess að sækja um breskan
ríkisborgararétt.

Velska er rituð með latnesku stafrófi sem samanstendur af 28 bókstöfum. Tveir
þessara bókstafa eru tvístafir notaðir sem stakir bókstafir:

Á velsku er „w“ talið sérhljóð ásamt „a“, „e“, „i“, „o“, „u“ og „y“.
Bókstafurinn „j“ er notaður í mörgum venjulegum orðum sem eiga uppruna sinn á
ensku, til dæmis jam „sulta“, jôc „grín“ og garej „bílskúr“. Bókstafirnir „k“,
„q“, „v“, „x“ og „z“ eru notaðir í sumum íðorðum, til dæmis kilogram, volt og
zero, en í öllum tilfellum má nota velska bókstafi í staðinn: cilogram, folt og
sero. Á 16. öld var „k“ víða notað en þegar nýja testamentið var gefið út á
velsku var byrjað að nota „c“ í staðinn. Ástæðan fyrir því var sú að prentarar
voru ekki með nógu marga „k“-stafi til þess að prenta velsk orð.

Tvíbroddur er notaður til þess að tákna löng sérhljóð, til dæmis man „staður“ og
mân „fíngerður, lítill“.

Hljóðfræði velsku einkennist af fjölda hljóða sem eru ekki til á ensku og
sjaldan á öðrum evrópskum málum, það er að segja óraddað tannbergsmælt hliðmælt
önghljóð [ɬ], órödduð neflokhljóð [m̥], [n̥], og [ŋ̊] og óraddað sveifluhljóð
[r̥]. Áhersla er oftast á næstsíðasta atkvæði í margra atkvæða orðum.

Velsk orðhlutafræði er mjög svipuð þeim á öðrum keltneskum tungumálum og
einkennist af sérhljóðavíxlum í fyrsta atkvæði orða og svokölluðum „beygðum
forsetningum“. Þessar forsetningar bætast við persónufornöfnin sem eru andlögin
þeirra. Á velsku eru tvö kyn: karlkyn og kvenkyn. Nafnorð fallbeygjast ekki. Það
eru nokkrar ólíkar endingar sem tákna fleirtölu og tvær endingar sem tákna
eintölu. Í velsku talmáli beygjast aðalsagnir ekki eftir persónu en
hjálparsagnir beygjast. Í bókmenntamáli beygjast aðalsagnir líka.

Grunnorðaröðin á velsku er sögn–framlag–andlag. Hjálparsagnir eru notaðar mjög
oft í sagnliðum. Nútíð er mynduð með hjálparsögninni bod „að vera“ og
aðalsögninni, sem er í rauninni sagnnafnorð, á eftir smáorðinu yn:

Í þessu dæmi er mae þriðju persónu nútíðarmynd sagnarinnar bod, og mynd er sögn
sem þýðir „að fara“. Ólokið horf sagnar í þátíð er myndað á svipaðan hátt.
Samsett framtíð og samsettur skildagaháttur eru bæði mynduð þannig.

Í þátíð, framtíð og skildagahætti beygjast allar sagnir. Þó er algengara í dag
að nota sagnnafnorð saman með beygðri mynd sagnarinnar gwneud „að gera“, þannig
að „eg fór“ getur annaðhvort verið Mi es i eða Mi wnes i fynd. Á velsku eru
smáorð á undan sögnum mjög algeng; mi í dæmi um það.

Á velsku er engin leið til þess að mynda aukasetningar. Í staðinn eru smáorð á
undan sögnum notuð ásamt sérstökum sagnmyndum.



https://is.wikipedia.org/wiki/Vatn

Vatn er lyktar-, bragð- og nær litlaus vökvi sem er lífsnauðsynlegur öllum
þekktum lífverum. Vatnssameindin er samansett úr tveimur vetnisfrumeindum og
einni súrefnisfrumeind og hefur því efnaformúluna H2O. Það eru 1,4 milljarðar
km³ vatns á Jörðinni sem þekja 71% af yfirborði hennar.

Vatn er fljótandi við stofuhita. Það frýs við 0 °C og suðumark þess er 100 °C
við einnar loftþyngdar þrýsting. Eðlismassi vatns er háður hitastigi þess og er
hann mestur þegar hitastig þess er 4 °C. Heitara vatn flýtur ofan á kaldara
vatni, nema að hitastigið sé undir 4 °C, en þá flýtur kaldara vatn ofan á
heitara. Þetta leiðir til þess að ísmyndun á sér stað við yfirborðið þegar vatn
frýs. Ís er svo allmiklu eðlisléttari en vatn, þannig að hann flýtur ofan á.
Vatn getur orðið undirkælt, það er að segja það getur haft hitastig undir
frostmarki án þess að frjósa, en þá myndast stundum ís við botninn án þess að
fljóta upp og kallast það botnstingull.

Við suðumark breytist vatnið úr fljótandi formi í loftkennt form, gufu. Þegar
vatn sýður, myndast litlar gufubólur hvar sem vera skal í vökvanum, fljóta upp
að yfirborði og eykst þá rúmmál þeirra á leiðinni upp vegna lækkandi þrýstings.
Við yfirborðið opnast gufubólurnar og gufan sleppur út.

Hin þrjú form vatns, það er fast, fljótandi og loftkennt, geta verið öll til
staðar í einu og haldið jafnvægi ef hitastigið er 0,01 °C (273,16 K). Þetta
hitastig er þess vegna kallað þrípunktur (triple point) vatns.



https://is.wikipedia.org/wiki/T%C3%ADmi

Tími er hugtak um huglægu víddina (eða aðferðina) þar sem að breyting gerist.
Tími hefur verið mældur í fleiri aldir en á misnákvæman hátt en mælingar eru
byggðar á alþjóðlega einingakerfinu þar sem að grunneining tíma er sekúnda.

Til að mæla og ákvarða tíma eru venjulega notaðar tímaeiningar sem eru ekki
hluti af SI kerfinu, þ.e. mínútur, klukkustundir, dagar o.s.frv. Þessar einingar
eru þó venjulega notaðar í sambland við SI kerfið. Til hæginda notum við klukkur
(og dagatöl) sem að segja okkur hvað tímanum líður og þar með getum við áætlað
hversu langur tími er liðin frá því að eitthvað gerðist (einhver breyting varð)
eða hversu langt það er í að eitthvað gerist (hversu langt er til jóla til að
mynda).

Við tölum um að klukkan sé t.d. 5:07:10 — sem er lesið sjö mínútur og 10
sekúndur yfir fimm — sem þýðir í raun að 18.430 sek. séu frá miðnætti (5,7 og 10
samanlagt í sexagesimal kerfinu eru 5 x 60 2 + 7 x 60 1 + 10 x 60 0 = 18.430
{\displaystyle 5x60^{2}+7x60^{1}+10x60^{0}=18.430} ), við vitum þá einnig að
67.970 sekúndur eru til miðnættis (næsta dags), því að í einum degi eru 24
klukkustundir eða u.þ.b. 86.400 sek (sekúndu fjöldi daga er breytilegur skv.
sumum tímakerfum, sjá GMT). Deginum er ýmist skipt upp í tvisvar sinnum 12
klukkustundir eða 24 klukkustundir (hertími). Þegar honum er skipt upp í 12
klukkustundir er talað um tíma liðin frá hádegi (eftir hádegi, skammstafað e.h.)
og miðnætti (e.m. eða f.h., fyrir hádegi), en í 24-klukkustundakerfinu er alltaf
talað um tíma frá miðnætti.

Fortíð og framtíð eru hugtök um það sem hefur þegar gerst og það sem á eftir að
gerast en fortíðinni er ekki hægt að breyta því að hún er þegar búin að gerast.
Framtíðin er hins vegar í stöðugri breytingu frá okkur séð en hún gæti einnig
verið fyrirfram ákveðin, að hluta eða algjörlega, án þess að við höfum aðgang að
því hvernig hún muni fara fram. Hún fer eftir orsökum og afleiðingum atburða sem
eru að gerast og eiga eftir að gerast.



https://is.wikipedia.org/wiki/Sp%C3%A6nska

Spænska (español eða castellano) er indóevrópskt tungumál af ætt rómanskra
tungumála. Málið á uppruna sinn í latínu. Það telst til undirflokksins
íberórómönsk mál og er annað til fjórða mest talaða tungumál í heimi. Um það bil
352 miljónir tala spænsku sem móðurmál (fyrsta mál), en ef þeir eru taldir með
sem hafa spænsku sem annað mál verða talendur 417 miljónir (upplýsingar frá
1999). Flestir spænskumælendur búa í Suður- og Norður-Ameríku auk Spánar.

Spánverjar kalla tungumál sitt „español“ (spænska) til að aðgreina það frá öðrum
þjóðatungum sem ensku eða frönsku. En til að aðgreina það frá öðrum tungumálum á
Spáni er það kallað „castellano“ (kastilíska). Önnur mál töluð á Spáni eru
galisíska, baskneska, katalónska og leónska, í Katalóníu og Baskalandi er
venjulega talað um kastilísku þegar átt er við spænsku. Annars staðar í heiminum
er málið ýmist kallað „español“ eða „castellano“, það fyrra mun algengara.



https://is.wikipedia.org/wiki/Sn%C3%A6fellsj%C3%B6kull

Snæfellsjökull (1.446 m) er smár jökull vestast á Snæfellsnesi og sá eini á því.
Undir Snæfellsjökli er virk eldstöð (eldkeila) sem hefur myndast við mörg gos,
síðast fyrir um 1.750 árum. Rekja má gossögu hans 700 þúsund ár aftur í tímann
og flest gosin í toppgígnum hafa ýmist verið sprengigos eða hraungos. Frá
ísaldarlokum hefur gosið yfir 20 sinnum í og við jökulinn og voru þrjú gosanna
mikill þeytigos, fyrir 8000 árum, 4000 árum og 1750 árum. Háahraun heitir lítil
tota af síðast nefnda hrauninu og hylur mestalla suðurhlíð Snæfellsjökuls. Hægt
er að sjá fjallið frá Reykjavík, Reykjanesi og stórum hluta Vesturlands á
sólríkum dögum.

Flatarmál Snæfellsjökuls er 11 km2 og hann er 1446 m hár en jökullinn minnkaði
um helming á síðustu öld. Gígskálin er um 200 m djúp, hæsti hluti jökulsins er
suður- og austurbarmur hennar. Hæst bera jökulþúfurnar þrjár; syðst og vestust
er Vesturþúfa (1442 m), nokkru norðar og austar Miðþúfa (1446 m) en fyrir norðan
og austan hana er Norðurþúfa (1390 m). Frá Reykjavík sjást Miðþúfa og
Vesturþúfa. Glöggskyggnir þykjast sjá að jökullinn hafi hopa hratt undanfarin
áratug svo að greina megi gígskálina þar sem hún liggur undir jökultoppnum.

Snæfellsjökull er sögusvið bókarinnar Leyndardómar Snæfellsjökuls eftir Jules
Verne, en söguhetjan ferðast að miðju jarðarinnar frá jöklinum. Einnig gerist
skáldsagan Kristnihald undir Jökli, eftir Halldór Laxness, á þessum slóðum.

Snæfellsjökull er hluti af þjóðgarðinum Snæfellsjökli sem stofnaður var 28. júní
árið 2001.



https://is.wikipedia.org/wiki/Sl%C3%B3ven%C3%ADa

Slóvenía eða Lýðveldið Slóvenía (slóvenska Republika Slovenija) er land í
sunnanverðri Mið-Evrópu við rætur Alpafjalla. Slóvenía á landamæri að Ítalíu í
vestri, Austurríki í norðri, Ungverjalandi í norðaustri og Króatíu í suðri.
Landið á einnig strönd að Adríahafi.

Landið var hluti af Austurríki-Ungverjalandi þar til 1918, Konungsdæmi Serba,
Króata og Slóvena milli heimstyrjaldanna, og Júgóslavíu á árunum 1945 til 1991
þegar það lýsti yfir sjálfstæði, það er nú meðlimur í Evrópusambandinu (frá 1.
maí 2004) og NATO. Landið hefur áheyrnarstöðu í La Francophonie.

Slavneskir forfeður nútíma Slóvena settust að á þessu svæði á 6. öld. Slavneska
hertogadæmið Karantanía var stofnað á 7. öld. Árið 745 glataði Karantanía
sjálfstæði sínu og var að mestu innlimuð inn í Frankneska keisaradæmið. Margir
Slavar tóku þá upp kristna trú.

Freising-handritin, elstu varðveittu slóvensku skjölin og fyrstu skjölin á
slóvensku sem rituð voru í latnesku letri voru rituð um árið 1000. Á 14. öld
urðu flest héröð Slóveníu að eign Habsburg ættarinnar, sem síðar varð að
Austurrísk-Ungverska keisaradæminu. Slóvenar bjuggu þá í flestum héröðum
Carniola, Gorizia og Gradisca, og hlutum héraðanna Istria, Carintia og Styria.

Árið 1848 varð til sterk hreyfing innan Austurríkis sem barðist fyrir sameinuðu
Slóvensku konungsveldi (Zedinjena Slovenija) undir stjórn keisaradæmisins,
jöfnum rétti slóvenska málsins á opinberum vettvangi, og var andvíg sameiningu
Habsburg einveldisins við þýska ríkjasambandið. Hreyfingunni tókst ekki
áætlunarverk sitt, en þetta voru baráttumál Slóvena fram að fyrri heimsstyrjöld.

Fall Austurrísk-Ungverska keisaradæmisins árið 1918 varð til þess að Slóvenar
stofnuðu ríki Slóvena, Króata og Serba, sem varð síðar að Konungsveldi Serba,
Króata og Slóvena. Það var svo endurnefnt aftur árið 1929 sem Konungsveldið
Júgóslavía. Eftir að Júgóslavía var endurstofnuð eftir síðari heimsstyrjöld varð
Slóvenía hluti af henni.

Slóvenía og Króatía voru fyrstu sambandsríki Júgóslavíu til að lýsa yfir
sjálfstæði þann 25. júní 1991, Tíu daga stríðið fylgdi í kjölfarið þangað til
samið var um vopnahlé og júgóslavneski herinn var dreginn til baka. Landið slapp
því við þau stríðsátök sem léku aðra hluta Júgóslavíu grátt á tíunda áratugnum.
Slóvenía gekk í Atlantshafsbandalagið þann 29. mars 2004 og svo Evrópusambandið
þann 1. maí 2004.

Slóvenska þingið er tvístétta. Það samanstendur af þjóðþinginu (Državni zbor) og
þjóðarráðinu (Državni svet). Þjóðþingið samanstendur af 90 sætum, sem eru að
hluta tekin frá af beinkjörnum fulltrúum, og að hluta til af hlutfallslega
kjörnum fulltrúum. Tvö sætanna eru frátekin fyrir innfæddu Ungversku og Ítölsku
minnihlutahópana.

Eins og gefið er upp í Enciklopedija Slovenije (Alfræðirit Slóveníu) eru
hefðbundin landsvæði Slóveníu byggð á gamalli skiptingu Slóveníu í fjögur
Habsburg krúnulönd (Carniola, Carinthia, Styria og Littoral), og svæði þeirra
eru:

Síðustu tvö svæðin eru yfirleitt talin saman sem Littoral svæðið (Primorska).
Hvíta Carniola (Bela krajina), sem er hluti Neðra Carnoliu, er yfirleitt talið
sem hluti sérstaks svæðis.

Fyrstu landfræðilegu svæðisskiptingar Slóveníu voru gerð af landfræðingunum
Anton Melik (1935-1936) og Svetozar Ilešič (1968). Nýrri svæðisskipting sem Ivan
Gams lagði til skiptir Slóveníu upp í eftirfarandi yfirsvæði:

Samkvæmt nýrri náttúrulegum landfræðilegum skiptingum samanstendur landið af
fjórum yfirsvæðum. Þau eru Alpasvæðið, Miðjarðarhafssvæðið, Dínarska svæðið og
Pannoníska svæðið. Yfirsvæðin eru skilgreind út frá landhæð og loftslag
(meginlandsloftslag, alpaloftsslag og miðjarðarhafsloftslag). Þau eru mjög
samofin.

Slóveníu er, frá og með maí 2005 skipt í tólf svæði vegna lagalegra og
tölfræðilegra álitaefna.

Slóvenía skiptist í 210 sveitarfélög (občine). Celje, Koper, Kranj, Ljubljana,
Maribor, Murska Sobota, Nova Gorica, Novo Mesto, Ptuj, Slovenj Gradec og Velenje
teljast til þéttbýlis.

Sagt er að fjögur svæði mætist í Slóveníu: Alpafjöllin, Dinarísku alparnir,
Pannóníska sléttan og Miðjarðarhafið. Hæsta fjall Slóveníu heitir Triglav (2,864
m). Meðalhæð yfir sjávarmáli er 557 m. Slóvenía er þriðja mest skógi vaxna land
Evrópu, á eftir Finnlandi og Svíþjóð. Rúmlega helmingur landsis (11.691 km²) er
þakinn skógi, hluti þeirra er ævaforn, stærst þeirra svæða Kočevje. Graslendi
þekur 5.593 km², 2.471 km² teljast til garða og engja. Loks eru 363 km²
undirlagðir aldingörðum og 216 km² af vínekrum. Strandlengja Slóveníu er 47 km.

Loftslagið er Miðjarðarhafsloftslag við strendurnar, alpaloftslag við fjöllin og
meginlandsloftslag í austurhluta landsins. Meðalhitastig er -2 °C í Janúar og
21 °C í Júlí. Meðalregnfall er 1.000 mm við strendurnar en svo 3.500 mm í
Ölpunum, 800 mm í suðvestri og 1.400 mm á miðju landi.

Slóvenía er hátekjuland ($23,250 árið 2006), með hæstu vergu landsframleiðslu af
þem löndum sem nýlega gengu inn í ESB eða um 90% af meðaltali innan Evrópu.
Verðbólga hefur minnkað mikið undanfarið og er nú um meðaltal innan Evrópu.
Hagvöxtur hefur verið mikill síðustu ár (5.2% fyrstu 9 mánuði 2006, 4.0% árið
2005, 4.4% árið 2004, áætlaður 4.8% 2007), eftir að hafa verið aðeins 2.7% 2003
áður en landið gekk inn í ESB.



https://is.wikipedia.org/wiki/Sk%C3%A1lholt

Skálholt er bær og kirkjustaður í Biskupstungum í Árnessýslu. Þar var
biskupssetur frá upphafi 1056 og fram á 19. öld og má segja höfuðstaður Íslands
í margar aldir. Þar var löngum rekinn skóli. Í Skálholti var stærsta kirkja sem
reist hefur verið á Íslandi, kirkja Brynjólfs biskups Sveinssonar, og var hún
miklu stærri en núverandi kirkja þar, sem reist var 1963.

Skálholt er einn merkasti sögustaður landsins, samtvinnaður sögu kristni á
Íslandi. Kirkja var reist í Skálholti stuttu eftir kristnitöku og sat þar fyrsti
biskup Íslands. Skálholt var höfuðstaður landsins í um 750 ár, miðstöð
kirkjustjórnar og mikið fræðasetur. Vitað er að í kringum 1200 bjuggu um 120
manns í Skálholti. Þar hefur því staðið þorp húsa af ýmsum stærðum og gerðum sem
mynduðu fyrsta þéttbýlið á Íslandi.

Óvíða er mögulegt að rannsaka með uppgreftri húsakynni af jafnfjölbreyttu tagi
og frá jafnmörgum tímabilum, enda er í Skálholti að finna minjar frá öllum öldum
Íslandssögunnar. Hér gefst því einstakt tækifæri til að afla upplýsinga um þau
tímabil sem lítið er fjallað um í rituðum heimildum.[vefsíða 1]

Þó að raunverulegar fornleifarannsóknir hæfust ekki í Skálholti fyrr en eftir
miðja 20. öld komu þar ýmsir fornfræðingar á 19. öld sem skráðu upplýsingar um
fornleifar í Skálholti.

Tilvísunar villa: <ref> tag er til fyrir hóp tilvísana undir nafninu "vefsíða".
Annaðhvort finnst ekkert sambærilegt <references group="vefsíða"/> tag, eða að
það vanti að loka taginu með </ref>.



https://is.wikipedia.org/wiki/Sj%C3%A1lfst%C3%A6%C3%B0isflokkurinn

Sjálfstæðisflokkurinn er íslenskur stjórnmálaflokkur sem kennir sig við
hægristefnu. Sjálfstæðisflokkurinn hefur lengst af verið stærsti flokkur
landsins sé miðað við kjörfylgi sem flokkurinn hefur fengið í kosningum bæði til
þings og sveitarstjórna. Sjálfstæðisflokkurinn er einnig sá flokkur sem státar
af flestum skráðum flokksmönnum. Mestu kosningu fékk flokkurinn árið 1933 48,0%
en þá verstu árið 2009 23,7% eftir bankahrunið á Íslandi haustið 2008.

Sjálfstæðisflokkurinn segir hlutverk sitt „að vinna í innanlandsmálum að
víðsýnni og þjóðlegri umbótastefnu á grundvelli einstaklingsfrelsis og
atvinnufrelsis með hagsmuni allra stétta fyrir augum.“. Hinn hluti
Sjálfstæðisstefnunnar er söguleg arfleifð sjálfstæðisbaráttu Íslendinga um að
Ísland eigi skilyrðislaust að vera sjáfstætt ríki.

Sjálfstæðisflokkurinn var stofnaður 25. maí árið 1929 við sameiningu
Íhaldsflokksins og Frjálslynda flokksins. Fyrsti formaður flokksins var Jón
Þorláksson, verkfræðingur og síðar borgarstjóri Reykjavíkur, til 1934 þegar
Ólafur Thors tók við. Flokkurinn tók þátt í ríkisstjórn í fyrsta sinn frá miðju
ári 1932 til miðs árs 1934.

Núverandi formaður flokksins er Bjarni Benediktsson og núverandi varaformaður er
Ólöf Nordal auk þeirra er Áslaug Arna Sigurbjörnsdóttir ritari flokksins.
Flokkurinn hefur nú 21 sæti á Alþingi eftir kosningarnar 2016 en hafði 19
þingsæti fyrir þær kosningar. Allir formenn flokksins hafa gegnt embætti
forsætisráðherra á Íslandi.

Jón Þorláksson var forsætisráðherra 1926-1927 (fyrir Íhaldsflokkinn) en var
síðan formaður Sjálfstæðisflokksins frá stofnun til ársins 1934. Ólafur Thors
var forsætisráðherra 1942, 1944-1947, 1949-1950, 1953-1956 og 1959-1963. Ólafur
leiddi Sjálfstæðisflokkinn frá 1934 til 1961. Bjarni Benediktsson var
forsætisráðherra á árunum 1963-1970. Jóhann Hafstein var forsætisráðherra
1970-1971, Jóhann gegndi formennsku í Sjálfstæðisflokknum til ársins 1973. Geir
Hallgrímsson var forsætisráðherra 1974-1978 en formaður Sjálfstæðisflokksins til
1983. Geir sigraði Gunnar Thoroddsen í varaformannskjöri á landsfundi 1971 og
tók við formennsku á Flokksráðsfundi árið 1973 er Jóhann Hafstein sagði af sér
formennsku af heilsufarsástæðum. Þorsteinn Pálsson var forsætisráðherra
1987-1988 og Davíð Oddsson var forsætisráðherra á árunum 1991-2003. Geir H.
Haarde tók við forsætisráðuneytinu 15. júní 2006. Davíð sigraði Þorstein í
formannskjöri á landsfundi Sjálfstæðisflokksins árið 1991. Það var eina skiptið
sem formaður Sjálfstæðisflokksins hefur tapað formannskjöri. Auk þeirra var
sjálfstæðismaðurinn Gunnar Thoroddsen forsætisráðherra á árunum 1980-1983.
Sigurður Eggerz, einn af stofnendum Sjálfstæðisflokkins, var forsætisráðherra í
tvígang, 1914-1915 og 1922-1924. Einar Arnórsson ráðherra Íslands 1915-1918, sat
á þingi fyrir Sjálfstæðisflokkinn 1931-1932. Magnús Guðmundsson, fyrsti
varaformaður Sjálfstæðisflokksins, gegndi störfum forsætisráðherra frá andláti
Jóns Magnússonar uns stjórn Jóns Þorlákssonar tók við sumarið 1926.

Í aðdraganda Alþingiskosninganna árið 2009 varð flokkurinn uppvís að því að taka
við styrktarfé frá umdeildum stórfyrirtækjum á Íslandi í desember árið 2006,
einungis nokkrum dögum áður en lög tóku gildi sem takmörkuðu styrki til
stjórnmálaflokka við 300 þúsund krónur frá einum lögaðila á ári hverju, og upp
úr því spruttu upp miklar deilur bæði innan flokksins og utan. Styrkirnir, sem
komu frá Landsbankanum og FL Group, námu alls 55 milljónum króna. Landsbankinn
lagði til 25 milljónir en hafði áður á sama ári styrkt flokkinn um 5 milljónir
króna. FL Group styrkti flokkinn um 30 milljónir. Þegar uppvíst varð um styrkina
tók stjórn flokksins þá ákvörðun að skila styrkjunum að undanskildum fyrri styrk
Landsbankans. Geir H. Haarde, fyrrverandi formaður flokksins, kvaðst einn bera
ábyrgð á að hafa veitt styrkjunum viðtöku en mikið var rætt um hverjir hefðu
vitað af styrkjunum. Andri Óttarsson, framkvæmdastjóri flokksins, lét af störfum
vegna málsins enda þótt hann segðist hvorki hafa átt frumkvæði að því að afla
styrkjanna né hafa tekið ákvörðun um að veita þeim viðtöku. Bjarni Benediktsson,
formaður flokksins, sagðist telja að Andri og Kjartan Gunnarsson, sem lét af
störfum sem framkvæmdarstjóri flokksins haustið 2006, hefðu báðir vitað af
styrkjunum en Kjartan neitaði að hafa vitað af styrkjunum.

Í kjölfar styrkjamálsins spáði Gunnar Helgi Kristinsson, prófessor í
stjórnmálafræði, að í kosningunum biði Sjálfstæðisflokkurinn hörmulegan
kosningaósigur. Gunnar Helgi benti einnig á að styrkirnir hefðu borist flokknum
„nokkrum mánuðum áður en að fulltrúar flokksins komu að fyrirtækinu REI sem hafi
væntanlega verið ábatasamt fyrir þá aðila sem voru að gefa flokknum þessa
fjármuni“ en Bjarni Benediktsson, formaður flokksins, sagðist telja að engin
tengsl væru milli styrkjamálsins og REI-málsins.



https://is.wikipedia.org/wiki/Sj%C3%A1land_(Holland)

Sjáland (Zeeland á hollensku) er þriðja minnsta og næstfámennasta hérað
Hollands. Það liggur við Norðursjó og var áður fyrr háð sjávargangi og flóðum. Á
Sjálandi eru flestir hinna víðáttumiklu sjávarvarnargarða Hollands.

Sjáland er 1.792 km2 að stærð og er því þriðja minnsta fylki Hollands. Aðeins
Flevoland og Utrecht eru minni. Héraðið er suðvestast í Hollandi, meðfram
ströndum Norðursjávar. Fyrir norðan er Suður-Holland, fyrir austan er
Norður-Brabant og fyrir sunnan er Belgía (Flæmingjaland). Sjáland er einstakt
fylki þar eð það samanstendur nær eingöngu af eyjum (eða fyrrverandi eyjum) og
skögum, sem jafnframt voru mestu hamfarasvæði Hollands áður fyrr hvað
hamfaraflóð varðaði. Miklir flóðavarnargarðar halda sjónum úti fyrir og
tröllauknar vatndsælur dæla nær öllu vatni frá fljótunum Maas og Schelde í
Norðursjóinn. Þetta er einstakt afrek í heiminum. Aðeins syðsti hluti Sjálands
er almennilega landfastur og er eins og útskot norður af Belgíu. Íbúafjöldinn er
aðeins 381 þúsund talsins, sem gerir Sjáland að næstfámennasta fylki Hollands.
Aðeins Flevoland er fámennara. Höfuðborgin er Middelburg.

Skjaldarmerki Sjálands er tvískiptur skjöldur. Fyrir ofan er hálft rautt ljón á
appelsínugulum grunni. Fyrir neðan eru bláar og hvítar bylgjur. Bylgjurnar
merkja fljótin Maas og Schelde. Ljónið er merki Hollands (sem fylki). Kórónan
efst vísa til konungsríkisins. Skjaldarmerkið var tekið í notkun 4. desember
1948. Fáni Sjálands samanstendur af bláum og hvítum bylgjum, en þær vísa til
ánna Maas og Schelde. Fyrir miðju er skjaldarmerkið. Fáninn var tekinn í notkun
14. janúar 1949.

Héraðið heitir Zeeland á hollensku, en það merkir bókstaflega sjáland, þ.e.
landið við sjóinn. Það hefur því nákvæmlega sama heiti og Sjáland í Danmörku
(Sjælland). Nýja-Sjáland í Kyrrahafi var nefnt eftir héraðinu.

Rómverjar munu hafa verið í héraðinu, en þeir hurfu þaðan á 4. öld. Eftir það
fór landið að minnka við ágang sjávar og flóða. Á 7. öld nam Pípin II svæðið,
sem þar með varð frankneskt. Í kjölfarið komst kristni á í landinu að tilstuðlan
heilags Willibrords. Á 9. öld gerðu víkingar hér og þar strandhögg. Árið 841
leyfði Lóþar, konungur Lóþaringíu, víkingum að setjast að á svæðinu Walcheren
til að hindra fleiri strandhögg, með misjöfnum árangri. Hjá frísum mynduðust því
nokkur strandvirki gegn víkingum, til dæmis Vlissingen og Middelburg. Á miðöldum
var nær allt Sjáland-svæðið undir sjávarmáli, en íbúum tókst að vinna land með
landvinningum og uppfyllingum, þannig að margar litlar eyjar urðu að stærri
eyjum. Þó urðu stormflóð enn mörgum að bana. Síðla á 19. öld voru eyjarnar
Zuid-Beveland og Walcheren tengdar með járnbrautarlínum og sjógörðum við
meginlandið. 1953 banaði enn eitt stormflóð 1.800 manns. Þá var hafist handa við
að reisa hina tröllauknu sjávarvarnargarða og vatnsdælur. Verkefni þetta kallast
Deltawerk og er einstakt í heiminum. Allar eyjarnar tengdust miklum görðum með
akvegum. Þetta verkefni hefur gjörbylt samgöngum og atvinnuvegum í héraðinu.



https://is.wikipedia.org/wiki/S%C3%BDslur_%C3%8Dslands

Sýslur Íslands eru fyrrverandi stjórnsýslueiningar sem eru ekki lengur
opinberlega í gildi. Þó eru í gildi embætti sýslumanna en stjórnsýsluumdæmi
sýslumanna ráðast af legu sveitarfélaga. Í daglegu tali er enn talað um sýslur.

Í flokkunarkerfi Sarps er minjum úthlutuð landfræðileg staðsetning eftir sýslum.

Íslandi hefur frá fornu fari verið skipt upp í sýslur til umboðsstjórnar.
Sýslumanna er fyrst getið á Íslandi í Gamla sáttmála, Járnsíðu og Jónsbók og
voru þá 12 eða 13 talsins. Síðar var sumum sýslunum skipt upp og á 20. öldinni
voru þær orðnar 23. Í kjölfar upphafs þéttbýlismyndunar á 18. öld var farið að
stofna sérstaka kaupstaði, sem ekki heyrðu undir sýslur þó svo að þeir væru
innan landfræðilegra marka þeirra.

Sýslumenn fóru með framkvæmdavaldið í sýslunum og voru sjálfkjörnir formenn
sýslunefnda, sem einnig voru skipaðar fulltrúum allra þeirra hreppa sem í
viðkomandi sýslu voru. Verkefni sýslunefnda voru að hafa eftirlit með gerðum
hreppsnefnda og annast ýmis mál er snertu sýsluna alla eins og t.d. lagningu og
viðhald þjóðvega. Fram til ársins 1959 voru sýslurnar eða kaupstaðirnir einnig
kjördæmi í þingkosningum.

Sýslurnar hafa nú fallið úr gildi sem formlegar stjórnsýslueiningar en þær eru
áfram notaðar í daglegu tali til að vísa til landfræðilega afmarkaðra svæða þó
að mörk sveitarfélaga og umdæma sýslumanna gangi nú stundum þvert á hin
hefðbundnu mörk. Þetta gerðist með tvennum lögum sem sett voru á 9. áratug 20.
aldar. Fyrst voru það ný sveitarstjórnarlög (nr. 8/1986) sem leystu af hólmi
eldri lög um sveitarstjórnir frá 1872, en í þeim var kveðið á um að
sýslunefndirnar yrðu lagðar niður og verkefni þeirra færð til sveitarfélaganna
sjálfra og sérstakra héraðsnefnda (sem oftast ná yfir stærri svæði en gömlu
sýslurnar) sem kaupstaðirnir gætu líka átt hlut að.

Seinni lagabreytingin fólst í lögum um aðskilnað dómsvalds og umboðsvalds í
héraði (nr. 92/1989, nú kölluð Lög um framkvæmdavald ríkisins í héraði) en í
þeim var hlutverk sýslumanna endurskilgreint, embætti bæjarfógeta í kaupstöðum
lögð niður og dómsvaldið fært frá þessum embættum til nýrra héraðsdómstóla. Í
lögunum var Íslandi skipt upp í 25 umdæmi sýslumanna sem að miðuðust að litlu
leyti við hina gömlu sýsluskiptingu landsins. Áhrif þessara lagabreytinga voru
þau að nú hafa öll sveitarfélög landsins sömu réttarstöðu, hvort sem þau voru
áður flokkuð sem hreppur, bær eða kaupstaður og sýslurnar eru ekki lengur til í
lagalegum skilningi sem stjórnsýslulegar einingar.

Grundarfjörður (fékk kaupstaðarréttindi 1786 en missti þau og endurheimti ekki
aftur)



https://is.wikipedia.org/wiki/S%C3%A1d%C3%AD-Arab%C3%ADa

Konungsveldið Sádí-Arabía er konungsríki sem nær yfir stærstan hluta
Arabíuskagans með landamæri að Írak, Jórdaníu, Kúveit, Óman, Katar, Barein,
Sameinuðu arabísku furstadæmunum og Jemen, með strönd að Persaflóa í austri og
Rauðahafi í vestri. Það er staðsett í Mið-Austurlöndum. Áætlaður mannfjöldi í
landinu er 29 milljónir, landið er u.þ.b. 2.150.000 km² að stærð.

Sádí-Arabía er stundum nefnt „Land hinna tveggja heilögu moskna“ og er þá átt
við moskurnar í Mekka og Medina, sem eru tveir helgustu staðir íslam. Stofnandi
konungsríkisins, fyrsti konungur þess og sá sem ber ættarnafn það sem landið er
kennt við var Abdul-Aziz bin Saud (betur þekktur sem Ibn Saud á Vesturlöndum). Á
18. og 19. öld barðist Al Saud-fjölskyldan við nokkrar aðrar stór-fjölskyldur um
yfirráð á Nejd-hásléttunni á Arabíuskaganum. Eftir að Ibn Saud hafði náð Ríad
liðu þrír áratugir þangað til að Sádí-Arabíska konungsveldið var stofnað með
aðstoð Breska heimsveldisins.

Helsta stoð Sádí-Arabíska efnahagsins er útflutningur olíu. Sádí-Arabía er
stærsti útflutningsaðili heimsins og leiðandi aðili í OPEC, samtökum
olíuframleiðsluríkja. Um 90% af útflutningi Sádi-Arabíu er olía og tekjur af
sölu olíu eru um 75% af landsframleiðslu. Ghawar er talin vera stærsta olíulind
heimsins, áætlað er að um ¼ af olíu þeirri sem notuð er í dag komi þaðan.



https://is.wikipedia.org/wiki/Pandabj%C3%B6rn

Pandabjörn, Bambusbjörn eða risapanda (fræðiheiti: Ailuropoda melanoleuca), til
aðgreiningar frá rauðu pöndunni, er spendýr sem tilheyrir ætt bjarndýra
(Ursidae) og á heimkynni sín í Miðvestur- og Suðvestur-Kína. Tegundin er
auðþekkt á stórum svörtum skellum í kringum augun, yfir eyrum og um miðjan
líkamann.

Þótt pandabjörninn tilheyri hópi rándýra nærist hann nær eingöngu á bambus.
Pandabjörninn étur líka hunang, egg, fisk, appelsínur og banana ef slíkt er
innan seilingar.

Pandabjörninn lifir í fjallendi um miðbik Kína, það er í Sichuan, Shaanxi, og
Gansu. Hann lifði eitt sinn á láglendinu en maðurinn hefur, með landbúnaði,
eyðileggingu skóglendis og stækkandi byggð, þvingað hann til að lifa einungis í
fjöllunum. Pandabjörninn er í útrýmingarhættu af mannavöldum. Samkvæmt skýrslu
sem kom út árið 2007 var 239 risapöndum haldið föngnum í Kína auk 27 utan Kína.
Talið er að á bilinu 1.500-3.000 risapöndur lifi í náttúrunni.



https://is.wikipedia.org/wiki/Ni%C3%B0urgangur

Niðurgangur er þunnar og vatnskenndar hægðir. Niðurgangur er ósjaldan af völdum
veiru- eða bakteríusýkinga, en getur einnig verið merki um ofnæmi, vannæringu
eða bara tilfallandi eins og t.d. að áfengi dragi til sín vatn úr líkamanum sem
veldur niðurgangi.

Alvarlegur bráðaniðurgangur er algeng dánarorsök í þróunarlöndum og veldur
stórfelldum ungbarnadauða á heimsvísu.

Til eru fjölmörg orð og orðasambönd sem höfð hafa verið um niðurgang á íslensku.
Mætti þar t.d. nefna: aflausn, áhlaup, bakruni, búkhlaup, drulla, hlessa,
hlessingur, innanskömm, innantökur, innyflakvíði, lífsýki, lækjarkata eða
lækjarkatrín, puðra, pula, skepa, skita, skotra, skurra, steinsmuga, útsótt,
þotur, þunnlífi og þúfnalúra.

Þotur er einnig haft um vindgang. Einnig er talað um að fá búkhlaup, kyssa hann
Indriða, fá Katrínu frá Langalæk í heimsókn og allt haft í merkingunni að fá
niðurgang. Sögnin að skurra er einnig höfð um lekandi hægðir.



https://is.wikipedia.org/wiki/Moskva

Moskva (rússneska: Москва) er borg í evrópska hluta Rússlands. Hún er höfuðborg
landsins og fjölmennasta borg Evrópu. Í borginni búa 11.503.501 manns (14.
Október 2010). Fyrstu heimildir um borgina í sögulegum gögnum eru frá árinu
1147, þá sem hluti af furstadæminu Suzdal. Árið 1295 varð borgin að höfuðborg
furstadæmisins Moskvu. Í gegnum borgina rennur Moskvuáin sem að tengir borgina
við Eystrasalt, Hvítahaf, Svartahaf og Kaspíahaf auk Azovshafs.

Núverandi borgarstjóri í Moskvu heitir Sergey Sobyanin en hann varð borgarstjóri
árið 2010.

Í borginni er að finna mikið af heimsfrægum arkitektúr og þá mest kirkjum. Þegar
valdatíð Jósefs Stalín stóð sem hæst var mikið rifið af kirkjum og byggingum til
þess að búa til pláss fyrir vegaframkvæmdir. Á valdatíð Stalíns var lítið um það
að viðhalda þeirri fegurð bygginga og arkitektúrs sem Moskva hafði áður verið
þekkt fyrir. Til dæmis reisti hann nokkur gifsklædd háhýsi sem síðar voru kölluð
„Rjómatertur Stalíns“ í óvirðingarskyni. St. Basil dómkirkjan, Rauða torgið og
Kreml eru á meðal þekktari kennileita borgarinnar.

Eftir byltinguna árið 1917 var mörgum kirkjum og öðrum helgistöðum lokað eða
breytt í söfn og sumir voru jafnaðir við jörðu. En þrátt fyrir það héldu margir
þeirra ótrauðir áfram, líkt og kirkjur kristinna, guðshús gyðinga og moskur
múslima. Á upphafsdögum glasnost á seinni hluta níunda áratugarins losnaði um
trúarbragðahöftin og hafist var handa við endurnýjun margra helgidóma
borgarinnar.



https://is.wikipedia.org/wiki/Laos

Laos (formlegt nafn: Alþýðulýðveldið Laos, á laosku: Sathalanalat Paxathipatai
Paxaxon Lao, bókstaflega „Alþýðulýðveldi Lao fólksins“) er land í Suðausturasíu.
Landið hefur hvergi aðgang að hafi. Í norðvestur á landið landamæri að Myanmar
(Burma), í norður að Kína, í austur að Víetnam, í suður að Kambódíu og í vestur
að Taílandi. Saga landsins er rakin aftur til konungsríkisins Lan Xang eða
Miljón fíla landið sem var við lýði frá fjórtándu fram að átjándu öld. Laos var
frönsk nýlenda í rúmlega hálfa öld en fékk sjálfstæði 1949. Þá tók við
borgarastyrjöld sem stóð fram til 1975 þegar hreyfing kommúnista, Pathet Lao,
náði völdum í landinu. Árið 1986 var landið opnað fyrir einkaframtaki og
erlendum fjárfestingum. Laos er þó enn talið til þeirra landa sem búa við minnst
efnahagslegt og pólitískt frelsi . Þrátt fyrir þetta hefur hagvöxtur verið
gríðarmikill síðustu árin og jókst um 7.2% árið 2006, Landbúnaður er
aðalatvinnugrein og starfa um 80% landsmanna við sjálfsþurftarbúskap. Íbúar
landsins skiptast upp í fjölmörg þjóðarbrot, en um það bil 70% tilheyra
Lao-fólkinu.

Nafn landsins á laosku er Lao, en þegar Frakkar gerðu landið að nýlendu sinni
bættu þeir við fleirtölu s-i við nafnið, enda var landið þá uppskipt í fleiri
konungsveldi.

Laos rekur sögu sína aftur til konungsríkisins Lan Xang sem skapaðist á 14. öld.
Á 18. öld óx síömsku konungsveldinu mjög fiskur um hrygg og lögðu undir sig
stærsta hluta þeirra svæða sem höfðu verið undir stjórn Lan Xang (þó þau væru þá
uppskipt í fleiri minni konungsveldi). Frakkar voru þá að leggja stóran hluta
Suðausturasíu undir sig snérust gegn auknum áhrifum Síam. Tókst þeim að hrekja
síamska herinn vestur fyrir Mekong-fljótið og sköpuðu Laos sem svæði innan
Frönsku Indókína 1893. En stærsti hluti þess sem hafði verið Laos og þar sem um
80% laómælandi bjuggu varð hluti af Taílandi og er enn. Frakkar breyttu nafni
höfuðborgarinnar úr Vieng Chang í Vientiane. Japan hernam landið í nokkur ár í
seinni heimsstyrjöldinni og lýst var yfir sjálfstæði landsins 1945 en Frökkum
tókst fljótlega að ná völdum aftur. Laos varð formlega sjálfstætt 1949 en það
var ekki fyrr en 1954 sem það varð í raun sjálfstætt sem þingbundið konungsríki
og var Sisavang Vong vígður konungur.

Árið 1951 var kommúnistahreyfingin Pathet Lao stofnuð undir forystu
Souphanouvong prins, sem kallaður var rauði prinsinn. Pathet Lao tók völdin 1954
í tveimur héruðum í norðurhluta landsins. Næstu tveir áratugirnir einkenndust af
borgarastyrjöld og valdaránum. Þrátt fyrir að Laos væri aldrei formlega hluti af
Víetnamstríðinu varð það illileg fyrir áhrifum frá því. Milli 1971 og 1973
felldi bandaríkjaher fleiri sprengjum yfir Laos en voru felldar í seinni
heimsstyrjöldinni á árunum 1939-1945. Samanlagt felldu þeir yfir 2 miljóna tonna
af sprengjum yfir landið og er enn verið að finna þær.

Eftir sigur kommúnista í Víetnam hóf Pathet Lao mikla sókn og tókst 1975 að ná
völdum í öllu landinu. Áætlað að nærri 300 000 flóttamenn hafi flúið til
Taílands eftir valdtöku kommúnista.

Eftir valdatökuna fékk landið formlega nafnið Alþýðulýðveldið Laos og gerðir
voru samningar sem heimiluðu Víetnam að hafa her í landinu og hafa yfirsjón um
stjórn þess. Laos varð mjög einangrað og hafði nánast einungis viðskipti við
Víetnam. Harðlínu kommúnismi var þó aldrei allsráðandi, til dæmis voru tilraunir
til að koma á samyrkjubúum fljótlega lagðar af. Viðhorf kommúnista í Laos urðu
fljótlega mjög frábrugðin annarra kommúnista, búddismi var því sem næst gerð að
ríkistrúarbrögðum og mikil áhersla lögð á sýna fram á að í raun væri búddisminn
sósíalískur.

Allt frá því að áhrif Víetnam fóru að minnka upp úr miðjum níunda áratugnum og
sérlega eftir að landið gekk í ASEAN árið 1997 hefur efnahags og samfélagslíf
gjörbreyst.

Laos er 235 000 ferkílómetrar að flatarmáli, heldur stærra en Bretland. Að
stærstum hluta er það skógi vaxið fjallaland, hæsta fjallið er Phou Bia 2817
metra hátt, um 70% af landinu er fjöll eða hásléttur. Fljótið Mekong fylgir að
mestu vesturlandamærunum að Taílandi en Annamít fjallgarðurinn (sem nefndur er
Phou Luag í Laos) myndar landamæri gegn Víetnam í austri.

Í landinu er hitabeltisloftslag og monsúnrigningar. Rigningatíminn stendur yfir
frá maí fram til nóvember og þurrkatíð frá desember fram til apríl. Höfuðborgin
og stærsta borgin í Laos er Vientiane, aðrar stærri borgir eru Luang Prabang,
Savannakhet og Pakse.

Skógarsvæðin í Laos eru þau helstu sem eftir eru í allri Suðausturasíu og þekja
um 40% af landinu. Þess vegna er lífríki landsins einstaklega fjölbreytt. Þar er
meðal annars hægt að finna stórann hluta af þeim Asíu fílum (Elephas maximus)
sem enn eru til villtir, einnig er þar að finna Indókínverska tígrisdýrið
(Panthera tigris corbetti) og hinn risavaxna gáruxa (Bos gaurus). Ríkisstjórnin
ákvað 1993 að 21% landsins eiga að vernda sem sérstaklega mikilvæg fyrir
fjölbreytni lífríkisins, ætlunin er að þessi svæði verði gerð að þjóðgörðum
síðar.

Í engu landi í Suðaustur Asíu búa jafn margar þjóðir og þjóðflokkar og í Laos.
Allt eftir því hvernig reiknað er eru þær taldar vera 48 eða 65. Ýmiss háttur
hefur verið hafður á að flokka þessi þjóðarbrot saman. Á áttunda áratugnum
flokkuðu yfirvöld þá í þrjá hópa, Lao Loum (láglendisbúa), Lao Theung (hæðabúa)
og Lao Soung (fjallabúa). Þessi greining var byggð á pólitískum forsendum og
hefur nú verið yfirgefin þó að margir noti hana enn og oft megi sjá hana í bókum
um Laos. Nú er flokkað eftir hinum þremur stóru tungumálafjölskyldum sem flest
tungumálin tileyra - Ástró-Taí, Ástró-Asísk og Sínó-Tíbetönsk mál. Um helmingur
íbúana hafa laosku að móðurmáli, um 15% tala önnur mál af Taí-Lao málaætt, en
allir hinir hóparnir eru mun minni. Af þeim má nefna Khmu, Hmong, Lu, Phuan, So,
Katang, Akha, Tai Dam og Yao. Þar að auki er um eitt prósent íbúa af kínverskum
eða víetnömskum ættum.

Theravada búddismi er höfuðtrú og hefur nánast stöðu sem ríkistrú. Þar að auki
er andatrú og forfeðradýrkun algeng sérlega hjá minnihlutahópunum. Fáeinir
kristnir eru í borgunum og múslimar við landamærin að Burma. Trúboð er litið
illu auga af yfirvöldum og er háð ströngu eftirliti.

Kommúnistastjórnin í Laos tók upp nýja efnahagsstefnu 1986 með því að minnka
miðstýringu og leyfa einkaframtak í efnahagsmálum. Við það tók efnahagslífið
mikinn kipp og hefur árlegur hagvöxtur á árunum 1988 til 2006 verið að meðaltali
6%. Sérlega er þetta áberandi í stærri bæjunum, Vientiane, Luang Prabang og
Savannakhet. Efnahagslífið er nánast algjörlega undirlagt hinum ríku og voldugu
nágrönnum, Taílandi, Víetnam er sérstaklega Kína.

Samgöngur eru þau afar erfiðar, vegakerfið í mjög slæmu ástandi, mest eru þetta
moldarvegir sem verða algjörlega ófærir á rigningartímanum. Lestarkerfi er
ekkert til og flugsamgöngur takmarkaðar. Mikið af flutningum fer fram á
fljótunum sérlega á Mekongfljótinu.

Sjálfsþurftarbúskapur stendur enn fyrir um helmingi af vergum þjóðatekjum og um
80% af íbúunum hafa sína afkomu innan þess. Hrísgrjónaræktun er aðal
landbúnaðargreinin og er um 80% ræktaðs land notað undir það, Hvergi er til eins
mörg afbrigði af hrísgrjónum eins og hér og yfirvöld hafa unnið með alþjóðlegum
stofnunum frá 1995 við að safna inn fræjum af þeim þúsundum tegunda sem eru
ræktaðar í Laos.

Fyrir utan landbúnað er námugröftur, aðallega kopar og gull, en einnig
rafmagnsútflutningur mikilvægur þáttur í erlendum viðskiptum landsins.
Ferðamannaþjónusta er í hröðum vexti og eru það einkum ferðamenn frá Kína og
Taílandi á ferð.

Vöntun á alls konar menntafólki stendur mjög í vegi allra framfara. Samkvæmt
rannsókn sem gerð var a vegum Alþjóðabankans 2005 býr 37% allra mennaðra Laosbúa
erlendis og setur það Laos í fimmta versta sæti í heiminum hvað þetta varðar.

Menntunarkerfið í Laos er mjög skammt komið. Þegar landið fékk sjálfstæði frá
frökkum var einungis örlítill hópur tengdur aðalsmönnum sem hafði einhverja
formlega menntun ef undantekin er klausturmenntun munka og nunna. Það var ekki
fyrr en um 1960 sem farið var að byggja upp menntakerfi að nútímasniði. Eftir
valdatöku Pathet Lao 1975 flúðu flestir þeirra sem höfðu eihverja æðri menntun
þar á meðal margir betur menntaðir kennarar. Í núverandi skólakerfi er fimm ára
grunnskóli skylda og eru nánast 70% hvers árgangs sem ljúka honum. Þrátt fyrir
það er áætlað að um helmingur Laosbúa séu ólæsir. Eftir grunnskóla geta nemendur
haldið áfram í þriggja ára viðbótarnám og svo þaðan í þriggja ára
menntaskólanám. Það eru hins vegar innann við 10% sem ná þangað. Í landinu er
einungis einn háskóli.

Allir fjölmiðlar í Laos eru í eigu ríkisins og undir strangri ritskoðun.
Einungis tvö dagblöð eru í landinu, burtséð frá útgáfum á frönsku og ensku, og
fáein tímarit. Þau koma öll út í mjög fáum eintökum og flestir Laosbúar sjá
aldrei dagblað. Ríkið rekur einnig útvarps og sjónvarpsstöð. Engar bækur má gefa
út án þess að þær hafi farið í gegnum ritskoðunarkerfið. Hins vegar eru engar
hömlur á innflutningi á tímaritum og bókum. Interneti er nánast óþekkt, það er
einungis á fáeinum stöðum, sérlega í Vietiane og þá fyrir ferðamenn, þar sem
netið er aðgengilegt.



https://is.wikipedia.org/wiki/L%C3%A6knisfr%C3%A6%C3%B0i

Læknisfræði er sú fræðigrein sem fjallar um lækningar og viðbrögð við sjúkdómum.
Í víðum skilningi orðsins eru nokkrar starfsstéttir sem starfa að lækningum, svo
sem læknar, hjúkrunarfræðingar, lyfjafræðingar og sjúkraþjálfar. Oft er orðið þó
notað til að fjalla sérstaklega um þann þátt lækninga sem er á herðum lækna.

Elstu heimildir um lækningar fjalla um notkun á ýmsum plöntum og líffærum dýra
til að lina þjáningar og bæta líðan. Oft á tíðum voru þessi not nátengd göldrum,
eins og orðið galdralæknir gefur til kynna. Smátt og smátt þróaðist læknisfræðin
og aðferðir lækna þróuðust í átt að hinni vísindalegu aðferð. Það olli
kaflaskilum í þróun læknisfræðinnar þegar menn uppgötvuðu að gerlar orsökuðu
sjúkdóma og tóku að nota sótthreinsun í skurðaðgerðum, við barnsburð og fleiri
tilefni þar sem hætta á sýkingu er mikil.

Pensilín og fleiri sýklalyf gerðu síðan meðferð smitsjúkdóma miklum mun
skilvirkari og björguðu mörgum mannslífum. Nýlegar framfarir í læknisfræði hafa
í auknum mæli byggst á notkun erfðafræði.



https://is.wikipedia.org/wiki/Konrad_Johannesson

Konrad (Konnie) Johannesson (10. ágúst 1896 - 28. október 1968) var kanadískur
flugmaður af íslenskum uppruna og bakvörður í íshokkí. Hann keppti á
Ólympíuleikum í landsliði Kanada (Winnipeg Falcons) í íshokkí.

Konrad fæddist í Glenboro, Manitoba í Kanada en fjölskylda hans flutti til
Winnipeg árið 1897 og hann ólst þar upp. Foreldrar hans voru hjónin Jónas
Jóhannesson og Rósa Einarsdóttir frá Íslandi. Í fyrri heimstyrjöldinni lærði
hann flug og varð flugmaður í herdeildinni Royal Flying Corps. Hann var orðinn
leikmaður í íshokkí í Falcons-liðinu fyrir stríðið (1913-1914) en hann og
flestir aðrir í liðinu gengu í kanadíska herinn. Hann var sendur til Egyptalands
í flugnám en snéri aftur til Winnipeg eftir stríðslok í maí 1919. Sama árið
byrjaði gamla íshokkí-liðið hans aftur að keppa og urðu þeir íshokkímeistarar
Vestur-Kanada. Eftir afgerandi sigur á háskólaliði frá Toronto unnu þeir
Allan-bikar og voru þar með valdir til að keppa á Ólympíuleikunum í Belgíu.



https://is.wikipedia.org/wiki/Knattspyrnuf%C3%A9lagi%C3%B0_Fram

Knattspyrnufélagið Fram, Fram Reykjavík eða einfaldlega Fram er íslenskt
íþróttafélag staðsett í Reykjavík. Félagið er eitt elsta íþróttafélag Íslands.
Það var stofnað 1. maí 1908. Núverandi formaður félagsins er Ólafur I.
Arnarsson. Fram heldur úti æfingum í knattspyrnu, handbolta, Taekwondo og
skíðagreinum. Þá er starfrækt innan félagsins almenningsíþróttadeild og
sérstakur hópur Framkvenna. Innan Fram hafa einnig verið starfræktar
körfuknattleiksdeild og blakdeild.

Knattspyrnufélagið Fram varð til vorið 1908 í miðbæ Reykjavíkur. Stofnendurnir
voru nokkrir piltar á fermingaraldri eða þar um bil, sem bjuggu á svæðinu
umhverfis Tjarnargötu. Einn í hópnum, Pétur J.H. Magnússon, hafði fest kaup á
knetti og var hann óspart notaður þá um sumarið. Fyrsta tæpa árið var
knattspyrnufélag þetta afar óformlegur félagsskapur. Engin stjórn var skipuð,
engin lög samin og félagið hafði ekki einu sinni fengið nafn.

Úr þessu var bætt á fyrsta formlega fundinum, þann 15. mars 1909. Þá komu
piltarnir úr fótboltafélaginu í miðbænum saman á fundi, enda farið að styttast í
vorið og áframhaldandi knattspyrnuæfingar. Nú var þörf á formlegri félagsskap
til að safna fyrir boltakaupum, ákveða búning o.s.frv. Pétur J.H. Magnússon var
kjörinn fyrsti formaður félagsins, laganefnd skipuð og samþykkt að nafn þess
yrði Knattspyrnufélagið Kári, eftir Kára Sölmundarsyni úr Njálu.

Káranafnið var frá upphafi umdeilt og á félagsfundi nokkrum vikum síðar var því
breytt í Knattspyrnufélagið Fram. Ýmsar skýringar eru mögulegar á þessu heiti.
Ein er sú að nafnið standi einfaldlega fyrir atviksorðið "fram", en slík
félaganöfn má t.d. finna í Danmörku (sbr. Frem og Fremad). Önnur skýring er sú
að félagið heiti eftir Fram, skipi heimskautafarans Friðþjófs Nansens. Þá er
ekki ólíklegt að Framarar hafi horft til nafns Heimastjórnarfélagsins Fram, sem
var helsta bakland Hannesar Hafstein ráðherra.

Þegar á þessum fyrsta bókfærða fundi, miðuðu Framarar stofndag sinn við fyrsta
maí 1908. Ekki er þó ljóst hvernig sú dagsetning var fengin. Um svipað leyti var
Knattspyrnufélagið Víkingur stofnað á sömu slóðum. Víkingar miða stofndag sinn
við 21. apríl 1908, þótt forsendur þeirrar dagsetningar séu ekki ljósar. Benda
Framarar á að stofnendur Víkings hafi verið yngri en stofnendur Fram og líklega
ekki fengið að vera með stóru strákunum. Gera bæði félögin því tilkall til að
vera næstelsta knattspyrnufélag Reykjavíkur.

Fótboltafélag Reykjavíkur, sem síðar tók sér nafnið Knattspyrnufélag
Reykjavíkur, stóð um þessar mundir fyrir fótboltaæfingum á velli sem ruddur
hafði verið vestur á Melum. Piltarnir í Fram fengu stundum að nota völlinn, en
ekki kom þó til greina að sinni að félögin tvö mættust í kappleik á
jafnréttisgrundvelli. Til þess var aldursmunurinn of mikill.

Reykvískir íþróttamenn ákváðu að koma sér upp íþróttavelli, sem vera skyldi
tilbúinn fyrir landsmót UMFÍ sem haldið yrði í bænum sumarið 1911.
Íþróttasamband Reykjavíkur var stofnað í þessu skyni árið 1910 og var Fram meðal
stofnaðila, þótt meðlimir þess væru ekki nema 14 til 17 ára gamlir.

Melavöllurinn var vígður þann ellefta júní 1911. Að því tilefni var efnt til
stutts sýningarleiks milli Fram og Fótboltafélags Reykjavíkur. Þótt
Fótboltafélagið tefldi fram hálfgerðu varaliði, var búist við ójöfnum leik
unglinga gegn fullorðnum mönnum og munu Framarar hafa fengið loforð um að ekki
yrði tekið of hart á þeim. Viðureigninni lauk óvænt með markalausu jafntefli og
varð því mikil spenna fyrir fyrstu alvöru viðureign félaganna sem fara skyldi
fram viku síðar á landsmóti UMFÍ.

Landsmótið var margra daga íþróttahátíð sem setti Reykjavíkurbæ á annan endann.
Flestir voru áhorfendurnir þó á knattspyrnuleik Fram og Fótboltafélagsins þann
sautjánda júní. Framarar fóru með sigur af hólmi í þessum fyrsta opinbera
knattpspyrnuleik tveggja íslenskra félaga, 2:1. Friðþjófur Thorsteinsson skoraði
bæði mörk Fram, það seinna á lokamínútunni.

Sigur Framara á landsmótinu 1911 blés félagsmönnum kapp í kinn og ákváðu þeir að
stofna til Íslandsmóts sumarið eftir. Skotið var saman fyrir verðlaunagrip og
auglýst eftir þátttökuliðum. Fyrsta Íslandsmótið í knattspyrnu var svo haldið
árið 1912 með þátttöku Fram, Vestmanneyinga og Fótboltafélagsins. Lauk því með
sigri þeirra síðastnefndu.

Þar sem Framarar höfðu stofnað til Íslandsmótsins og keypt bikarinn, litu þeir
svo á að mótið væri í þeirra einkaeigu. Fram lýsti eftir þátttökuliðum, sá um
skipulagninguna og hirti allan ágóðann. Þetta leiddi til deilna um mótshaldið og
árin 1913 og 1914 skráðu Framarar sig einir til leiks og unnu án keppni. Lausn
fékkst í málið með því að mótunum var fjölgað. KR-ingar stóðu fyrir
Reykjavíkurmóti og síðar stofnuðu Valsmenn og Víkingar sín eigin mót.

Auk meistaratitlanna 1913 og 1914 urðu Framarar Íslandsmeistarar: 1915, 1916,
1917, 1918, 1921, 1922, 1923 og 1925. Félagið vann því tíu af fjórtán fyrstu
Íslandsmótunum. Við þætta bættust sex Reykjavíkurmeistaratitlar, auk þess sem
Fram vann keppnina um Íslandshornið þrjú ár í röð 1919-21 og þar með
verðlaunagripinn til eignar, en Íslandshornið var keppni sem Valur stóð fyrir.

Framarar áttu einnig stóran þátt í komu fyrsta erlenda knattspyrnuliðsins til
Íslands árið 1919 þegar Danmerkurmeistararnir í Akademisk Boldklub komu í
keppnisferð. Með danska liðinu lék um þær mundir Framarinn Samúel Thorsteinsson.

Drottnunarstaða Fram meðal íslenskra knattspyrnuliða fékk þó skjótan endi.
Leikmenn liðsins voru flestir á sama aldri og lögðu skóna á hilluna um svipað
leyti. Lítil rækt hafði verið lögð við yngri flokka og því engir til að taka
við. 1927 tapaði Fram öllum leikjum sínum á Íslandsmótinu og gat varla skrapað
saman í lið. Alvarlega var rætt um að leggja félagið niður eða sameina það
Víkingum. Árið 1928 sendi Fram svo ekki lið til keppni á Íslandsmótinu í fyrsta
og eina skipti.

Hvorki fyrr né síðar í sögu sinni hefur tilvera Knattspyrnufélagsins Fram staðið
jafn tæp og vorið 1928. Félagið var í raun ekki starfandi, félagatalið týnt og
sjóðurinn tómur. Ekki tókst að tefla fram liði á Íslandsmótinu og yngri
flokkarnir voru daprir.

Við þessar óhrjálegu aðstæður kom hópur manna undir forystu Guðmundar
Halldórssonar að félaginu og reif starfið upp á nýjan leik. Meðal annars létu
stjórnin hanna merki félagsins, sem enn er við lýði. Eitt og annað var gert til
að efla Fram félagslega, s.s. hafin útgáfa félagsblaðs og þjálfun yngri flokka
tekin fastari tökum.

Á fjórða áratugnum færðist þungamiðjan í starfsemi Fram austur á bóginn.
Upphaflega var Fram miðbæjarlið, en nú voru uppeldissvæði nýrra leikmanna í
götunum ofan Laugavegar, einkum í kringum Njálsgötuna. Eftir sem áður voru
öflugar Fram-nýlendur annars staðar í bænum, s.s. í Pólunum, kringum
Ljósvallagötuna og á Grímsstaðaholti.

Árið 1937 föluðust Framarar eftir því að fá úthlutað landi undir eigið
félagssvæði. Óskað var eftir svæðinu sunnan Sundhallarinnar. Var ætlunin meðal
annars að reisa fjölnota íþróttahús til knattspyrnu- og skautaiðkunar.

Þessi áform gengu ekki eftir og kom þar einkum tvennt til. Annars vegar töldu
ýmsir félagsmenn brýnna að stofna skíðadeild og reisa skíðaskála en að koma upp
knattspyrnuvelli. Hins vegar var reiknað með því að íþróttafélögin í Reykjavík
myndu koma sér upp sameiginlegu íþróttasvæði við Nauthólsvík og þörfin fyrir
eigin knattspyrnuvöll yrði þá að mestu úr sögunni.

Þótt Fram styrktist jafnt og þétt félagslega allan fjórða áratuginn leið nokkur
tími uns áhrifa þess tók að gæta á stigatöflunni. Frá 1929-38 hafnaði liðið
aldrei ofar en í þriðja sæti á Íslandsmótinu, þar sem keppnisliðin voru
yfirleitt fjögur eða fimm.

Í ljósi þessa hófstillta árangurs, kann að virðast skringilegt að
Knattspyrnusamband Danmerkur skuli hafa boðið Frömurum í keppnisferð til
Danmerkur í tilefni af fimmtíu ára afmæli sambandsins árið 1939. Sennilega má
tengja þá ákvörðun við það hversu stóran þátt Fram átti í að taka á móti
Akademisk boldklub tuttugu árum fyrr.

Hlutverk Framliðsins á afmælismóti Dananna var óljóst. Liðið var kynnt sem
áheyrnarfulltrúi á óopinberu Norðurlandamóti í knattspyrnu og aldrei kallað
annað en “íslenska liðið” og þannig gefið fastlega í skyn að um landslið Íslands
væri að ræða. Fram keppti ekki á mótinu en lék nokkra vináttuleiki við úrvalslið
danskra héraða með góðum árangri. Liðið mætti líka vel undirbúið til leiks undir
stjórn þýsks þjálfara, Hermanns Lindemanns, leikmanns Eintracht Frankfurt.
Stífar æfingar fyrir ferðina og meðan á henni stóð skiluðu sér óvænt í fyrsta
meistaratitli Fram í fjórtán ár á Íslandsmótinu 1939.

Nokkrum mánuðum eftir að hafa unnið Íslandsmótið, tókust sumir leikmanna
meistaraflokks á við nýtt hlutverk. Handknattleiksíþróttin hafði náð fótfestu í
nokkrum skólum, s.s. í Menntaskólanum í Reykjavík, Flensborgarskólanum og
Háskólanum. Knattspyrnumenn gripu stundum í þessa skringilegu íþróttagrein á
inniæfingum yfir vetrarmánuðina, en lítil alvara hafði fylgt því fálmi.

Snemma árs 1940 var hins vegar efnt til fyrsta Íslandsmótsins í handknattleik.
Framarar sendu lið til keppni, þótt hluti leikmanna kynni varla reglurnar.
Jafnframt var sent inn lið í 2. flokki. Þótt árangurinn yrði rýr, markaði hann
upphafið að reglulegri þátttöku Fram í handknattleiksmótum. Með tímanum komst
meiri festa á handboltaiðkunina, hún hætti að vera aukageta knattspyrnumanna
félagsins yfir vetrarmánuðina og öðlaðist sjálfstætt líf.

Þráinn Sigurðsson formaður Fram 1943-46, var áhugasamur um að útvíkka starfsemi
félagsins og knúði það í gegn að Fram kæmi sér upp kvennaflokki í handknattleik.
Hugmyndin fékk blendnar undirtektir, en náði þó fram að ganga og árið 1945 sendi
Fram í fyrsta sinn lið til keppni á Íslandsmóti kvenna. Fljótlega varð liðið
eitt af skrautfjöðrum félagsins og hafði mjög jákvæð áhrif á starfsemi þess.

Draumur reykvískra íþróttamanna um alhliða æfinga- og keppnissvæði í Fossvogi
fauk út í buskann þegar Ísland var hernumið og alþjóðlegum flugvelli var komið
fyrir í Vatnsmýrinni. Í kjölfarið varð ljóst að þörfin á félagssvæði Fram var
orðin knýjandi.

Stjórnendur félagsins leituðu ýmissa lausna við vandanum, s.s. að falast eftir
kaupum á Hálogalandi, íþróttahúsi hernámsliðsins. Þá var sótt um lóð á
svokölluðum Mómýrarbletti, þar sem Ármann var síðar til húsa.

Vorið 1945 skipti Reykjavíkurbær skyndilega um skoðun varðandi Mómýrarblettinn.
Vilyrðið sem fengist hafði var tekið til baka, en þess í stað bauð bærinn upp á
lóð í gömlu grjótnámi fyrir neðan Stýrimannaskólann, við Skipholt. Tilboðinu var
tekið og framkvæmdir hófust af kappi innan fáeinna daga.

Þann tuttugasta ágúst sama ár vígðu Framarar nýjan malarvöll sinn við Skipholt.
Fram varð þar með fyrsta Reykjavíkurfélagið til að eignast eigin völl. Skömmu
síðar var hafist handa við byggingu félagsheimilis Fram á svæðinu.

Það leið ekki á löngu uns Framarar fóru að njóta ávaxtanna af nýja vellinum.
Sumrin 1946-48 lék liðið undir stjórn skosks þjálfara, James McCrae, sem stýrði
Frömurum til Íslandsmeistaratitils tvö fyrri árin.

Sumarið 1946 var sérlega eftirminnilegt. Eftir Danmerkurferðina 1939 hafði
staðið til að Framarar tækju á móti dönskum knattspyrnuflokki sumarið 1940.
Allar slíkar heimsóknir lágu niðri á stríðsárunum, en að því loknu tóku Framarar
upp þráðinn á ný. Nú höfðu forsendur hins vegar breyst. Ísland var orðið
lýðveldi og danska knattspyrnusambandið bauð fram landslið sitt.

Meistaratitlarnir 1946 og 1947 mörkuðu ekki upphafið að nýju stórveldistímabili.
Framarar urðu næst Íslandsmeistarar í knattspyrnu árið 1962. Vaxtarbroddurinn
var hins vegar í yngri flokkunum sem voru mjög sigursælir á sjötta áratugnum.
Iðkendurnir voru líka geysimargir og nutu Framarar þar legu sinnar. Fjölmenn
hverfi voru að byggjast upp í Reykjavík norðanverðri, s.s. í Laugarnesi og
Vogunum. Sátu Framarar lengi vel einir að þeim krakkaskara.

Árið 1950 urðu Framarar Íslandmeistar í bæði karla- og kvennaflokki í
handknattleik. Sigur karlaliðsins var óvæntur og sló ekki tóninn fyrir frekari
afrek í bráð. Kvennaliðið hafði hins vegar verið í mikilli sókn árin á undan.
Frá 1950 til 1954 urðu Framstúlkur Íslandsmeistarar í öll fimm skiptin. Við það
bættust nokkrir meistaratitlar í utanhússhandbolta, en sú keppnisgrein var í
talsverðum metum á þessum árum, þótt keppni í henni hafi lagst af í seinni tíð.
Þessari fyrstu gullöld handknattleikskvenna í Fram lauk skyndilega um miðjan
sjötta áratuginn, þegar öflugir leikmenn settu skóna á hilluna.

Um það leyti sem vegur kvennaliðsins fór að fara minnkandi, byrjuðu karlarnir að
rétta úr kútnum fyrir alvöru. Frampiltum var spáð góðum árangri á Íslandsmótinu
1959, en enduðu í fallsæti. Sigur í annarri deild árið eftir var aldrei í hættu
og við tók tímabil tveggja turna í íslenskum karlahandbolta.

Fram og FH deildu á milli sín öllum Íslandsmeistaratitlum frá 1959 til 1972. Þar
af unnu Framarar sjö sinnum (1962, 1963, 1964, 1967, 1968, 1970 og 1972). Oftar
en ekki voru viðureignir þessara liða hinir eiginlegu úrslitaleikir um
meistaratitilinn. Landslið Íslands var sömuleiðis borið uppi af leikmönnum úr
Fram og FH.

Árið 1962 varð Fram fyrsta íslenska félagið til að taka þátt í Evrópumóti í
flokkaíþrótt. Þá kepptu Framarar við dönsku meistarana í Skovbakken frá Árósum
og töpuðu 28:27 í framlengdri viðureign. Leikið var í Danmörku, enda var
íþróttahús bandaríska hersins á Miðnesheiði eini löglegi handknattleiksvöllur á
Íslandi.

Úr þessu var bætt í desember 1965, þegar Laugardalshöllin var tekin í notkun og
aðalheimkynni handknattleiksmanna færðust úr Hálogalandi. Í trausti þess að
húsið yrði tilbúið í tíma, höfðu Framarar samið um að taka á móti tékkneskum
handboltaflokki, Baník Karviná. Þegar líða tók að komudegi vöknuðu menn upp við
vondan draum, þar sem mikil smíðavinna var eftir. Sá Karl Benediktsson, þjálfari
Framliðsins, þá um að skipuleggja vinnu Framara og handknattleiksmanna úr öðrum
liðum. Unnið var nótt við nýtan dag og tókst að ljúka verkinu sama dag og
Tékkarnir mættu. Var viðureign Reykjavíkurúrvalsins og Karviná vígsluleikur
hallarinnar.

Þegar malarvöllur Framara var tekinn í notkun haustið 1945 var hann talinn sá
besti í bænum. Vellinum hrakaði hins vegar mjög sumarið 1948 þegar hann var
notaður sem geymslusvæði fyrir síld sem mokað var upp í Hvalfirðinum sama sumar.
Það leið því ekki á löngu uns Framarar fóru að svipast um eftir nýju
framtíðarfélagssvæði, þar sem unnt yrði að koma upp grasvöllum.

Fljótlega beindist athyglin að Kringlumýrinni og á fimmtíu ára afmæli Fram,
vorið 1958, tilkynnti Gunnar Thoroddsen borgarstjóri að Reykjavíkurbær hefði
samþykkt að afhenda Frömurum landspildu við Safamýri. Þegar til átti að taka
reyndist þó erfitt að innheimta loforðið. Það tók embættismenn bæjarins mörg ár
að mæla út lóðamörkin og enn lengri tíma að ráðast í nauðsynlega jarðvegsvinnu.

Álftamýrarskóli tók til starfa árið 1964 og fór þá loks að þokast eitthvað
áleiðis í málum Fram. Árið 1969 var lokið framkvæmdum við íþróttahús skólans
ásamt búningsaðstöðu og um svipað leyti var útbúinn malarvöllur. Framarar hófu
þegar að nýta húsið og völlinn. Í nokkur misseri var Fram í raun starfrækt á
tveimur stöðum: í Safamýri og við Skipholt, en eftir að brotist var inn í
félagsheimilið í Skipholti á árinu 1972 og innanstokksmunir lagðir í rúst, var
ákveðið að skilja endanlega við gömlu grjótnámuna.

Árið 1972 var viðburðaríkt hjá Frömurum. Auk þess að flytja úr Skipholti í
Safamýri, urðu karlalið félagsins Íslandsmeistarar í bæði handbolta og fótbolta.
Tæpur aldarfjórðungur átti eftir að líða uns Framarar urðu næst Íslandsmeistarar
karla í handbolta og þótt knattspyrnumennirnir þyrftu ekki að bíða jafn lengi,
voru ekki síður blikur á lofti á þeim bænum.

Á sjötta áratugnum og í upphafi þess sjöunda voru Framarar stórveldi í yngri
flokkunum í knattspyrnu. Iðkendur voru margir og til þess tekið hversu vel væri
haldið utan um unglingastarfið. Með tímanum tók að fjara undan þessu.
Nýbyggingarhverfin sem séð höfðu Fram fyrir stríðum straumi drengja urðu grónari
og börnunum fækkaði. Á sama tíma fór unglingastarfið að eflast hjá öðrum félögum
sem jafnframt eignuðust betri félagssvæði með grasvöllum og félagsaðstöðu. Frá
1968 til 1980 vannst aðeins einn Íslandsmeistaratitill í yngri flokkum, í þriðja
flokki pilta 1972.

Þessi þróun olli forráðamönnum Fram áhyggjum. Niðurstaða þeirra var sú að
forgangsmál væri að koma upp félagsheimili. Byrjað hafði verið að teikna slíkt
mannvirki þegar árið 1965. Ráðist var í framkvæmdir við húsið árið 1973 og var
lokið við fyrri áfanga þess tveimur árum síðar. Í húsinu voru búningsklefar og
lágmarks skrifstofu- og félagsaðstaða, en ákveðið var að láta stækkun
heimilisins bíða betri tíma. Um svipað leyti voru sett upp flóðljós á
malarvellinum.

Þótt yngri flokkarnir ættu erfitt uppdráttar á áttunda áratugnum, var karlaliðið
í knattspyrnu á betra róli. Liðið var yfirleitt um miðja deild og hafnaði í öðru
sæti árin 1975 og 1976. Fram tók nokkrum sinnum þátt í Evrópukeppnum, án þess þó
að komast áfram úr fyrstu umferð. Minnisstæðastir voru leikirnir við Günter
Netzer og félaga hans í spænska stórliðinu Real Madrid haustið 1974.

Í bikarkeppni KSÍ áttu Framarar velgengni að fagna. Félagið hafði fyrst orðið
bikarmeistari árið 1970, en fyrstu árin var bikarkeppnin heldur lágt skrifað
haustmót sem fram fór á Melavelli að Íslandsmótinu loknu. Fram varð
bikarmeistari 1973, 1979 og 1980. Í tvö seinni skiptin eftir sigurmörk á
lokamínútunum.

Sumarið 1968 var efnt til knattspyrnuleiks milli handknattleiksstúlkna úr Fram
og KR, sem vakti nokkra athygli og ruddi brautina fyrir íslenska
kvennaknattspyrnu. Fyrsti opinberi kvennaknattspyrnuleikurinn á Íslandi fór svo
fram árið 1970. Það var stuttur sýningarleikur milli Reykjavíkur og Keflavíkur á
undan karlalandsleik við Norðmenn á Laugardalsvelli.

Fyrsta Íslandsmót kvenna innanhúss var haldið 1971 og sumarið 1972 hófst
Íslandsmót kvenna utandyra. Keppnisliðin voru flest skipuð stúlkum sem æfðu
handknattleik á veturna. FH-ingar voru með öflugasta liðið á þessum fyrstu árum,
en Fram veitti þeim einna harðasta keppni. Eftir dapurt gengi sumarið 1979,
ákvað stjórn knattspyrnudeildar að senda ekki lið til keppni sumarið 1980. Sú
ákvörðun var tekin í óþökk leikmanna liðsins. Ástæðan var fyrst og fremst sú að
forráðamenn deildarinnar töldu að nógu mikið álag væri á æfingarvellina, þótt
kvennaliðið bættist ekki við.

Þegar kvennaflokkurinn var lagður niður, gengu leikmennirnir til liðs við önnur
félög, s.s. Breiðablik og KR. Í þeim hópi voru konur sem áttu eftir að vinna
fjölda titla og leika fyrir Íslands hönd. Strax ári síðar skiptu Framarar um
skoðun og reyndu að endurvekja kvennaflokkinn. Hann náði hins vegar aldrei fyrri
styrk, uns hann lognaðist útaf árið 1993.

Í byrjun níunda áratugarins urðu mikil umskipti í rekstri knattspyrnudeildar
Fram. Nýir menn settust í stjórn og mynduðu hóp sem átti eftir að bera deildina
uppi næstu árin. Halldór B. Jónsson var formaður knattspyrnudeildarinnar frá
1981 til 1993 og átti hvað stærstan þátt í þessum breytingum.

Aðstaða knattspyrnumanna félagsins snarbatnaði á þessum árum. Sumarið 1983
fjölgaði grasvöllunum úr einum í tvo. Árið áður var ákveðið að ráðast í stækkun
félagsheimilisins í stað þess að hefja byggingu íþróttahúss. Olli sú ákvörðun
raunar talsverðum deilum og óánægju innanhússíþróttamanna.

Unglingastarfið var stóreflt. Knattspyrnuskóli var stofnaður fyrir yngstu
iðkendurna árið 1980 og var það nýjung. Þá naut félagið góðs af nálegðinni við
nýja miðbæinn sem var að byggjast upp í Kringlumýri. Strætisvagnasamgöngur voru
prýðisgóðar og því gat Fram dregið til sín stóra hópa iðkenda úr fjarlægum
hverfum, ekki hvað síst úr Breiðholti, þar sem ÍR og Leiknir áttu erfitt
uppdráttar.

Í meistaraflokki urðu sömuleiðis breytingar. Árin 1982-83 var þjálfari
Framliðsins Pólverjinn, Andrzej Strejlau. Þótt liðið félli niður um deild fyrra
árið, héldu stjórnendur félagsins tryggð við Strejlau sem fór með það beint
aftur upp úr annarri deildinni. Á þessum tveimur árum lagði sá pólski mikilvægar
undirstöður að hinu sigursæla Framliði níunda áratugarins.

Ásgeir Elíasson tók við Frömurum fyrir sumarið 1985 og þjálfaði í sjö ár
samfleytt. Í allt var Ásgeir þjálfari Fram í tólf ár, lengst allra sem gegnt
hafa starfinu. Framlið níunda áratugarins var eitt hið öflugasta í íslenskri
knattspyrnusögu. Það sigraði í bikarkeppni KSÍ árin 1985, 1987 og 1989.
Íslandmeistaratitillinn kom í hlut Framara 1986, 1988 og 1990.

Árangur Framara í Evrópukeppnum var sömuleiðis eftirtektarverður á köflum. Má
þar nefna 3:0 heimasigur á sænsku bikarmeisturunum í Djurgårdens IF haustið 1990
og naumt 1:2 tap gegn spænska liðinu Barcelona sama ár. Árið eftir féllu
Framarar svo úr leik í Evrópukeppni meistaraliða eftir tvö jafntefli gegn
Panathinaikos.

Eftir leikina við gríska liðið sneri Ásgeir Elíasson sér að þjálfun íslenska
landsliðsins. Við tók tímabil óstöðugleika og tíðra þjálfaraskipta. Um svipað
leyti varð talsverð endurnýjun í stjórn knattspyrnudeildar. Halldór B. Jónsson
lét af formennsku árið 1993 og við tóku mörg mögur ár.

Íslandsmeistaralið Fram í karlaflokki í handbolta 1972 var firnasterkt. Hafði
það t.a.m. á að skipa fjórum af burðarásum íslenska landsliðsins, þeim Axel
Axelssyni, Björgvin Björgvinssyni, Sigurði Einarssyni og Sigurbergi
Sigsteinssyni. Framtíðin virtist sömuleiðis björt, enda margir efnilegir
leikmenn í herbúðum Framara og aðstöðumál félagsins búin að snarbatna með
tilkomu íþróttahúss Álftamýrarskóla.

Yfirburðatímar Fram og FH reyndust hins vegar á enda runnir. Ný félög, Valur og
Víkingur voru á uppleið. Hafnfirðingar héldu sínu en Framarar urðu að láta undan
síga. Eftir því sem leið á áttunda áratuginn færðist Framliðið niður töfluna,
uns árviss fallbarátta varð raunin. Vorið 1983 féllu Framarar loks niður í aðra
deild, í annað sinn í sögunni.

Eftir tveggja ára dvöl í annarri deild lék Fram á ný meðal þeirra bestu veturinn
1985-86. Næstu árin einkenndust af fallbaráttu, skamma dvöl í annarri deild og
svo enn meira fallströgl, uns Framarar féllu í fjórða sinn vorið 1993. Í það
skipið var fjárhagur handknattleiksdeildarinnar orðinn afar bágur og
aðstöðuleysið félaginu fjötur um fót, á sama tíma og önnur Reykjavíkurlið gátu
státað af heimavöllum í eigin íþróttahúsum.

Eftir Íslandsmeistaratitlana fimm í byrjun sjötta áratugarins leið nokkur tími
uns handknattleiksstúlkurnar í Fram náðu að blanda sér í titilbaráttu. Árið 1970
tókst liðinu að rjúfa sigurgöngu Valskvenna og við tók langt tímabil í íslenskum
kvennahandknattleik þar sem Fram og Valur höfðu algjöra yfirburði.

Af 21 Íslandsmeistaratitli sem í boði var frá 1970 til 1990 unnu Framstúlkur
fjórtán. (1970, 1974, 1976, 1977, 1978, 1979, 1980, 1984, 1985, 1986, 1987,
1988, 1989 og 1990.) Stofnað var til bikarkeppni í kvennaflokki árið 1976 og
urðu Framarar fljótt sigursælasta lið þeirrar keppni frá upphafi.

Handknattleikskonur Fram voru um árabil helsta skrautfjöður félagsins. Ekki
taldi handknattleiksfólk félagsins þó nóg að gert í aðstöðumálum. Á árunum í
kringum 1980 var hart deilt innan Fram um hvort setja skyldi í forgang stækkun
félagsheimilisins eða hefja framkvæmdir við íþróttahús. Félagsheimilið varð ofan
á og talsverður tími átti eftir að líða uns íþróttahússmálið varð til lykta
leitt.

Þegar það loks gerðist hafði inniíþróttadeildum Fram raunar fækkað um tvær.
Körfuknattleikur var tekinn upp í Fram árið 1970, en lognaðist út af 1987.
Blakdeild starfaði frá 1978 til 1991. Þótt ýmsir samverkandi þættir skýri dauða
þessara deilda, átti aðstöðuleysið þar ótvírætt stóran hlut að máli.

Þegar á fjórða áratugnum var samþykkt á aðalfundi Fram að félagið reyndi að koma
sér upp skíðaskála. Um árabil voru starfræktar nefndir til að vinna að þessu
markmiði en lítið varð úr framkvæmdum. Árið 1972 var rykið dustað af þessum
áformum. Skíðadeild Fram var stofnuð sama ár. Formaður hennar var Steinn
Guðmundsson.

Hin unga skíðadeild kom sér fyrir í Eldborgargili í Bláfjöllum. Á næstu árum
átti talsverð uppbygging sér stað á skíðasvæði félagsins, sem náði hámarki árið
1990 þegar nýr og glæsilegur skíðaskáli var tekinn í notkun.

Knattspyrnufélagið Fram stóð á krossgötum vorið 1994. Nýtt íþróttahús var tekið
í notkun í Safamýrinni, það fyrsta sem félagið hafði haft til eigin umráða í
sögu sinni. Húsið var reist í formannstíð Alfreðs Þorsteinssonar og var
staðfesting þess að Fram teldi nánustu framtíð sína liggja í Háaleitis- og
Bústaðahverfi, en miklar vangaveltur höfðu verið uppi um mögulega flutninga
félagsins í austurbyggðir Reykjavíkur.

Með nýrri stjórn var horfið frá hugmyndum um mögulega flutninga eða sameingu
Fram við önnur félög, þess í stað var leitast við að byggja upp félagið á
Safamýrarsvæðinu. Tók sú hugmyndavinna á sig óvenjulegar myndir, t.d. var velt
upp þeim kosti að selja mestallt félagssvæðið undir framlengingu á
verslunarmiðstöðinni Kringlunni, en koma fyrir keppnisvelli á þaki hennar.

Um það leyti sem handknattleiksfólk í Fram fékk eigið hús til umráða, rýrnaði
félagsaðstaða Framara þegar Íþrótta- og tómstundaráð tók félagsheimilið á leigu
undir félagsmiðstöðina Tónabæ. Í kjölfarið komu Framarar sér upp nýrri
félagsaðstöðu í tengslum við íþróttahúsið, sem og gervigrasvelli ásamt
búningsklefum. Gervigrasvöllurinn var loks tekinn í notkun árið 2006 og mátti
félagssvæði Fram í Safamýri þá teljast tilbúið.

Frömurum var snögglega kippt niður á jörðina eftir brotthvarf Ásgeirs
Elíassonar. Í stað þess að berjast um meistaratitla og vinna afrek í
Evrópukeppni, hafnaði liðið næstu árin um eða fyrir neðan miðja deild. Sumarið
1995 máttu Framarar svo sætta sig við neðsta sætið og fall í fyrsta sinn í
þrettán ár. Á sama tíma fóru skuldir knattspyrnudeildarinnar jafnt og þétt
vaxandi.

Frá 1998 til 2004 áttu Framarar í harðri fallbaráttu á hverju einasta sumri, þar
sem liðið bjargaði sér yfirleitt frá falli í síðustu umferð oft með ótrúlegum
hætti. Tímabilið einkenndist af miklum óstöðugleika. Þjálfarar voru látnir fara
nánast á hverju ári og miklar breytingar urðu á leikmannahópnum frá ári til árs.
Haustið 2005 varð fallið ekki umflúið og næsta sumar lék fram í næst efstu deild
í fjórða sinn í sögunni.

Eftir skamma dvöl í næst efstu deild tóku Framarar upp fyrri iðju og voru nærri
því að falla haustið 2007 og í kjölfarið lét þjálfarinn Ólafur Þórðarson af
störfum. Í hans stað var ráðinn Þorvaldur Örlygsson, sem vakið hafði athygli
fyrir árangur sinn með sterkt en varnarsinnað lið Fjarðabyggðar.

Á fyrstu tveimur árum Þorvaldar, sumrin 2008 og 2009 náðist besti árangur
liðsins um árabil. Fyrst þriðja sæti úrvalsdeildarinnar og þar með
þátttökuréttur í Evrópukeppni í fyrsta sinn í fjöldamörg ár og því næst fjórða
sætið í deildinni auk þess sem liðið komst í úrlitaleik bikarkeppninnar en
tapaði í vítaspyrnukeppni.

Eftir þessa góðu byrjun tók heldur að síga á ógæfuhliðina. sumarið 2010 lentu
Framarar í fimmta sæti en næstu þrjú sumur þar á eftir varð niðurstaðan
fallbarátta. Á miðju sumri 2013 sagði Þorvaldur starfi sínu lausu og Ríkharður
Daðason tók við keflinu. Undir hans stjórn urðu Framarar bikarmeistarar eftir
sigur á Stjörnunni í úrslitaleik. Var það fyrsti stóri titill Framliðsins í
meistaraflokki í knattspyrnu frá árinu 1990.

Sumarið 2010 urðu þau tímamót hjá félaginu að teflt var fram meistaraflokksliði
kvenna í fyrsta sinn frá árinu 1993. Framstúlkur hófu keppni í næstefstu deild
og er stefnan tekin á sæti í efstu deild innan fárra ára.

Handknattleiksdeild Fram gekk í gegnum erfið ár í byrjun tíunda áratugarins.
Rekstur karlaliða meistaraflokka í íþróttinni varð stöðugt dýrari. Erlendir
leikmenn urðu algengari og íslenskir leikmenn gerðu í auknum mæli kröfur um
greiðslur. Ár frá ári reyndist Frömurum því erfiðara að standa í sterkustu
liðunum.

Karlalið Fram lék í annarri deild í þrjú keppnistímabil, frá 1993 til 1996. Á
árinu 1994 var nýtt íþróttahús félagsins í Safamýri tekið í notkun og þar með
gjörbreyttust rekstrarforsendur deildarinnar. Haustið 1995 var Guðmundur Þ.
Guðmundsson ráðinn þjálfari karlaliðsins og leiddi það upp í efstu deild í
fyrstu tilraun, ekki hvað síst fyrir tilstyrk rússneska línumannsins Olegs
Titovs.

Undir stjórn Guðmundar komst karlalið Fram í fremstu röð í íslenskum handbolta í
fyrsta sinn í fjöldamörg ár. Liðið lék til úrslita um Íslandsmeistaratitilinn
1998 en beið lægri hlut. Árið eftir unnu Framarar bikarmeistaratitil eftir sigur
á Stjörnunni.

Frá aldamótum hefur karlalið Fram haldið stöðu sinni meðal bestu
handknattleiksliða landsins, þó án þess að vera nokkru sinni taldir
sigurstranglegastir. Tveir Íslandsmeistaratitlar unnust þó á tímabilinu, þeir
fyrstu frá 1972.

Veturinn 2005-06 tók Guðmundur Þ. Guðmundsson við þjálfun Framliðsins á nýjan
leik. Liði Hauka, sem sigrað hafði þrjú undanfarin ár, var spáð titilinum.
Leikið var með nýju keppnisfyrirkomulagi. Úrslitakeppnin var aflögð en þess í
stað keppt í einni fjórtán liða deild. Framarar náðu góðu forskoti með mikilli
sigurgöngu fyrri hluta vetrar, sem andstæðingunum tókst ekki að vinna upp. Var
meistaratitllinn tryggður með stórsigri á botnliði Víkings/Fjölnis í
lokaumferðinni í Safamýri.

Tíundi Íslandsmeistaratitill Framara í karlaflokki vannst svo 2013. Sem fyrr
voru Haukar taldir sigurstranglegir í mótsbyrjun, en því spáð að Framliðið
þyrfti að berjast fyrir sæti sínu í deildinni. Eftir slaka byrjun sóttu Framarar
í sig veðrið og náðu að lokum þriðja sæti í deildinni. Í úrslitakeppninni voru
Hafnarfjarðarliðin lögð að velli og vannst meistaratitillinn í fjórða leik í
einvígi við Hauka.

Árið 1990 unnu Framstúlkur tvöfalt í meistaraflokki í handknattleik. Það
reyndist hins vegar síðasti Íslandsmeistaratitill flokksins í meira en tvo
áratugi. Um nokkurra ára skeið áttu Framstúlkur í fullu tré við önnur sterkustu
lið landsins. Bikarkeppni HSÍ vannst t.a.m. árin 1995 og 1999.

Eftir það var sem botninn dytti úr kvennaboltanum. Ár eftir ár tefldu Framarar
fram ungum og reynslulitlum liðum sem oftast nær enduðu við botn deildarinnar.
Yngri flokkar félagsins voru hins vegar sterkir allan tímann. Það skilaði sér að
lokum í sterku meistaraflokksliði sem hafnaði í öðru sæti á Íslandsmótinu 2008
og lék til úrslita á árunum 2009 til 2012, auk þess að verða bikarmeistari í
tvígang. Eftir að hafa mátt sætta sig við silfurverðlaun á Íslandsmótinu fimm ár
í röð hlutu Framstúlkur sinn tuttugasta Íslandsmeistaratitil eftir sigur á
Stjörnunni vorið 2013.

Árið 2003 varð Fram fyrsta Reykjavíkurfélagið til að stofna sérstaka
almenningsíþróttadeild. Deildin hafði þá raunar starfað óformlega í tengslum við
félagið um langs árabil eða frá árinu 1995. Almenningsíþróttadeildin stendur
fyrir ýmiskonar líkamsrækt og leikfimi fyrir íbúa á starfsvæði Fram, auk þess að
skipuleggja íþróttaskóla fyrir börn.

Tækvondódeild Fram var stofnuð árið 2005 og hefur frá upphafi haft allnokkurn
fjölda iðkenda.

Á hundrað ára afmæli Knattspyrnufélagsins Fram var stofnað til
viðurkenningarinnar Íþróttamaður Fram sem veittur er í lok hvers árs þeim
íþróttamanni félagsins sem telst hafa náð bestum árangri á árinu. Verðlaunahafar
frá upphafi:



https://is.wikipedia.org/wiki/Helsinki

Helsinki á finnsku (Helsingfors á sænsku) er höfuðborg Finnlands og jafnframt
stærsta borg landsins með yfir 621 þúsund íbúa (2014). Á öllu Helsinkisvæðinu
búa samanlagt 1,3 milljónir íbúa. Helsinki er helsta miðstöð stjórnmála,
menningar og vísinda í Finnlandi.

Helsinki eða Helsingfors, eins og bærinn nefndist upphaflega, var stofnaður 1550
af Gústaf Vasa, Svíakonungi, sem keppinautur hansakaupstaðarins Tallinn í
núverandi Eistlandi. Það var þó ekki fyrr en eftir að Finnland féll í hendur
Rússum 1808 og varð að finnska stórfurstadæminu 1809 sem vegur Helsinki fór að
dafna. Sem þátt í viðleitni sinni að minnka áhrif sænskrar menningar og tengsla
við Svíþjóð ákvað Alexander I, Rússlandskeisari og stórfursti Finnlands, að
flytja höfuðborgina frá Turku (Åbo) til Helsinki árið 1812.

Við lok 19.aldar hafði meirihluti íbúa Helsinki sænsku að móðurmáli en vegna
mikils innflutnings finnskumælandi fólks til borgarinnar hafa hlutföllin snúist
við og nú hefur mikill meirihluti borgarbúa finnsku að móðurmáli.



https://is.wikipedia.org/wiki/Gregor%C3%ADska_t%C3%ADmatali%C3%B0

Gregoríska tímatalið (einnig kallað gregorska, gregoríanska tímatalið eða nýi
stíll) er tímatal sem innleitt var í katólskum löndum árið 1582 og kennt er við
Gregoríus 13. páfa. Tímatalið tók við af rómverska tímatalinu, sem oftast er
kallað júlíska tímatalið eða gamli stíll og kennt við Júlíus Sesar, en mikil
skekkja var orðin í því.

Leiðréttingin var miðuð við vorjafndægur og gekk út á það að felldir voru niður
10 dagar árið sem það var tekið í notkun og kom þá 15. október í stað 5.
október. Eingöngu fjórða hvert ár varð hlaupár og það aldamótarár sem talan 400
gengur upp í, í stað allra aldamótarára áður. Þannig var 1900 ekki hlaupár, en
2000 var það. Bæði hefðu verið hlaupár í gamla stíl.

Í löndum annara kirkjudeilda tók sums staðar upp undir tvær aldir að koma
breytingunni á og flestar deildir austurkirkjunnar (Rétttrúnaðarkirkjunnar) hafa
ekki enn tekið það upp. Því hefur til að mynda jóladagur þeirra á 20. öld verið
þann 6. janúar vegna skekkjunnar sem er í júlíska tímatalinu, en ekki 25.
desember eins og í því gregoríska.

Gregoríska tímatalið var tekið upp á Íslandi árið 1700 og gildir í dag. Var
skekkjan þá orðin 11 dagar frá því júlíska, sem voru klipptir úr árinu þannig að
29. nóvember kom í stað 17. nóvember.



https://is.wikipedia.org/wiki/Georg%C3%ADa

Georgía (georgíska საქართველო; Sakartvelo) er land í Kákasusfjöllum, við
austurströnd Svartahafs. Georgía á landamæri að Rússlandi í norðri, Tyrklandi og
Armeníu í suðri og Aserbaídsjan í austri. Georgía liggur í Austur-Evrópu og
Vestur-Asíu en á flest öll stjórnmálaleg og menningarleg tengsl við Evrópu.

Á því svæði sem nú til dags þekkist sem Georgía hefur einatt verið búið síðan
snemma á steinöld. Í fornöld voru þar konungsríkin Kolkis og Íbería, sem lögðu
drög að menningu Georgíu. Löndin tóku upp kristna trú snemma á 3. öld og
sameinuðust í eitt ríki árið 1008. Georgía gekk í gegnum tímabil sem einkenndust
af upplausnum og uppbyggingum þar til að landið brotnaði niður í nokkrar minni
einingar á 16. öld. Rússaveldi tók smám saman yfir land Georgíu á árunum
1801-1866. Lýðveldið Georgía var skammlíft lýðræðisríki á árunum 1918-1921, á
árunum fyrir rússnesku byltinguna. Það féll í hendur Sóvétríkjanna árið 1922.
Georgía hlaut svo sjálfstæði á ný árið 1991 og eftir borgarastyrjöld og
efnahagskreppur náðist tiltölulegt jafnvægi á síðari hluta 10. áratugsins. Árið
2003 fór fram bylting sem nefndist Rósarbyltingin og fór alfarið án
blóðsúthellinga. Komst þá að völdum ný ríkisstjórn sem stefndi að því að ganga í
Atlantshafsbandalagið. Tilraunir nýju ríkisstjórnarinnar til að koma aðskildu
svæðunum aftur undir stjórn Georgíu hafa orðið til þess að erjur hafa orðið á
milli Rússlands og Georgíu.

Landslag Georgíu er allt frá því að vera hálent í Kákasusfjöllum, til þess að
vera heittemprað við strandlengjuna við Svartahaf, sem dregur að túrista.
Landbúnaður nær aftur til fornaldar og er enn þá mikilvægur þáttur í efnahag
landsins.

Í Georgíu er fulltrúalýðræði, skipulagt sem samræmt, nokkurs konar
forsetalýðveldi. Georgía er meðlimur í Sameinuðu þjóðanna, Evrópuráðs, Samveldis
sjálfstæðra ríkja, Alþjóðaviðskiptastofnaninnar og
Svartahafsefnahagssamvinnusamtakanna, og hefur áhuga á að ganga í
Atlantshafsbandalagið og Evrópusambandið.

Forngrikkir og Rómverjar kölluðu Austur-Georgíumenn Íbera og Vestur-Georgíumenn
Kolka. Georgíumenn kalla sjálfa sig Kartvelebi (ქართველები), landið sitt
Sakartvelo (საქართველო) og tungumálið sitt Kartuli (ქართული). Samkvæmt biblíunni
er forfaðir kartvelska fólksins Kartlos, barnabarnabarn Jafets sonar Nóa. Öll
lönd heims nema Armenía þekkja landið sem Georgíu. Minnst er á Georgíu og
Georgíumenn í fjölmörgum ritum frá miðöldum. Það hefur verið ranglega gert ráð
fyrir því að nafn landsins sé komið frá St. George, verndara landsins. Það hefur
einnig verið haldið að nafnið koma frá fornpersneska orðinu gurj eða gorg, sem
merkir glæsilegt (enska: gorgeous) á frumindóevrópskum málum. Einnig hefur verið
haldið að Grikkir hafi nefnt landið Georgíu vegna landbúnaðarlegra auðlinda
þess, því að Georgía (γεωργία) merkir búskapur á grísku. En þrátt fyrir það er
uppruni nafnsins enn þá óljós og umdeildur.

Tvö konungsríki voru í Georgíu á fornöld, sem Rómverjar og Forngrikkir þekktu
undir nöfnunum Íbería og Kolkis. Þessi tvö konungsríki voru meðal fyrstu þjóða
heims til að taka upp kristna trú, árið 319 eða 337 samkvæmt nýlegum rannsóknum.

Í gríski goðafræði var Kolkis staðsetning gullna reyfisins sem Jason og
aragóarfararnir leituðu að í Argonautica, hetjusögu Apolloníosar frá Ródos.
Möguleg ástæða þess að gullna reyfið hafi orðið hluti að goðsögninni gæti verið
sú að á þessum tíma notuðu Georgíumenn reyfi til að sía gullryk úr ám. Kolkis,
sem innfæddir nefndu Egrisi eða Lazica, átti oft í erjum við Persíu og
Austrómverska ríkið, sem nokkrum sinnum náðu að leggja Vestur-Georgíu undir sig.
Fyrir vikið sundruðust konungsríkin í nokkur minni umdæmi rétt fyrir upphaf
miðalda. Þetta auðveldaði fyrir Aröbum að ráðast inn í Georgíu á 7. öld. Á 11.
öld voru uppreisnakenndu umdæmin frelsuð og sameinuðust í nýju georgísku
konungsríki. Í byrjun 12. aldar stækkaði landsvæði Georgíu, og náði það nú yfir
nokkurn hluta Suður-Kákasusfjalla og næstum alla norðurströnd þess svæðis sem nú
er Tyrkland.

Georgíska konungsríkið náði hápunkti sínum á tólftu öld og í byrjun þeirrar
þrettándu. Þetta tímabil hefur oft verið nefnt gullöld Georgíu eða
endurreisnartímabil Georgíu. Þrátt fyrir það var endurreist konungsríkið
stuttlíft og að lokum réðust Mongólar inn í það árið 1236. Upp frá því börðust
ýmsar stjórnir innan héraða landsins fyrir sjálfstæði frá Georgíska
konungsríkinu þar til það sundraðist á 15. öld. Nágrannaríkin notfærðu sér
stöðuna í landinu og á 16. öld réðust Persnesku og Ottómönsku heimsveldin hver
um sig inn í austur- og vesturhéruð Georgíu.

Leiðtogar þeirra héraða sem héldu áfram hálfgerðri sjálfstjórn skiplögðu
uppreisnir við allmörg tilefni. Seinni innrásir Persa og Tyrkja drógu enn meir
úr mætti konungsríkja og héraða á svæðinu.

Árið 1783 skrifuðu Rússland og georgíska konungsríkið Kartli-Kakheti undir
milliríkjasamning sem tryggði það að Rússar vernduðu Kartli-Kakheti. Þetta
hindraði þó ekki innrás Persa í Tíblisi árið 1795. Þann 22. desember 1800
skrifaði Paul I rússakeisari undir yfirlýsingu þess að Georgía (Kartli-Kakheti)
yrði hluti af Rússaveldi að beiðni Georgs XII, þáverandi konungs Georgíu. Þann
8. janúar 1801 skrifaði hann svo undir úrskurð þess að Kartli-Kakheti yrði hluti
af Rússaveldi, sem var staðfest af Alexander I rússakeisara þann 12. september
1801.

Aðalsættir Georgíu viðurkenndu ekki úrskurðinn fyrr en í apríl 1802 þegar að
Knorring hershöfðingi safnaði þeim saman í Dómkirkju Tbilisi og þvingaði fólkið
til að sverja eið við keisarakrúnu Rússa. Þeir sem að voru á móti þessu voru
tímabundið handteknir. Sumarið 1805 sigruðu rússneskir hermenn persneska herinn
við Askerani fljót nálægt Zagam og björguðu Tbilisi frá hertöku.

Árið 1810 innlimaði Alexander I rússakeisari Konungsríkið Imereti eftir að hafa
herjað stutt stríð. Síðasti imeretíski kongurinn og síðasti Bagrationinn Solomon
II dóu í útlegð árið 1815. Á árunum 1803 til 1878 voru þónokkur stríð herjuð
gegn Íran og Tyrklandi, og fyrir vikið voru nokkur svæði innlimuð sem hluti af
Georgíu. Þau svæði eru Batumi, Akhaltsikhe, Poti og Abkhazía og eru þau nú stór
hluti af Georgíu. Furstadæmið Guria var afnumið árið 1828 og Samegrelo
(Mingrelia) árið 1857. Svaneti-svæðið var smám saman innlimað á árunum
1857-1859.

Þann 26. maí árið 1918 á meðan að rússneska borgarastyrjöldin stóð sem hæst
lýsti Georgía yfir sjálfstæði. Georgíski alþýðuflokkurinn bar sigur úr býtum í
lýðræðislegum kosningum. Talið var að flokkurinn væri skipaður Mensevítum og var
leiðtogi flokksins, Noe Zhordania, gerður forsætisráðherra. Árið 1918 braust út
stríð á milli Georgíu og Armeníu í þeim hlutum Georgíu sem voru að mestmegnis
innbyggðir af Armenum, sem tók enda vegna afskipta frá Bretum.

Í febrúar 1921 var ráðist á Georgíu af Rauða hernum. Georgíski herinn tapaði
orrustunni og þurftu meðlimir ríkisstjórnarinnar að flýja land. Þann 25. febrúar
1921 kom Rauði herinn til höfuðborgarinnar Tbilisi og kom á laggirnar
kommúnískri leppstjórn, sem stjórnað var af georgíska Bolsjevíkanum Filipp
Makharadze. Sóvétríkin tóku svo yfir landinu eftir uppreisnina árið 1924.
Georgía var gerð hluti af Transkákasíska SFSR-sambandinu sem sameinaði Georgíu,
Armeníu og Aserbaídsjan. TSFSR-sambandinu var svo aftur skipt niður í þær
einingar sem það áður var, sem gerði Georgíu að Sósíalíska Sovétlýðveldinu
Georgíu.

Hinn georgíski Ioseb Jughashvili (betur þekktur sem Jósef Stalín) var áberandi á
meðal rússneskra bolsjevíka, sem risu til valda innan Rússaveldis eftir
Októberbyltinguna árið 1917. Stalín átti eftir að gegna valdamestu stöðu
Sovétríkisins.

Á árunum 1941 til 1945, á meðan Seinni heimstyrjöldin stóð á, börðust nærri því
700.000 Georgíumenn með Rauða hernum í baráttunni gegn Nasistum. Einnig börðust
einhverjir með þýska hernum. Um 350.000 Georgíumenn fórust á vígvöllum Austur
vígstöðvanna. Á þessum tímapunkti var Téténum, Ingussu, Karötsjum og Balkörum
frá Norður-Kákasus-svæðinu vísað úr landi, og sendir til Síberíu vegna meints
samstarfs við Nasista. Lýðveldi þeirra voru því afnumin og hlaut Sósíalíska
Sovétlýðveldið Georgía nokkuð af landsvæði þeirra í stuttan tíma, til ársins
1957.

Á 7. áratugnum jókst andóf gegn Rússum og stuðningur við sjálfstæði Georgíu. Á
meðal georgískra andófsmanna voru Merb Kostava og Zviad Gamsakhurdia efst á
baugi. Andófsmenn voru ásóttir af sovésku ríkisstjórninni og var starfsemi
þeirra harkalega bæld niður. Langflestir meðlimir georgískra andófshreyfinga
voru fangelsaðir af sovéskum yfirvöldum.

Georgía stendur við Svartahaf og á landamæri að Rússlandi, Aserbaídsjan, Armeníu
og Tyrklandi og er á breiddargráðu 42'00°N og 43'30°A á bauganetinu. Georgía er
staðsett í Kákasusfjöllum og er því að stórum hluta hátt yfir sjávarmáli, en við
strandlengjuna er láglendi. Hæsti punktur landsins er Shkharafjall, sem er 5201
metrar. Veðurfar er breytilegt, við strandlengjuna er miðjarðarloftslag, í
austurhluta landsins eru heit sumur, en einkar kaldir vetrar.

Fjöldinn allur af þjóðarbrotum eru í landinu. Þrjú sjálfsstjórnarsvæði eru í
Georgíu. Í norðvesturhluta landsins er Abkhazía, Ajaría í suðvesturhlutanum og
Suður-Ossetía í norðurhlutanum. Stór hluti íbúa þessara svæða hafa sérstaka
menningu og tungumál. Um 70% íbúa Georgíu eru Georgíumenn að uppruna, um 8% eru
Armenar, Rússar eru rúmlega 6% og Aserar tæplega 6%. Um 3% eru Ossetíumenn, tæp
2% eru Abkhazar og 5% tilheyra öðrum þjóðarbrotum. Rúm 17% íbúanna eru á
aldrinum 0-14 ára, rúm 66% á aldrinum 15-64 ára og 16.5% yfir 65 ára aldri.
Lífslíkur eru 76 ár.

Opinbert tungumál Georgíu er georgíska og er það móðurmál rúmlega 70% íbúa.
Málið fellur undir suðurkákasísku tungumálafjölskylduna. Uppruni georgísku er
óljós, en líkist málið ekki neinu af helstu tungumálum heims. Málið hefur
stafróf sem rekja má til 5. aldar. Fleiri tungumál eru töluð í Georgíu, oft af
minnihlutahópum. Rússneska er móðurmál 9% íbúanna, armenska er móðurmál 7%
þeirra og 6% tala aserísku. Abkazar segja abkasísku opinbert mál Abkhazíu og í
Suður-Ossetíu er töluð ossetíska.

Í Georgíu eru flestir íbúanna kristnir og tilheyra georgísku-, rússnesku- eða
armensku rétttrúnaðarkirkjunni. Tæpur fimmtungur íbúanna eru múslimar, þá fyrst
og fremst Aserar, Ajaríumenn og Kúrdar. Um tveir fimmtu hlutar íbúanna tilheyra
ekki neinum ákveðnum trúarbrögðum.

Landbúnaður og þjónusta eru ásamt iðnaði helstu atvinnuvegir Georgíu. Meðal
helstu landbúnaðarafurða eru te og ávextir. Georgía er auðug af jarðefnum og má
þar nefna mangan, kol, járn og marmara. Helstu iðngreinar eru framleiðsla úr
stáli og öðrum málmum, tóbaksiðnaður og víngerð, en vín er meðal helstu
útflutningsvara landsins. Við landbúnað starfa 40% íbúanna, 20% við iðnað og 40%
við þjónustu.

Í Georgíu er lýðveldi sem hefur verið alveg frá því að landið fékk sjálfstæði
eftir hrun Sovétríkjanna árið 1991. Núverandi forseti er Mikheil Saakashvili og
núverandi forsætisráðherra er Zurab Noghaideli.



