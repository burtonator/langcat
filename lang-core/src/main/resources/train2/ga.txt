https://ga.wikipedia.org/wiki/Leabharuimhir_Chaighde%C3%A1nach_Idirn%C3%A1isi%C3%BAnta

Córas uimhreacha 10 ndigit a dháiltear ar leabhair nuair a fhoilsítear iad (ISBN
i mBéarla) is ea Leabharuimhir Chaighdeánach Idirnáisiúnta. Glacadh go
hidirnáisiúnta leis i 1971, agus simplíonn sé ionannú is ordú leabhar mar go
mbíonn a uimhir féin clóbhuailte taobh thiar de leathanach an teidil is ar an
gclúdach cúil. Ó 2007 méadaíodh fad na huimhreach go dtí 13 digit, córas atá in
úsáid ag Leabharlann na Breataine is Leabharlann na Comhdhála sna Stáit
Aontaithe, taobh leis an uimhir choibhéiseach 10 ndigit ó 2004 ar aghaidh.

Sa bhliain 1965 nó 1966, tháinig aitheantóir trádála leabhar ar an saol, cód ar
ar tugadh Uimhriú Leabhar Chaighdeánach. Gordon Foster, Ollamh Gradaim le
Staitistic ag Coláiste na Tríonóide, a chruthaigh an córas seo do WHSmith,
díoltóirí leabhar, agus gnólachtaí eile. Bhí an córas seo aige bunaithe ar 9
ndigit. Ach David Whitaker ("Athair an ISBN") agus Emery Koltay (stiúrthóir
Bowker, an ghníomhaíocht Mheiriceánach ISBN) a chruthaigh an leagan de ar a
dtugtar ISBN, é sin sa bhliain 1967.



https://ga.wikipedia.org/wiki/Gaeilge

Is í an Ghaeilge an teanga Ghaelach a labhraítear in Éirinn. Is í an teanga
náisiúnta agus an phríomhtheanga oifigiúil i bPoblacht na hÉireann í. Tá an
Béarla luaite sa Bhunreacht mar theanga oifigiúil eile. Tá aitheantas oifigiúil
aici chomh maith i dTuaisceart Éireann, atá mar chuid den Ríocht Aontaithe. Ar
an 13 Meitheamh 2005 d'aontaigh airí gnóthaí eachtracha an Aontais Eorpaigh
glacadh leis an nGaeilge mar theanga oifigiúil oibre san AE. Ón 1 Eanáir 2007
cuireadh tús leis an stádas oifigiúil seo, agus ba é an tAire Nollaig Ó
Treasaigh, T.D., an chéad aire Éireannach a labhair Gaeilge ag cruinniú de chuid
Chomhairle na nAirí, an 22 Eanáir 2007.

Tá go leor ainmneacha eile réigiúnda nó stairiúla ar an teanga freisin:
Gaedhealg, Gaedhilge, nó Gaedhilg (i gConamara), Gaedhilic nó Gaeilic (in
áiteanna i gCúige Uladh agus Maigh Eo), Gaedhealaing, Gaoluinn, Gaeilinn (i
bPort Láirge) nó Gaelainn (sa Mhumhain), Gaedhlag (Ó Méith – Ard Mhacha agus
Lú), Gàidhlig (in Albain), Gaelg/Gailck in Oileán Mhanann agus Guithealg nó
Goidelc (Sean-Ghaeilge). Go minic, níl i gceist leo seo ach litrithe malartacha
ar an bhfocal "Gaeilge" agus iad ag baint leis an tréimhse réamhchaighdeánach
(féach thíos chun a thuilleadh eolais a fháil), ach tabhair faoi deara gurb
iondúil inniu a úsáidtear an leagan Muimhneach d'ainm na teanga, Gaelainn, le
tagairt a dhéanamh do chanúint an chúige ina gcluinfeá an t-ainm seo uirthi.
D'fheicfeá Gaoluinn, leis, toisc gur mar "é" fada a fhuaimnítear "ao" an
litrithe sna canúintí deisceartacha.

B'é an tOgham an chéad chóras scríofa don Ghaeilge, ach is gnách an teanga a
chur ar pár i litreacha Laidineacha le níos mó ná míle bliain anuas. Sa tseachtú
haois a tháinig an chéad leagan caighdeánaithe den teanga, mar atá, an
tSean-Ghaeilge, ar an bhfód, agus í sách difriúil fós leis an gcineál Gaeilge a
labhraítear inniu. D'úsáidtí an tSean-Ghaeilge, ar dtús, i ngluaiseanna
míniúcháin a chuirtí le téacsanna Laidine, le cuidiú leis na daltaí óga nach
raibh ach ag foghlaim theanga na Críostaíochta Caitlicí. De réir a chéile,
áfach, thosaigh na manaigh ag breacadh síos na scéalta miotaseolaíochta,
leithéidí na Rúraíochta is na Fiannaíochta. Ní raibh siad chomh drochamhrasach i
leith na seanscéalta Págánacha agus a shílfeá, ach mar sin féin bhain siad gach
tagairt nithiúil don chreideamh réamh-Chríostaí de na leaganacha a rinne siad de
na scéalta seo. Mar sin, fág is go bhfuil blas na Págántachta ar na seanscéalta
Gaelacha ó thaobh an spioraid agus an tsaoldearcaidh, is deacair aon tagairt do
dhéithe Págánta na gCeilteach a aithint iontu.

De réir a chéile, tháinig meath ar thraidisiún scríofa na Sean-Ghaeilge, agus an
Mheán-Ghaeilge ag teacht ina háit. Teanga cineál measctha is ea í an
Mheán-Ghaeilge, nó is deacair aon chaighdeán nó norm ceart a leagan amach di. Tá
idir chaint na ndaoine agus ghramadach chasta na Sean-Ghaeilge ag dul trí chéile
sa Mheán-Ghaeilge, agus thairis sin, is féidir forcheartú a fheiceáil ansin - is
é sin, iarrachtaí teipthe ar chloí le caighdeán na Sean-Ghaeilge nach bhfuil
ceart de réir an chaighdeáin sin ná de réir chaint na ndaoine.

Le teacht an dóú haois déag, múnlaíodh an caighdeán nua - caighdeán a bhí sách
cóngarach do chaint na ndaoine, an chuid ba mhó léinn acu ar a laghad - ar a
dtugtar an Nua-Ghaeilge Chlasaiceach. Caighdeán sách dian atá inti, agus í saor
go hiomlán ó gach cineál canúnachais. Is fíor go raibh cead ag na filí úsáid a
bhaint as dhá leagan chanúnacha den fhocal chéanna le freastal ar riachtanais na
ríme is na rithime (abair, clach agus cloch), ach níorbh ionann sin is a rá go
mbeadh an file seo níos claonta chun an leagan seo a úsáid agus an file úd eile
níos doirte d'fhoirm a chanúna féin - bhí an bheirt acu ag úsáid an dá fhoirm,
de réir mar a d'éilíodh dlíthe na filíochta.

Chuir tosach na séú haoise déag agus maidhm Chionn tSáile deireadh sách
giorraisc le saothrú na Nua-Ghaeilge Clasaicí. An cineál Gaeilge a scríobhtaí i
mblianta dorcha na bPéindlíthe, má scríobhtaí in aon chor í, ní raibh ann ach
meascán den chanúint áitiúil agus cibé blúirín den teanga Chlasaiceach a bhí
foghlamtha ag an scríbhneoir, agus an chanúint ag fáil an lámh in uachtar ar an
gcaighdeán clasaiceach le himeacht na gcéadta bliain.

I ndeireadh na naoú haoise déag, cuireadh an Nua-Ghaeilge chomhaimseartha ar
bun. Ar dtús, rinne lucht an ghlanteangachais, a raibh daoine ar nós Risteard de
Hindeberg orthu, iarrachtaí áirithe ar chaighdeán na Nua-Ghaeilge Clasaicí a
athréimniú, ach ba é an scríbhneoir biseach úd, an tAthair Peadar Ua Laoghaire,
a rug bua ar de Hindeberg agus tugadh tús áite do chaint na ndaoine. Is é sin le
rá gur bunaíodh an Nua-Ghaeilge scríofa ar an nGaeilge a bhí á labhairt ag
muintir na Gaeltachta, seachas ar Ghaeilge Cheitinn. De bharr an ról ar leith a
bhí ag an Athair Peadar agus ag a chuid scríbhneoireachta in athbhunú na Gaeilge
mar theanga scríofa, chuaigh canúint an Athar Pheadair é féin (.i. Canúint na
Mumhan) go mór i bhfeidhm ar mhúnla na Gaeilge ag tús an chéid seo caite. Bhí
tionchar Ghaeilge na Mumhan fós le feiceáil i gcuid mhaith mhór de na
téacsleabhair a foilsíodh go dtí lár na 1950idí. Níos déanaí, áfach, agus
d'ainneoin go raibh sé de nós ag daoine áirithe an Ghaeilge chaighdeánach a
cáineadh as ucht í a bheith ró-Mhuimhneach, bhí tionchar níos láidre ag na
canúintí eile ar an gCaighdeán Oifigiúil (m.sh. córas na mbriathra, córas na
réamhfhocal).

Thosaigh litríocht na Gaeilge ag forbairt as an nua, nuair a tháinig úrscéal an
Athar Peadar Ua Laoghaire, Séadna, i gcló go gairid i ndiaidh do Dhubhghlas de
hÍde a óráid mhór a thabhairt uaidh faoi chomh tábhachtach is a bhí sé an
galldachas a ruaigedh as Éirinn. Is fíor nach raibh i leabhar an Athar Peadar
ach dornán scéalta ón mbéaloideas, agus iad ceangailte le chéile le scéal an
ghréasaí Séadna féin, fear a dhíol a anam leis an diabhal agus ar diúltaíodh
faoina ligean isteach in Ifreann chomh maith leis na Flaithis. Mar sin féin, bhí
Gaeilge líofa nádúrtha ann, rud a thaitin go mór mór le lucht athbheochana na
teangan. I ndiaidh Shéadna, aistriúcháin nó athinsintí ar scéalta clasaiceacha
ba mhó a tháinig ó pheann an Athar Pheadair, leithéidí an leagain Ghaeilge a
rinne sé de Don Quixote, agus dála go leor daoine aithnidiúla eile i saol na
Gaeilge, scríobh sé dírbheathaisnéis freisin, Mo Scéal Féin, a áirítear ar
bhunchlocha litríocht na Gaeilge chomh maith céanna.

Is mar réabhlóidí ba mhó a bhain Pádraig Mac Piarais amach a chlú iarbháis, ach
is gá aird a tharraingt air gur scríbhneoir Gaeilge a bhí ann, leis. Scríobh sé
roinnt gearrscéalta rómansúla, traigéideacha fiú, agus iad suite i saol na
Gaeltachta. Is é "Eoghainín na nÉan" an ceann is mó a théann i bhfeidhm ar an
léitheoir, go háirithe ar an léitheoir atá eolach ar chinniúint an scríbhneora.

Bhí Pádraic Ó Conaire ina státseirbhíseach sóisearach i Londain nuair a chuala
sé iomrá ar athbheochan liteartha na Gaeilge. B'as Gaillimh dó, agus canúint an
cheantair timpeall aige, siúd is gur féidir lorg Ghaeilge Chontae an Chláir a
aithint ar a stíl fosta, canúint a chuaigh i léig idir an dá linn. Scríobh sé
scéalta faoi imirce na nÉireannach go Sasana, faoin saol crua a bhí acu thall
ansin, faoin bhfánaíocht agus faoi athbheochan an spioraid náisiúnta. B'é an
t-úrscéal greanntragóideach úd "Deoraíocht" a mhórshaothar. Thairis sin, scríobh
sé roinnt mhaith gearrscéalta agus altanna iriseoireachta.

Is iad na dírbheathaisnéisí Gaeltachta a cuireadh i gcló idir an dá chogadh
domhanda, áfach, na clasaicigh mhóra chomhaimseartha. An triúr is clúití acu, is
iad An tOileánach le Tomás Ó Criomhthain, Peig - tuairisc a thug Peig Sayers ar
imeachtaí a beatha féin, agus "Fiche Bliain ag Fás" le Muiris Ó Súilleabháin.
B'as an mBlascaod Mór do na dírbheathaisnéisithe seo: seandaoine a bhí sa chéad
dís acu, agus iad ag tabhairt cur síos ar a saol féin i nGaeilge ghlan an
oileáin; ach fear óg a bhí i Muiris, agus súil eile ar fad aige ar na cineálacha
imeachtaí a bhí ar siúl san áit. Thar aon rud eile, bhí na leabhair seo ceaptha
le Gaeilge mhaith dhúchasach de chuid na sean-Ghaeltachta aonteangaí a scaipeadh
i measc na scoláirí, ach is é an gnáthghearán inniu ná gur baineadh mí-úsáid
pholaitiúil as na leabhair seo - Peig go háirithe - le coimeádachas cultúrtha
agus reiligiúnda a chur chun cinn i measc na bpáistí, dála shíolteagasc na
dtíortha ollsmachtúla.

Is deacair gan an cheist a chur, nárbh fhearr do na máistrí scoile an
dírbheathaisnéis ó Ghaeltacht Chúige Uladh, Rotha Mór an tSaoil le Micí Mac
Gabhann, a chur os comhair na ndaltaí in áit an triúr Blascaodach. Scéal is ea é
gur beag duine nach gcuirfeadh sé spéis ann, nó bhí saol suimiúil ag Micí:
chuaigh sé go Meiriceá le hór a bhaint as talamh sioctha Alasca in Klondyke,
agus é ag saothrú luach a phasáiste ag rúpáil oibre anseo is ansiúd, aon áit a
raibh na fostóirí sásta post a thabhairt d'Éireannach a bhí - mar a fheictear
don léitheoir - dall go leor ar an mBéarla an chuid ba mhó den am.

Bhí muintir na gcúigí eile ag fáil deacair ciall a bhaint as an litríocht
Mhuimhneach. Mar sin, bhí siad den tuairim gur chóir a gceart a bhaint amach do
na canúintí eile sa litríocht. B'iad an bheirt deartháracha ó na Rosa, Séamus Ó
Grianna agus Seosamh Mac Grianna, na scríbhneoirí ba mhó ó Chúige Uladh. Bhí
siad páirteach i gCogadh Saoirse na hÉireann agus i gCogadh Cathartha na
hÉireann, agus chaith siad tamall i mbraighdeanas i ndiaidh an dá chogadh, ach
bhain gach duine acu deireadh súile den náisiúnachas a fhad agus a bhí leas
mhuintir na Gaeltachta i gceist. Tá an frustrachas le haithint ar go leor dár
scríobh siad. Mar sin féin, bhí siad sách difriúil le chéile mar scríbhneoirí.
Scríobhadh Seosamh, an duine ab óige acu, leabhair uaillmhianacha ardealaíonta,
leithéidí an úrscéil An Druma Mór agus na dírbheathaisnéise Mo Bhealach Féin;
ach sháraigh air mórán ratha a bhaint amach dó mar scríbhneoir. Tháinig críoch
dheifnideach lena chuid scríbhneoireachta nuair a cuireadh i dteach na ngealt é
agus síocóis dhúlagrach ag luí ar a intinn. Maidir le Séamus, áfach, chaith sé a
shaol ag scríobh leabhar i ndiaidh a chéile i stíl sheanaimseartha rómansúil, go
dtí gur éirigh sé as an nGaeilge ar fad roimh dheireadh a bheatha sna seascaidí.
Le teann éadóchais i dtaobh thodhchaí na teanga, chuaigh sé leis an ngluaiseacht
Language Freedom Movement, a bhí in aghaidh mhúineadh éigeantach na Gaeilge.

Is é Máirtín Ó Cadhain an scríbhneoir Gaeilge ba thábhachtaí san fhichiú haois,
áfach. Duine nua-aimseartha ar fad a bhí ann, fear a chuir spéis bheo bhíogúil i
gcúrsaí a chomhaimsire sa bhaile is i gcéin, agus é ag baint úsáide as gach
cineál cleasa nua ina chuid scríbhneoireachta leis an teanga agus an litríocht a
thabhairt i gcrann. Scríobh sé roinnt mhaith gearrscéalta agus trí úrscéal nár
tháinig ach an chéad cheann acu, Cré na Cille, amach lena shaol féin. Úrscéal
atá ann a thugann cur síos criticiúil ar shaol na Gaeltachta ó bhéal na marbhán
atá ag déanamh créafóige sa reilig - rud ba mhó a shamhlófaí le litríocht
Mheiriceá Theas. Connachtach a bhí i Máirtín, agus é ag cloí le gramadach a
chanúna féin, fiú i gcomhthéacsanna ar ghá, dar leat, caighdeánú níos déine ná
sin a chur i bhfeidhm ar an teanga. Ní raibh drogall ar bith air roimh fhocail
de chuid canúintí eile, ó Ghaeilge na hAlban, ón Nua-Ghaeilge Chlasaiceach agus
ó bhéarlagair na dtéarmadóirí i mBaile Átha Cliath a ghlacadh isteach ina chuid
Gaeilge de réir mar a theastódh uaidh.

Go háirithe i ndiaidh an dara cogadh domhanda, chuaigh scríbhneoirí
neamh-Ghaeltachta i mbun pinn, daoine nár fhoghlaim an teanga ach ar scoil.
Rinne cuid acu léirscrios ar an teanga leis na struchtúir amscaí Béarlachais a
d'úsáididis ina gcuid scríbhneoireachta, ach ón taobh eile de, d'éirigh le cuid
acu téamaí nua a thabhairt isteach i litríocht na teanga. Áirítear Diarmaid Ó
Súilleabháin agus Eoghan Ó Tuairisc ar daoine de na scríbhneoirí is tábhachtaí
acu siúd. Bhí Eoghan Ó Tuairisc ina dhealbhadóir agus ina ealaíontóir sula
ndeachaigh sé leis an scríbhneoireacht. Scríobh sé na húrscéalta tábhachtacha
stairiúla L'Attaque, faoi imeachtaí Bhliain na bhFrancach i gContae Mhaigh Eo,
agus Dé Luain, faoi Éirí Amach na Cásca. Tá an leabhar seo scríofa de réir mar a
chomhcheanglaítear na smaointí, seachas de réir mar a thiteann na himeachtaí
amach. Scríobh Breandán Ó Doibhlin aistí agus úrscéalta uaillmhianacha
nua-aimseartha, agus bhí Seán Ó Riordáin ar fhilí móra na tíre de réir gach
caighdeán.

Bhí ceist an chaighdeáin litrithe fite fuaite le ceist an chló Ghaelaigh, mar a
thugtar air. Is é an rud atá i gceist leis an gcló Gaelach ná leagan ar leith
den aibítir Laidneach agus é bunaithe ar stíl peannaireachta na
sean-lámhscríbhinní. Leis an nGaeilge is mó a shamhlaítear an stíl inniu, ach le
fírinne, tá sí an-chosúil leis an mionpheannaireacht a chleachtaítí i Mór-roinn
na hEorpa i laethanta Shéarlais Mhóir. Mar shampla, cuireadh an chéad fhoclóir
Laidine-Gearmáinise, an tAbrogans, ar pár i litreacha atá an-chosúil leis an
gcló Gaelach.

Cé is moite d'fhoirmeacha na litreach féin, is é an ponc scriosta nó an punctum
delens príomhchomhartha sóirt an chló Ghaelaigh. Ar dtús, sna lámhscríbhinní
Laidine sna Meánaoiseanna, ba nós litreacha a scríobhadh de thaisme a chur ar
neamhní tríd an bponc seo a chur os a gcionn - sin é an tuige go dtugtar "ponc
scriosta" air. Ós rud é gurb ionann an litir f- a shéimhiú agus an fhuaim f- a
bhá go hiomlán, thosaigh na scríobhaithe an ponc scriosta a úsáid mar chomhartha
do shéimhiú an f-. De réir a chéile, fairsingíodh an úsáid seo ar na consain
shéimhithe eile, cé gurbh é athrú na fuaime, in áit a scriosta, a bhí i gceist
lena séimhiú-san.

Nuair a chuaigh an chéad leabhar Gaeilge i gcló i réimeas Éilís a hAon, a
choimisiúnaigh foilsiú litríochta Protastúnaí sa Ghaeilge, gearradh clófhoireann
ar leith le haghaidh na Gaeilge. Bhí an chlófhoireann seo ceaptha le bheith
cosúil le peannaireacht na lámhscríbhinní Gaeilge, le go mbeadh na leabhair ní
ba soléite acu siúd a bhí i dtaithí na léitheoireachta sa teanga. Is féidir a rá
nár tháinig an cló Gaelach, mar chló, ar an bhfód roimhe sin.

Nuair a tháinig an caighdeán nua litrithe agus gramadaí i bhfeidhm i ndeireadh
na ndaichidí, caitheadh an cló Gaelach i dtraipisí freisin, díomaite den
chorrúsáid a bhaintear as mar mhaisiú. Dháiríre, is ar éigean is féidir teacht
trasna ar leabhar Gaeilge ina mbeadh an cló Gaelach á úsáid in éineacht leis an
litriú nua. Is dócha nach bhfuil ach aon sampla amháin ann - Na Glúnta
Rosannacha le Niall Ó Dónaill, a d'fhoilsigh Oifig an tSoláthair sa bhliain
1952, an chéad uair.

Tá isteach nó amach le 42,000 ceannfhocal i bhFoclóir Uí Dhónaill (gan
foirmeacha éagsúla a áireamh, mar shampla bróg, bróga, bróige, bhróg is mar sin
de). Tá 56,000 téarma aonfhoclach ar Téarma.ie, 36,000 ach sin nach bhfuil in
FGB. Mar sin féin tá cumas ar leith sa Ghaeilge comhfhocail úra a chruthú mar
shampla 'páirc', 'páircín', 'mórpháirc', 'mionpháirc'.



https://ga.wikipedia.org/wiki/UEFA_Euro_2016

Bhí Craobhchomórtas UEFA sacair na hEorpa 2016, ar a dtugtar Euro 2016 freisin,
ar an 15ú eagrán de Chraobhchomórtas Sacair na hEorpa, comórtas a eagraíonn
UEFA. Thosaigh an comórtas sa Fhrainc ar an 10 Meitheamh 2016. Beidh an cluiche
ceannais ar an 10 Iúil 2016. Imreofar an cluiche oscailte agus an cluiche
ceannais sa Stade de France.

Is í an Fhrainc an tír inar eagraíodh an comórtas an líon is mó uaireanta,
imríodh trí huaire sa tír sin é: 1960, 1984 agus 2016.

Ar an taobh eile den scéal, ní bheidh trí iar-churaidh na hEorpa ag glacadh
páirte, an Ísiltír (seaimpíní i 1988), an Ghréig (seaimpíní in 2004) agus an
Danmhairg (seaimpíní i 1992).

Beidh 24 fhoireann ag glacadh páirte, den chéad uair. I ngeall ar an méadú ar
líon na rannpháirtithe, imreofar an comórtas thar ceithre seachtaine, seacha trí
chinn. Beidh an comórtas oifigiúil ar siúl ar feadh 31 lá. Beidh an cluiche
oscailte ar siúl Dé hAoine an 10 Meitheamh 2016. Beidh an cluiche ceannais ar
siúl an 10 Iúil 2016, sa Stade de France in Saint-Denis.

Den chéad uair, bhí liathróid ar leith ann do na babhtaí cáilithe do Chraobh na
hEorpa. Bhí se bunaithe ar theicneolaíochtaí a bhí in úsáid do liathróid an
Brazuca, agus is iad Adidas a rinne é. .

Beau Jeu is ainm don liathróid do na babhtaí deiridh. Cuireadh i láthair é an 12
Samhain 2015. Don Bhabhta díbrithe úsáidtear liathróid leis an ainm Fracas.

Rinneadh an tarraingt an 13 Feabhra 2014 in Nice. Bhí babhta na ngrúpaí ar siúl
ón 7 Meán Fómhair 2014 go dí an 13 Deireadh Fómhair 2015.



https://ga.wikipedia.org/wiki/Vicip%C3%A9id

Ciclipéid, ghréasán-bhunaithe, ilteangach, is ea an Vicipéid (i.e. Wikipedia
agus na tionscnaimh ata ag gabháil leis) agus tá an méid a bhfuil inti ar fáil
saor in aisce do phobal na cruinne. Tá sí scríofa ag an bpobal don phobal agus
tá duine ar bith in ann í a athrú ach teacht a bheith aige ar an Idirlíon. Is
iomaí Vicipéid atá ann agus Vicipéid an Bhéarla, Vicipéid na Fraincise agus
Vicipéid na Gaeilge ina measc.

Scríobhadh an chéad alt sa leagan Gaeilge i mí Eanáir 2004 agus faoi láthair tá
39,408 alt ann.

Comhfhocal a tháinig ón bhfocal Havaíoch wiki ("scioptha") agus ón bhfocal
Béarla encyclopedia is ea Wikipedia, agus tháinig sé ar an bhfód sa bhliain 2000
mar chomhthogra den chiclipéid phroifisiúnta Nupedia. Tá an togra ar fad faoi
stiúir an Wikimedia Foundation, eagraíocht a oibríonn gan bhrabach agus atá i
dtaobh le síntiúis.

Leathnaigh clú agus cáil na Vicipéide mar thionscnamh domhanda go sciobtha. Tá
roinnt tograí eile (Wikibooks, Vicífhoclóir, srl.) ag siúl leis an Vicipéid agus
iad ag dul chun cinn in éineacht leis an Vicipéid féin.

Moltar go láidir d'eagarthóirí cloí le dearcadh neodrach sa tslí is go ndéantar
achoimriú neamhchlaonta de thuairimí éagsúla ar an ábhar.

Is minic a luaitear an Vicipéid sna meáin agus sa saol acadúil. Mar sin féin,
bíonn conspóidí ar siúl faoin Vicipéid mar shaothar tagartha.. Tá moladh agus
cáineadh faighte aici maidir leis an tslí a ndáiltear agus a n-eagraítear í,
leis an méid topaicí atá aici agus lena cuid ilteangachais. Tá sí an-oscailte
agus is féidir loitiméireacht a dhéanamh uirthi, gan trácht ar í a dhul i mbaol
an mhíchruinnis agus na neamh-chomhsheasmhachta, cé go mbíonn na riarthóirí san
airdeall ar a leithéidí.

Locht mór eile a chuirtear ina leith is ea an easpa ban atá uirthi mar
riarthóirí agus mar scríbhneoirí. Fágann sé seo a rian ar an gcaoi a gcaitear le
mná mar ábhar eolais. Is beag aird a thugtar orthu, mar shampla, i gcúrsaí
eolaíochta agus teicneolaíochta. Tá sé áitithe mura bhfuil beathaisnéis fhónta
mná ar an Vicipéid go síltear nach cuid suntais í, rud is cúis le himeallú
féinchothaithe.

Tá an Wikipedia Foundation buartha faoi seo agus tá tréaniarracht á déanamh ar
mhná a mhealladh isteach, cé gur beag rath atá ar an obair go dtí seo.



https://ga.wikipedia.org/wiki/St%C3%A1it_Aontaithe_Mheirice%C3%A1

Tír i Meiriceá Thuaidh is ea Stáit Aontaithe Mheiriceá, atá suite idir an
tAigéan Atlantach agus an tAigéan Ciúin. Is í an ceathrú tír is mó achar agus an
tríú tír is mó daonra ar fud an domhain. Tá caoga stát ann ar fad. Is é Alasca
an ceann is mó achar acu, agus California ar an gceann is líonmhaire daonra.

Tá na Stáit Aontaithe ar an t-aon ollchumhacht amháin ar an domhan inniu, nó is
í an tír seo atá chun tosaigh ó thaobh na heacnamaíochta, na n-armálacha agus an
chultúir de ar an gcuid eile dár bpláinéad. Aithnítear tionchar na luaineachtaí
eacnamaíocha sna Stáit Aontaithe ar gheilleagar na dtíortha eile, breathnaítear
ar scannáin agus ar chláir teilifíse de dhéantás na Stát Aontaithe, agus
labhraítear Béarla Mheiriceá mar fhrancbhéarla idirnáisiúnta. Tarraingíonn
cumhacht dhoshéanta na Stát Aontaithe idir adhradh agus fhuath ar an tír, ach ní
féidir dearmad ná droichead a dhéanamh di.

Tá an chuid is mó de na stáit suite in aon limistéar amháin in Ilchríoch
Mheiriceá Thuaidh. Tá dhá stát ann agus iad scartha ón mbloc seo, mar atá, Stát
Haváí, ar oileánra é san Aigéan Ciúin, agus Stát Alasca, a bhfuil stiall chaol
de thailte Chúige British Columbia, Ceanada, idir é agus Stát Washington.

Stát daonlathach, liobrálach is ea iad na Stáit Aontaithe, agus bhí páirt thar a
bheith tábhachtach ag an tír i bhforbairt stairiúil an daonlathais
nua-aimseartha. Ós rud é go bhfuil náisiúnachas an stáit bunaithe ar an
mbunreacht agus ar an traidisiún daonlathach in áit aon náisiúntacht nó dream
eitneach ar leith, fáiltítear lucht inimirce ó gach cearn den domhan, agus dá
réir sin, tá na Stáit Aontaithe ar ceann de na tíortha is ilchultúrtha ar fud an
domhain. Cé go mbíonn fadhbanna móra ag an tír le ciníochas agus le foréigean,
is féidir a rá go raibh córas daonlathach na Stát Aontaithe ábalta an faobhar a
bhaint de na fadhbanna seo sa deireadh.

Ceaptar gurbh as an Áise a tháinig sinsir bhundúchasaigh Mheiriceá go dtí an
tOileán Úr. Thosaigh siad ag tonnadh isteach ag am éigin idir 14,000 RC agus
timpeall ar 40,000 RC. D'éirigh le roinnt phobal bundúchasach leibhéal an-ard
cultúrtha a bhaint amach i gcúrsaí curadóireachta, ailtireachta agus
státaireachta, cosúil le cultúr Mississippi a bhí thuas sna blianta 1500-800 RC,
a bheag nó a mhór.

I 1492, shroich an taiscéalaí Genovach Criostóir Colambas, a bhí faoi chonradh
don Choróin Spáinneach, roinnt oileán Cairibe. Deirtear gurbh é an chéad Eorpach
a tháinig go Meiriceá, cé go ndeirtear freisin gur tháinig Gaeil, mar shampla
Naomh Breandán, agus Lochlannaigh, ann roimhe ón Eoraip. Sna blianta a leanas,
maraíodh formhór na ndaoine dúchasacha de réir eipidéimí na ngalar Eoráiseach.

Ar 2 Aibreán, 1513, tháinig an conquistador Spáinneach, Juan Ponce de León, i
dtír ar "La Florida", mar a ghlaoigh sé air. Ba é sin an chéad teacht Eorpach ar
mórthír na Stát Aontaithe atá doiciméadaithe. As na coilíneachtaí bunaithe sa
réigiún leis An Spáinn, ní mhaireann ach St. Augustine, a bunaíodh sa bhliain
1565, sa lá atá inniu ann. Chruthaigh trádálaithe Francacha na bhfionnaigh
urphoist timpeall na Lochanna Móra; sa deireadh d’éiligh an Fhrainc an chuid is
mó de Mheiriceá Thuaidh go dtí Murascaill na Meicsiceo sa deisceart. Ba iad
Coilíneacht Virgina, a bunaíodh i Jamestown i 1607, agus Coilíneacht Plymouth na
n-oilithreach, a bunaíodh i 1620, ceann de céad áiteanna lonnuithe rathúla na
Sasanach. Bhí a lán inimirce de thoradh chairtfhostú na Coilíneachta Bhá
Mhassachusetts i 1628. Thairis sin, bhí Nua Sasana lonnaithe le timpeall 10,000
Puritanaigh i 1634. Idir deireadh na 1610-idí agus Cogadh Réabhlóideach
Mheiriceá, chuir timpeall 50,000 ciontaigh go dtí na coilíneachtaí a bhí ag
Sasana, agus níos moille an Bhreatain Mhór, i Meiriceá. Thosaigh muintir na
hOllainne ag bunú áite lonnaithe feadh theorainn theas Abhann Hudson, Amsterdam
Nua ar Oileán Manhattan san áireamh. Bunaíodh áit lonnaithe beag le taobh na
nAbhann Delaware i 1638, dár n-ainm An tSualainn Nua, ach glacadh an áit sin ar
láimh leis na hOllannaigh i 1655.

I 1674, bhí na Sasanaigh i gceannas ar na sean-choilíneachtaí Ollannaigh; mar
sin, athraíodh ainm chúige Nua Ísiltír go dtí Nua-Eabhrac. Tháinig a lán
seirbhísigh féichiúnaigh go dtí an tír – go háirithe sa deisceart. Idir 1630
agus 1680 bhí dhá thrian de na hinimircigh ina seirbhísigh féichiúnaigh. Ag
críoch na haoise, bhí sclábhaithe Afracacha ag éiriú príomh-fhoinse an saothair
banna. Chruthaigh na 13 coilíneacht Bhriotanacha, a n-éireodh Stáit Aontaithe
Mheiriceá, le deighilt na Carolinas i 1729 agus coilíneachas Georgia i 1732. Bhí
rialtais áitiúla ag gach coilíneacht agus chomh maith leis sin bhí ciall an
fhéin-rialtas acu le tacaíocht do phoblachtachas. Bhí trádáil na sclábhaithe
Afracach dleathach sna 13 coilíneacht, leis. Le rátaí beireatais ard, rátaí báis
íseal agus inimirce seasta, dhúbail na coilíneachtaí gach 25 bliain. Ag 1770,
bhí 3 milliún daoine ina gcónaí sna coilíneachtaí – timpeall leath dhaonra na
Breataine. Cé go ngearrfaí cánacha díobh, ní raibh aon ionadaithe féin acu sa
Pharlaimint i Londain - "diabhal cánacha gan ionadaíocht", mar a dúirt na
ceannairceoirí féin.

Bhí a lán teannais idir muintir an choilíneachtaí agus na Sasanaigh i rith an
tréimhse réabhlóidigh (1760-1770). Mar sin, chruinnigh Comhdháil Mhór-Roinn i
Philadelphia ar 14ú Iúil, 1775 agus cruthaíodh Armtha Mór-Roinn. Cuireadh na
fórsaí faoi cheannas George Washington. Ghlac an Chomhdháil leis an bhFógra
Neamhspleáchais ar 4ú Iúil, 1775. Dar leis an bhFógra, “cruthaítear gach fear go
cothrom” agus tá “cearta doshannta áirithe” acu. Bhí an Fógra dréachtaithe le
Thomas Jefferson agus glaoigh sé “stáit” ceannnasachta ar na coilíneachtaí. I
1777, glacadh Airteagail na Cónaidhme a aontaigh na stáit faoi rialtas
feidearálach lag. Mhair sé sin go dtí 1788. D’éalaigh idir 70,000-80,000 daoine
a bhí dílis don Choróin Bhriotanach agus d’éalaigh a lán daoine go dtí Nova
Scotia agus na críocha Briotnacha nua i gCeanada. Maidir leis na Meiriceánaigh
dúchasacha, throid siad ar dhá thaobh an chogaidh.

Fuair na fórsaí Meiriceánacha cabhair ó na Francaigh agus sa deireadh, buaigh
siad an cogadh. I 1783, ghlac An Bhreatan Mhór le na 13 coilíneacht. Ceithre
bliain níos moille, I 1783, eagraíodh coinbhinsiún bunreachtúil agus bhí sé ar
intinn acu rialtas náisiúnta láidir a chruthú le cumhacht thar na stáit. I Mí
Mheithimh 1788, bhí Bunreacht na Stát Aontaithe daingnithe ag 9 stát agus bhí sé
sin dóthanach chun rialtas nua a chruthú. Mar sin, chuaigh an chéad Seanad, céad
Teach na n-Ionadaithe, agus an chéad Uachtarán, George Washington, i mbun
dualgas sa bhliain 1789. Dearbhaíodh Nua Eabhrac mar phríomhchathair
fheidearálach ar feadh bliain amháin. I ndiaidh sin, bhog an rialtas go dtí
Philadelphia. I 1791, daingníodh Bille na gCeart, is é sin, deich leasú a
cuireadh leis an mBunreacht. Thug na leasuithe sin roinnt chosaint dhlíthiúil do
na daoine – mar shampla, ní raibh cead ag an rialtas feidearálach srianta a chur
ar shaoirse pearsanta na ndaoine. Bhí clásal sa Bhunreacht ag cosaint na
sclábhaíochta suas go dtí 1808. Ach bhí dearcaigh faoi sclábhaíocht ag athrú,
áfach. Mar sin, dhíothaigh na Stáit Thuaidh an sclábhaíocht idir 1780 agus 1804.
Ach fós mhair na stáit deisceart mar chosantóirí na “hinstitiúide aisteach” seo.
I 1800, bhog an rialtas feidearálach go dtí an chathair nua, Washington D.C.

I rith an naoú haois déag, thosaigh na Meiriceánaigh ag bogadh siar agus mar sin
bhí a lán cogadh idir iad féin agus na Meiriceánaigh dúchasacha. I 1803,
cheannaigh an t-Uachtarán Thomas Jefferson a lán críocha ó na Francaigh (“An
Ceannach Louisiana”) agus de réir sin, dúbhaileadh méid an náisiúin. Chomh maith
leis sin, tharscaoil An Spáinn talamh timpeall Florida mar gheall ar ionsaithe ó
na fórsaí Meiriceánacha sa cheantar. I 1845, fuair an tír Poblacht na Texas,
leis. Sínigh na Stáit Aontaithe Conradh an Oregan leis na Sasanaigh agus de
bharr sin, fuair siad smacht thar Iarthuaisceart Mheiriceá. Bhuaigh na Stáit
Aontaithe an Cogadh Meicsiceo-Meiriceá freisin agus fuair siad California agus a
lán talaimh in Iardheisceart na tíre. Idir 1848-49, cheap a lán daoine go raibh
ór i gCalifornia agus bhí níos mó inimirce siar. De dheasca sin, tógadh iarnróid
nua. Ach bhí dochar ag baint leis sin mar maraíodh suas go 40 milliúin bison
Meiriceánacha dona gcraiceann, bhfeoil agus chun spás a chruthú do na hiarnróid.
Bhí sé sin go huafásach do chultúr na nIndiach ar na plánaí mar ba phríomh-seift
iad na bison dóibh.

Bhí a lán teannais idir na saorstáit agus na stáit sclábhaíochta. Chomh maith
leis sin bhí easaontais faoin gcaidreamh idir an rialtas stáit agus an rialtas
feidearálach. I 1860, toghadh Abraham Lincoln, iarrthóir don Pháirtí Poblachtach
a bhí i gcoinne sclábhaíochta. Sar a ndeachaigh sé i mbun dualgas, d’fhógair
seacht stát sclábhaíochta a neamhspleáchas ó na Stáit Aontaithe agus chruthaigh
siad Stáit Cónaidhme Mheiriceá. Dhearbhaigh an rialtas feidearálach gur scaradh
mídhleathach a bhí ann. Nuair a ionsaíodh Dún Sumter, thosaigh Cogadh Carthartha
Mheiriceá agus chuaigh ceithre stát eile i gcomhar leis an gCónaidhm. Saoradh na
sclábhaithe cónaidhme agus a bhog fórsaí an Aontais tríd an Deisceart. Tar éis
bua an Aontais i 1865, cuireadh trí leasú le Bunreacht na Stát Aontaithe a shaor
beagnach ceithre milliúin Meiriceánaigh Afracacha a bhí ina sclábhaithe. Anois,
ba shaoránaigh iad na Meiriceánaigh Afracacha agus bhí cead acu vótáil. Mar
gheall ar an chogaidh, bhí níos mó cumhachta ag an rialtas feidearálach.

Ceann de na gníomhartha deireanach den Chogadh Carthartha ná feallmharú an
Uachtaráin Lincoln. De thoradh sin, d’éirigh polasaithe na hAtógála, sin
polasaithe an Pháirtí Phoblachtaigh níos radacaí. Chríochnaigh Ré na hAtógála
leis an gComhréiteach i 1877. Réitigh an Comhréiteach sin an díospóid maidir le
toghchán an uachtaráin i 1876. Ach chaill mórán Meiriceánach Afracacha a gceart
vótála, áfach, de bharr dlí Jim Crow. I dtuaisceart na tíre tharla a lán
inimirce agus de dheasca sin, thosaigh an Réabhlóid Thionsclaíoch. Mhair an
plódú inimirce sin go dtí 1929. Sholáthair an lucht oibre sin saothar do
ghnóthlachtaí Meirceánacha agus d’athraigh sé an cultúr Meiriceánach. Ceannaíodh
Alasca ón Rúis sa bhliain 1876 agus ansin bhí fairsingiú na tíre trasna na
mór-roinne críochnaithe. Sa bhliain 1893, bhris grúpa Meiriceánaigh an
mhonarcacht dhúchasach in Haváí agus sa bhliain 1898 rinneadh nasc-ghabháil ar
an oileánrach.

Ag tús an Chéad Chogaidh Domhanda i 1914, bhí na Stáit Aontaithe neodrach. Rinne
na Meiriceánaigh comhbhrón leis na Sasanaigh agus leis na Francaigh, ach bhí a
lán saoránaigh, go háirithe Éireannaigh agus Gearmánaigh i gcoinne idirghabhála.
Ach i 1917, ghlac na Stáit Aontaithe páirt sa chogadh leis na comhghuaillithe.
Níor theastaigh ó na Stáit Aontaithe a bheith gafa i gcúrsaí Eorpacha, agus mar
sin, níor daingníodh an Seanad an Conradh Versailles. Chruthaigh an Conradh sin
Conradh na Náisiún.

I 1920, bhí bua ag gluaiseacht na mban mar chuir leasú leis an mbunreacht a
dheonaigh vótáil chomhchoiteann dhíreach do mhná. As siocair a gcuid seirbhíse
sa chogadh, fuair Meiriceánaigh dhúchasacha saoránacht Mheiriceánach de réir
Acht Saoránachta na n-Indiach, 1924.

I rith móráin na 1920idí, bhain na Stáit Aontaithe sult as rathúnas míchothrom
mar d’ísligh brabúis feirme agus d’fhás brabúis tionsclaíochta. Ba iad ardú i
bhfiach agus stocmhargadh boilscitheach príomhchúiseanna na tuairte i 1929. Ba é
an tuairt sin a chur tús leis an Spealadh Mór. Toghadh ina hUachtarán Franklin
D. Roosevelt i 1932 agus chruthaigh sé an Beart Nua. Iomad polasaí a bhí ann a
mhéadaigh idirghabháil an rialtais san eacnamaíocht. Bhí a lán feirmeacha ar
míbhail sna 1930idí de réir an Babhla Deannaigh. De dheasca sin, tharla a lán
inimirce nua thiar. Ní bhfuair an tír biseach ón spealadh go dtí go ndeachaigh
siad isteach sa Dara Cogadh Domhanda. Cé go raibh na Stáit Aontaithe neodrach go
héifeachtach i rith céime luath an chogaidh, thosaigh siad ag soláthar ábhair
chogaidh do na comhghuaillithe i Mí Mhárta 1941 de réir an chláir Iasacht-Léas.

Ar an 7ú Mí na Nollag, 1941, tharraing ionsaí na Seapánach ar Pearl Harbor agus
de bharr sin, chuaigh na Stáit Aontaithe i gcomhar leis na comhghuaillithe in
aghaidh na Fearsaide. Ba é an dara Cogadh Domhanda an cogadh ba chostasaí ar fud
stair Mheiriceá; ach fós mhéadaigh eacnamaíocht na Stáit Aontaithe mar
cruthaíodh a lán infheistíochtaí agus post. Tionóladh comhdháil chomhghuaillithe
i mBretton Woods agus i Yalta agus tugadh mionchuntas ar córais idirnáisiúnta
nua a chuir na Stáit Aontaithe agus an tAontas Sóivéadach i lár cúrsaí domhain.
I ndiaidh bua san Eoraip, tionóladh comhdháil idirnáisiúnta i San Francisco a
sholáthair Cairt na Náisiún Aontaithe. Ba í Meiriceá an chéad tír ar domhain
chun airm núicléacha a fhorbairt agus d’úsáid siad na hairm sin ar dhá chathair
sa tSeapáin, Hiroshima agus Nagasaki, i Mí Lúnasa. Ghéill an tSeapáin ar an dóú
de Mheán Fómhair agus chuir sé sin críoch leis an gcogadh.

Is é atá i gceist leis an gCogadh Fuar ná coimhlint idé-eolaíoch, gheilleagrach
agus pholaitiúil a bhí ar siúl san 20ú haois idir Stáit Aontaithe Mheiriceá is
an caipitleachas ar aon taobh amháin, agus an tAontas Sóivéadach is an
cumannachas ar an taobh eile. Bhí an dá tír sin, nó "mórchumhacht" mar a ghlaodh
orthu, gafa i gcúrsaí mhíleata na hEorpa le ECAT agus an Comhaontú Vársá.
Thacaigh an dá mhórchumhacht sin deachtóireachta agus ghabh siad le cogaidh
ionadaí. Throid trúpaí na Stát Aontaithe i gcoinne fórsaí cumannacha na Síne i
gcogadh na Cóiré i rith 1950-53. Ghabh House Un-American Activities Committee
(sin é "An Coimisiún um Ghníomhaíochtaí Fhrith-Mheiriceánach") sraith
imschúduithe ar daoine faoi amhras Cumannaí. D’éirigh Joseph McCarthy ina
cheannaire ar an maoithneachas fhrith-Chumannaí sin.

Lainseáil an tAontas Sóivéadach an chéad spásárthach le duine ar bord i 1961
agus mar sin rinne na Stáit Aontaithe iarracht oilteacht i matamaitice agus
eolaíocht a ardú. Theastaigh ón Uachtarán John F. Kennedy duine a chur ar an
nGealach roimh aon tír eile agus mar sin, i 1969 bhí Neil Armstrong agus Edwin
Aldrin ar an chéad bheirt a bhain an Ghealach amach. Bhí ar Kennedy déileáil
leis an éigeandáil núicléach le fórsaí Sóivéadacha chomh maith. Idir an dá linn
d’fhás eacnamaíocht Mheiriceá. Ach ag an am céanna, bhí a lán Meiriceánaigh
Afracacha suntasacha, mar Martin Luther King, i gceannas ar Ghluaisteacht na
gCearta Sibhialta. Chuaigh an gluaisteacht sin i ngleic le idirdhealú na
ndaoine. Sa deireadh, d’éirigh leis an ngluaisteacht na dlíthe Jim Crow a
dhíothú. I ndiaidh feallmharú Kennedy i 1963, glacadh Acht na gCearta Sibhialta,
1964 ag Uachtarán Lyndon B. Johnson. Leathnaigh a chomharba, Richard Nixon,
cogadh ionadaí in Oirdheisceart na hÁise agus d’fhorbair é sin go dtí an Cogadh
Vítneam, cogadh a chaillfeadh na Stáit Aontaithe sa deireadh

De thoradh an scannail Watergate, cuireadh roinnt chúiseamh i leith Nixon, lena
n-áirítear bacadh ceartais agus mí-úsáid cumhachta. Mar sin, thiocfadh dó gur
cuireadh táinseamh air agus chun é sin a sheachaint, ba é Nixon an chéad
Uachtarán Meiriceánach riamh a éirigh as oifig; chuaigh Leasuachtarán Gerald
Ford i mbun dualgas. I rith na blianta Jimmy Carter ag deireadh na 1970idí,
chuaigh eacnamaíocht Mheiriceá in olcas. Nuair a tógadh Ronald Reagan i 1980,
bhog polaitíocht Mheiriceá go dtí an taobh deas. Bhí sé sin brathmhar in
eacnamaíocht na tíre mar athraíodh tosaíochtaí maidir le cánachas agus
caitheamh. I rith na 1980idí laghdaigh cumhacht an Aontais Sóivéadaigh. Ag tús
na 1990idí, bhain an cuid is mó de na Poblachtaí Shóisialacha a neamhspleáchas
amach agus mar sin chríochnaigh an Cogadh Fuar.

Ghabh na Stáit Aontaithe agus a gcomhghuaillithe le ról ceannaireachta sna
Náisiúin Aontaithe. Cheadaigh George H. W. Bush Cogadh na Murascaille agus
Cogaidh na hIúgslaive agus bhí sé soiléir gur mórchumhacht deireadh ar domhain
ab ea iad na Stáit Aontaithe. Mothaíodh an leathnú eacnamaíochta ba mhó i rith
stair nua-aois Mheiriceá idir Márta 1991 go Márta 2001. Bhí na huachtaráin
George H.W. Bush, Bill Clinton agus George W. Bush in oifig ag an tréimhse sin.
I 1998, tháinsíodh Clinton ar chúisimh ag baint le cúis dlí sibhialta agus
scannal gnéasach, ach shaor an Seanad é agus d’fhan sé in oifig.

I rith na 1990idí, bhí méadú i Sceimhlitheoireacht Ioslamach i gcoinne
Meiriceánach – go háirithe ó grúpaí mar al-Qaeda. Bhí ionsaí ar Ionad Trádála an
Domhain i 1993, ionsaí ar fórsaí Meiriceánacha sa tSomáil, an bhuamáil ar na
Túir Khobar i 1996, na buamáilí ar ambasáid Mheiriceá sa Tansáin agus sa
Chéinia, na ceilgí chun ionsaí a dhéanamh i 2000, agus an bhuamáil i 2000 ar an
USS Cole sa Phoblacht Éimin i Mí Deireadh Fómhair. Fadhb mhór a bhí ag baint le
réim Saddam Hussein san Iaráic – go háirithe do chomharsanna na hIaráice agus do
na Náisiúin Aontaithe. De thoradh sin, chuir an NA roinnt smachtbhannaí ar an
Iaráic agus bhí na Sasanaigh agus na Meiriceánaigh ar patrol i limistéireachtaí
"no-fly" na hIaráice agus tharla Feachtas "Desert Fox". Glachadh Acht Saoradh na
hIaráice, 1998 a bhí ag lorg réime Saddam Hussein a bhriseadh agus córas
daonlathach a chur ina ionad.

Ba é toghchán na huachtaráin i 2000 ceann de na toghcháin ba chonspóideachaí
riamh sa Mheiriceá ach sa deireadh, toghadh George W. Bush. Ar 11ú Meán Fómhair,
2001, bhuail sciemhlitheoirí al-Qaeda dá túr na hIonaid Trádála Domhanda sa
chathair Nua-Eabhrac agus An Peinteagán in aice Washington, D.C. Maraíodh
timpeall 3000 daoine. Tar éis na hionsaithe, d'fhógair George W. Bush cogadh ar
sceimhlitheoireacht agus bhí tacaíocht an Chomhphobail Idirnáisiúnta á lorg
aige. Ag deireadh 2001, thosaigh Feachtas "Enduring Freedom" agus an aidhm a bhí
ag an bhFeachtas ná an rialtas Taliban agus campaí traenála al-Qaeda a bhriseadh
ón Afganastáin. Sa lá atá inniu ann tá fórsaí Taliban fós ag troid i gcoinne
fórsaí ECAT sa tír.

Sa bhliain 2008, i dtoghchán ina raibh John McCain ina hiarrthóir don Pháirtí
Poblachtach agus Barack Obama ina hiarrthóir don Pháirtí Daonlathach, bhuaigh
Obama. Is é Barack Obama an chéad Meiriceánach Afracach a bheith ina cheannaire
don tír.

Is iad na Stáit Aontaithe an tríú tír is mó sa domhain. Tá radharcra na tíre
an-éagsúil, idir choillte agus chnoic san oirthear, phortaigh mhangróibh i
bhFlorida, agus mhachairí móra i lár na tíre. Is í Nua-Eabhrac an chathair is
mó.

Dar leis an ndaonáireamh a rinne Biúró an Daonáirimh i 2008, tá an daonra measta
timpeall 304.516.00. Bhí timpeall 11,2 milliún inimirceach mídhleathach ar
áireamh sa mheastachán sin. Bhí an ráta fháis 0,89% i gcomparáid le 0,16% - an
ráta fhás san Aontas Eorpach. Tá an ráta breithe (14,16 as gach 1.000) 30% faoi
mheán an domhain, ach tá sé níos airde ná aon tír Eorpach ach an Albáin agus
Éire amháin. I 2006, deonaítear cónaí dlíthiúil ar 1,27 milliún inimirceach
mídhleathach. Ar feadh fiche bliana, is é an Meicsiceo an tír a thagann an chuid
is mó de na hinimircigh go dtí na Stáit Aontaithe; gach bliain ó 1998 is iad an
tSín, an India agus na hOileáin Fhilipíneacha na hardthíortha a sheolann
inimircigh. Is é an Meiriceá an tír thionsclaithe aonair ina bhfuil méadú mhór
daonra réamhaithriseadh.

Tá daonra éagsúil ag na Stáit Aontaithe – tá níos mó ná milliún ball i 31 grúpa
sinsear. Is iad na daoine geala an grúpa ciníoch is mó sa tír; is iad na
Meiriceánaigh Gearmánacha, na Meiriceánaigh Éireannacha, agus na Meiriceánaigh
Sasanacha na 3 grúpa sinsear is mó. Is iad na Meiriceánaigh Afracacha an
mionlach ciníoch is mó agus an an tríú grúpa sinsear is mó sa tír. Is iad na
Meiriceánaigh Áiseacha an dara mionlach ciníoch is mó sa tír agus na Sínigh agus
na Filipínigh an dá grúpa sinsear is mó sa mhionlach sin. I 2006, bhí timpeall
4,5 milliún daoine le sinsir Mheiriceánaigh dhúchasacha nó sinsir Alascacha
(agus 2,9 milliún daoine den sinsear sin amháin) agus níos mó ná milliún daoine
le sinsir ó Haváí nó Oileán Chiúin (0,5 milliún daoine den sinsear sin amháin).
Treocht mhór atá sna Stáit Aontaithe sa lá atá inniu ann ná fás an daonra
Mheiriceánaigh Laidineacha. Tá amuigh is istigh ar 44 milliún Meiriceánaigh de
shliocht Spáinneach, agus tá timpeall 64% le sinsear Mheicsiceacha. Idir 2000
agus 2006, d’fhás daonra Spáinneach na tíre le 25,5% ach níor fhás an daonra
Easpáinneach ach 3,5%. Tháinig an chuid is mó den fhás sin ó hinimirce. I 2004,
rugadh 12% den dhaonra Mheiriceánach i dtíortha iasachta, agus níos mó ná leath
an uimhire sin ón Meiriceá Laidineach.

Go hoifigiúil, tír shaolta is ea na Stáit Aontaithe; ráthaíonn Bunreacht na Stát
Aontaithe saoirse creidimh. Ní iniúchann an rialtas creideamh na Meiriceánach.
Dar le suirbhé príobháideach a stiúradh i 2001, mhaígh 76,5% de Meiriceánaigh
gur Chríostaí iad, síos ó 86,4% i 1990. Chleacht 52% de Mheiriceánaigh fásta
ceann de na sainchreidimh Protastúnacha, agus bhí 24,5% de dhaoine ag cleachtadh
Caitlicigh Rómhánaigh. An tuairisciú iomlán de Neamh-Chríostaí i 2001 ná 3,7%,
suas ó 3,3% i 1990. Is iad na príomhchreidimh Neamh-Chríostaí ná Giúdachas
(1,4%), Ioslam (0,5%), Búdachas (0,5%), Hiondúchas (0,4%) agus Uilíochas
Aonadúil (0,3%). Idir 1990 agus 2001, dhúbháil an méid Moslamach agus Búdasach.
Mhínigh 8,2% de dhaoine iad féin mar aindiachaí i 1990 agus d’ardaigh é sin go
dtí 14,1% i 2001. Ach tá an méid sin fós níos lú ná i dtíortha iarthionsclaíocha
eile mar shampla sa Bhreatan (44% i 2005) agus an tSualainn (69% i 2001, 85% i
2005).

Tá an t-ionchas saoil i Meiriceá (77,8 bliain) níos ísle ná an uimhir iomlán in
Iarthar na hEorpa; tá an uimhir trí nó ceithre bliana níos ísle ná san Iorua,
san Eilvéis agus i gCeanada. D’ísligh céimíocht na tíre maidir leis an ionchas
saoil thar fiche bliain agus thit sé ón 11ú áit go dtí 42ra háit sa domhan. Tá
an ráta mortlaíochta (6,37 as gach 1000 daoine) sa 42ra háit as 221 tír, ar chúl
gach tíre in Iarthar na hEorpa. Tá na rátaí marthanas maidir le hailse sna Stáit
Aontaithe ceann de na rátaí is airde ar domhan. Tá timpeall is tríú cuid de
dhaonra aosach Mheiriceá otracht agus tríú cuid breise róthrom; is é sin an ráta
is airde sa domhan tionsclaithe agus dhúbháil an ráta sa deireadh 25 bliain.
Measann gairmí sláintí gur eipidéim is ea í diaibéiteas cineál 2 a bhaineann
leis an otracht. Tá an ráta toirchis i measc déagóirí sna Stáit Aontaithe (79,8
as gach 1000) a cheithre oiread níos mó ná an Fhrainc agus a chúig oiread níos
mó ná an Ghearmáin. Is féidir ginmhilleadh dlíthiúil a fháil sna Stáit Aontaithe
ach is conspóid mhór pholaitiúil í. Cuireann a lán stát cosc ar chistiúchán
poiblí don ginmhillead. Tá roinnt dlíthe ann sna stáit chomh maith a chuireann
cosc ar ghinmhilleadh san iarthéarma, ní foláir an ginmhilleadh a chur in iúl do
thuismitheoirí maidir le déagóirí, agus uaireanta tá tréimhse feithimh ann sar
is féidir an ginmhilleadh a fháil. Cé go bhfuil an ráta ginmhilltí ag laghdú, tá
coibhneas ginmhilltí an Mheiriceá (241 as gach 1000 breith beo agus 15 as gach
1000 bean idir 15-44) níos airde ná formhór na tíre in Iarthar na hEorpa.

I 1878, d’úsáid Eadweard Muybridge ceamraí iolracha chun gluaisteacht a
tharraingt agus mar sin thaispeáin sé cumhacht ghrianghrafadóireachta. I 1894,
taispeánadh céad taispeántas scannáin tráchtála an domhain i Nua Eabhrac ag
baint úsáid as Kinetoscope Thomas Edison. Na blianta a leanas, bhí na Stáit
Aontaithe ar thús cadhnaíochta an fhórais scannáin fuaime. Ó thús an fichiú
haois, bhí tionscal scannáin na SA suite i agus timpeall Hollywood, California.
Bhí baint ag an stiúrthóir D.W. Griffith le forás na gramadaí scannáin. Agus
luaitear an scannán Citizen Kane (1941) le Orson Welles go minic i vótáilí
criticeoirí mar an scannán is fearr riamh. Tá aisteoirí scannán mar John Wayne
agus Marilyn Monroe ina n-íol, agus ba cheannaire é an léiritheoir/fiontraí Walt
Disney i gcartúin agus earraí scannán. Rinneadh a lán scannán rathúla tráchtála
mar Star Wars (1977) agus Titanic (1997) sna príomhstiúideo i Hollywood agus mar
sin, tá scannáin Hollywood i gceannas ar thionscal scannáin an domhain sa lá atá
inniu ann.

Is iad na Meiriceánaigh na bréathnóirí is mó ar domhan agus tá an meánam a
chaiteann siad os comhair na teilifíse ag méadú (5 uair an lae i 2006). Is
eagrais tráchtála iad na 4 mórbhealach teilifíse go léir. Éisteann Meiriceánaigh
leis an raidió, atá go mór tráchtála chom maith, ar feadh dhá huair go leith. Na
suíomh idirlíon is coitianta, lasmuigh de suíomh tairsigh agus gléas cuardaithe,
ná eBay, MySpace, Amazon.com, The New York Times, agus Apple. Coimeádann 12
milliún Meiriceánach blag.

Chuaigh stíl liriceach agus rithimeach an cheoil Afracaigh-Meiriceánaigh i
bhfeidhm ar cheol Meiriceánach. Glacadh eilimintí ó cheol mar na bliúanna agus
ceol seanaois agus d’éirigh sé sin ina seánraí coitianta le lucht éisteachta
domhanda. D’fhás snagcheol le ceoltóirí mar Louis Armstrong agus Duke Ellington
ag tús an fichiú haois. Tháinig ceol tíre, R&B agus roc is roll chun cinn sna
1920idí agus 1950idí. Le linn athbheochana an cheoil tíre, d’éirigh Bob Dylan
ceann de na scríbhneoir cheoil is fearr sa Mheiriceá agus bhí James Brown ina
cheannaire ar fhorás an cheoil funk. Ceann de na cruthú Meiriceánaigh nua is ea
iad hip hop agus ceol tí. D’éirigh pop-réalt Meiriceánaigh mar Elvis Presley,
Michael Jackson agus Madonna ina gclúiteaigh domhanda.

I rith an 18ú haois agus i dtús an 19ú haois, chuaigh ealaíon agus litríocht na
hEorpa i gcion ar an Meiriceá. Ach i lár an 19ú haois bhí scríbhneoirí nua ann
mar Nathaniel Hawthorne, Edgar Allan Poe, agus Henry David Thoreau agus mar sin
bhí stíl liteartha shoiléir Mheiriceánach ann. Príomhphearsa maidir leis an
litríocht ab iad Mark Twain agus an file Walt Whitman ag an am sin. File
riachtanach eile ab ea Emily Dickinson – file a bhí beagnach anaithnid i rith a
saoil. D’fhéadfadh "Úrscéal Mór Meiriceánach" a ghlaoch ar úrscéil a chuireann
síos ar ghné bhunúsach an charachtair agus na heachtra náisiúnta mar shample:
Moby-Dick le Herman Melville (1851), The Adventures of Huckleberry Finn le Mark
Twain (1885) agus The Great Gatsby le F. Scott Fitzgerald (1925).

Tá 11 saoránach Meiriceánach tar éis Duais Nobel na Litríochta a bhuachan – an
buaiteoir is déanaí ná Toni Morrison i 1993. Ainmnítear Ernest Hemingway, a
bhuaigh Duais Nobel i 1954, go minic mar cheann de na scríbhneoirí is
tábhachtachaí sa 20ú haois. Thosaigh seánraí liteartha coitianta mar leabhair
buachaillí bó agus ficsean coir. Chruthaigh scríbhneoirí an Beat Generation
seánraí liteartha nua chomh maith le húdair iar-nua-aimseartha mar John Barth,
Thomas Pynchon agus Don DeLillo.

Chruthaigh na transcendentalists a bhí treoraithe le Ralph Waldo Emerson agus
Thoreau, an chéad príomhghluaiseacht fealsúnachta i Meiriceá. Tar éis an
chogaidh carthartha, ba é Charles Pierce, agus ansin ba iad William James agus
John Dewey ceannairí i bhforbairt na pragmatism. I rith an 20ú haois, chabhraigh
obair W.V. Quine agus Richard Rorty chun fealsúnacht anailíseach a thabhairt
chun tosaigh i gciorcail acadúla an SA.



https://ga.wikipedia.org/wiki/An_B%C3%A9arla

Is teanga Ghearmáinice é an Béarla (English) nó an Sacs-Bhéarla atá bunaithe ar
na canúintí a bhí ag na hAngail agus ag na Sacsanaigh, treibheanna de bhunadh
Teotanach a tháinig i dtír sa Bhreatain ag deireadh ré na Rómhánach. Bhí
tionchar mór, freisin, ag an Laidin ar an teanga, maille le teangacha eile níos
déanaí, mar shampla, an Fhraincis, an Ghréigis agus teangacha éagsúla an
domhain, go háirithe iad siúd a bhí á labhairt go forleathan in Impireacht na
Breataine Móire.

Tá sé ar ceann de na teangacha is forleithne ar domhan inniu, agus labhraítear é
mar phríomhtheanga sa Bhreatain Mhór, san Astráil, sa Nua-Shéalainn, i Stáit
Aontaithe Mheiriceá, sa chuid is mó de Cheanada, in Éirinn, agus ina lán
iarchoilíneachtaí de chuid na Breataine Móire mar phríomhtheanga nó mar theanga
chomhchumarsáide.

I gcúrsaí teicneolaíochta, agus i gcuid mhór de na meáin cumarsáide
idirnáisiúnta i ré seo an Idirlín, tá buntáiste an Bhéarla ag dul i dtreise,
ionas gur féidir a rá inniu gurb é príomhtheanga na meán cumarsáide é.

Glactar leis gurb iad na blianta ó theacht na nAngla-Shacsanach go Sasana go dtí
an gabháltas Normannach tréimhse an tSean-Bhéarla. Bhí an Sean-Bhéarla ní ba
chosúla leis an tSean-Ard-Ghearmáinis nó leis an Íoslainnis ná le Béarla an lae
inniu, agus comhthréithe na dteangacha Gearmáinice le haithint air go soiléir.
Bhí cúig thuiseal ann, mar shampla, agus uimhir dhéach chomh maith leis an uatha
agus leis an iolra. Bhí trí inscne ann chomh maith, an bhaininscne, an
fhirinscne agus an inscne neodrach, mar atá in Íoslainnis agus i nGearmáinis an
lae inniu.

Bhí an Laidin ag imirt a tionchair ar an teanga ó thús, ar ndóigh. Bhí sí tar
éis glacadh le focail iasachta ón Laidin sular bhain lucht a labhartha Sasana
amach ar aon nós. Bhí an litriú an-chóngarach don fhuaimniú san am, nó i
bhfocail ar nós cniht, arb ionann é agus knight inniu, chualathas an c- sa
chaint go fóill. Ní raibh aon chaighdeán ann, áfach, agus d'fhéadfaí an focal
céanna a litriú ar bhealaí an-éagsúla, ag brath ar chanúint an scríbhneora.
Nuair a d'aontaigh an Rí Alfred Sasana sa bhliain 878, áfach, b'í canúint Wessex
a rug bua ar na canúintí eile mar theanga liteartha, agus tá an chuid is mó de
na téacsanna Sean-Bhéarla scríofa sa chanúint áirithe sin. Canúintí tábhachtacha
eile is ea iad canúint Mercia, canúint Northumberland, agus canúint Kent.

Sa naoú agus sa deichiú haois, tháinig na Lochlannaigh agus an teanga a bhí acu
i ndlúth-theagmháil leis an mBéarla. Bhunaigh na Lochlannaigh stát dá gcuid
féin, Danelaw nó "Dlí na Danmhairge", in Oirthear Shasana agus na hAlban, agus
d'fhág a dteanga a lorg ar na canúintí Béarla a labhraítear sa chuid seo den
tír, go dtí ár lá féin. Ós rud é go raibh gaol ag an dá theanga - an Béarla agus
an Lochlainnis - le chéile, agus iad cuíosach intuigthe ag cainteoirí a chéile,
chuaigh go leor focail agus, fiú, foirmeacha gramadaí Lochlannacha in úsáid sa
Bhéarla ansin. Creidtear gur chothaigh meascán an dá theanga neamhchinnteacht i
leith na gramadaí i measc lucht labhartha an Bhéarla. D'imigh na hiarmhíreanna
casta gramadúla as úsáid sa Bhéarla i bhfad ní ba sciobtha ná sna teangacha
Gearmáinice eile, agus is féidir gur ceann de na príomhchúiseanna leis an meath
seo an neamhchinnteacht sin.

Tagann focail ar nós they, them, sky, agus skirt as an tSean-Lochlainnis. Is
ionann iad shirt agus skirt, ach amháin gur tháinig ceann acu ón
Angla-Shacsainis, agus an ceann eile ó na Lochlannaigh.

An litríocht atá ar fáil i Sean-Bhéarla nó in Angla-Shacsainis, níl mórán di
fágtha againn, cé go bhfuil sí níos flúirsí ná litríocht na dteangacha a
labhraítí i Mór-roinn na hEorpa san am céanna. Tá laoithe laochais agus dánta
Críostaí ann, agus is féidir ceathrar filí a aithint ina n-ainmneacha: an Rí
Alfred féin, Caedmon, Bede, agus Cynewulf. Scríobh an Rí Alfred dánta
fealsúnachta a bhí bunaithe ar smaointeachas Boethius, nó chuaigh De
Consolatione Philosophiae, príomhshaothar liteartha Boethius, go mór i gcion ar
Alfred. Is é an dán mór úd Béowulf, áfach, an saothar Sean-Bhéarla is cáiliúla
amuigh. Creidtear go bhfuil Béowulf bunaithe ar mhianach nó chnámha scéil a
tháinig as Críoch Lochlann, nó tá imeachtaí an scéil suite sna tíortha
Lochlannacha chomh maith.

Sa cheathrú haois déag, tháinig borradh mór ar an litríocht i Meán-Bhéarla.
B'ansin a thosaigh sórt caighdeánú freisin, is é sin, Caighdeán na
Seansaireachta. Bhí an caighdeánú seo teoranta do na scríbhinní oifigiúla nó
poiblí, áfach. Rinneadh forbairt ar leith ar an gcaighdeán nuair a bhí Anraí V
ag rialú na tíre, is é sin, sna blianta 1413-1422. Bhí an caighdeán seo bunaithe
ar chanúint Londan, an chuid ba mhó, ach tugadh isteach foirmeacha ó na canúintí
eile, go háirithe they agus them ó na canúintí Tuaisceartacha, nuair a fuarthas
go raibh siad ní ba soiléire ná foirmeacha na canúna a bhí á labhairt timpeall
ar an bpríomhchathair.

Tá litríocht réasúnta saibhir fágtha againn i Meán-Bhéarla, go háirithe laoithe
eipiciúla ar nós Canterbury Tales le Geoffrey Chaucer nó La Morte D'Arthur le
Thomas Malory.

Sa chúigiú haois déag, tháinig athrú mór ar fhuaimeanna an Bhéarla, is é sin,
Aistriú Mór na nGutaí. Inniu, fuaimnítear focail ar nós gate mar [geit], ach i
ré an Mheán-Bhéarla Mhoich, bhí an fuaimniú i bhfad ní ba chóngaraí don litriú,
[ga:tə]. Ceann de thorthaí Aistriú Mór na nGutaí is ea í an difríocht seo, agus
is é an t-aistriú sin an rud is mó a dhealaíonn an Nua-Bhéarla ón Meán-Bhéarla.

Áirítear gurbh iad Bíobla an Rí Séamas agus saothair William Shakespeare a chuir
tús leis an litríocht Nua-Bhéarla, i dtús na séú haoise déag. Mar sin féin,
d'athraigh an teanga go mór idir an Nua-Bhéarla Moch seo agus an cineál
Nua-Bhéarla a labhraítear inniu. Mar shampla, chuaigh an sean-fhorainm thou agus
foirmeacha an bhriathair a bhí ag dul leis - an iarmhír -st, cosúil le thou
sayest - in éag go hiomlán sa ghnáthchaint agus sa chuid is mó de na stíleanna
scríofa.

Chuir an Nua-Bhéarla tús le sraith mhaith de nasctheangacha agus d'fhásteangacha
freisin, cosúil leis an teanga Tok Pisin, an teanga Sranan Tongo agus a lán
eile. An cineál Béarla a labhraítear in Iamáice, is sampla é den rud ar a
dtugtar contanóid iar-fhásteangach: cé go bhfuil caint na sráide níos cosúla le
fásteanga ná le canúint de chuid an Bhéarla, is é an Béarla caighdeánaithe a
úsáidtear mar theanga liteartha, agus an caighdeán seo ag imirt a thionchair ar
an teanga labhartha féin.

Bíonn irisí Béarla, cosúil leis an Time agus an Newsweek, á bhfoilsiú ina
n-eagráin idirnáisiúnta do léitheoirí coimhthíocha a bhfuil an teanga go líofa
acu. Thairis sin, bíonn páipéir Bhéarla á n-eisiúint i dtíortha nach bhfuil an
Béarla ina theanga náisiúnta ná oifigiúil iontu ar aon nós, cosúil leis an St.
Petersburg Times sa Rúis, nó an Prague Post i bPoblacht na Seice. Bíonn na
nuachtáin seo dírithe ar na heasaoránaigh a bhfuil cónaí orthu sna tíortha seo,
ach is léir go mbíonn muintir na háite féin á léamh, le feabhas a chur ar a
gcuid Béarla agus le teacht ar nuacht nach bhfuil ar fáil chomh réidh céanna ina
dteanga féin.

Tháinig an chuid is mó de bhunfhoclóir an Bhéarla as an nGearmáinic, is é sin,
as an Sean-Bhéarla agus as an tSean-Lochlainnis. Mar sin féin, chuaigh an
tsraith is sine de na hiasachtaí Fraincise greamaithe go han-domhain sa teanga,
agus cupla ceann acu le haithint sa bhunfhoclóir féin. As an tsean-Fhraincis a
tháinig second "dara" (cf. andere na Gearmáinise, annar na hÍoslainnise agus
annan na Sualainnise - tá na focail seo gaolmhar le other an Bhéarla) agus very
"an-, iontach, creathnach" (cf. sehr na Gearmáinise, mycket na Sualainnise, agus
mjög na hÍoslainnise).

Níl sé furasta an tsraith ba sine d'iasachtaí Laidine a aithint thar an gcuid
dhúchasach den fhoclóir. Bíonn na focail Fhraincise agus na cinn a tugadh
isteach ón Laidin ó bhlianta an Renaissance anuas i bhfad níos so-aitheanta mar
fhocail iasachta, ós rud é go mbíonn siad níos faide ná na focail Ghearmáinice,
agus blas níos léannta orthu. Is minic a chuireann siad ar chumas an scríbhneora
a rogha a bhaint as dhá nó trí cinn de chomhchiallaigh le go rachadh an stíl i
gcion ar an léitheoir ar dhóigh ar leith. Mar shampla, níl mórán difríochta idir
to put out a fire agus to extinguish a fire ó thaobh na céille de - "dóiteán a
mhúchadh" is brí leis an dá chuid - ach ní hionann iad ó thaobh na stíle de.

Mar sin, tá an Béarla iontach saibhir ó thaobh an fhoclóra de. San am céanna,
áfach, is follasach gur féidir mí-úsáid a bhaint as an saibhreas seo freisin.
Bhí George Orwell, thar aon duine, drochamhrasach i leith fhoclóir na
polaitíochta agus an úsáid a bhaintí as na focail léannta i mBéarla na
bpolaiteoirí: ní raibh mothúcháin ag dul leis na focail mhóra, agus mar sin, bhí
sé ní b'fhusa éagóir nó uafás a choinneáil ceilte ar an saol mór, má cuireadh in
iúl é i bhfocail léannta a shleamhnódh thart gan aisfhreagra ceart a bhaint as
aon duine. Seo mar a chuir sé a dhrochamhras féin i bhfocail san aiste Politics
and the English Language:

"Samhlaigh leat, mar shampla, ollamh compordach Sasanach éigin agus é ag
iarraidh ollsmachtúlacht na Rúise a chosaint. Ní féidir leis a rá, lom díreach,
Creidim nach drochrud amach is amach é do chuid naimhde polaitiúla a mharú, más
féidir leat cuspóirí maithe a bhaint amach ar an dóigh sin. Ina áit sin,
déarfaidh sé rud éigin cosúil leis an méid seo:

While freely conceding that the Soviet regime exhibits certain features which
the humanitarian may be inclined to deplore, we must, I think, agree that a
certain curtailment of the right to political opposition is an unavoidable
concomitant of transitional periods, and that the rigours which the Russian
people have been called upon to undergo have been amply justified in the sphere
of concrete achievement."

B'iad na focail mhóra léannta as an Laidin agus as an tSean-Ghréigis, na "focail
chrua" nó hard words mar a thugtar orthu ó am go ham, a spreag Orwell chun an
méid sin thuas a bhreacadh síos. Ach, le fírinne, tá Béarla an lae inniu iontach
fáiltiúil roimh fhocail iasachta ó gach taobh, go háirithe ós rud é gur tíortha
móra inimirce iad na tíortha is mó Béarla, agus na dreamanna eitneacha éagsúla
ag tabhairt a gcuid nósanna, cócaireachta agus foclóra leo féin. Cé go gcromann
siad go sciobtha ar an mBéarla mar theanga chomhchaidrimh eatarthu féin, bíonn
siad ag baint úsáide as a gcuid focal féin le tagairt a dhéanamh dá nósanna
sainiúla nár thréig siad go fóill. Uaireanta, glacann an saol mór le nósanna ó
na dreamanna eitneacha seo - go háirithe más bia atá i gceist - agus téann an
focal féin in úsáid i ngnáthchaint an Bhéarla sa tír sin. Mar sin, fágann na
nósanna nua lorg áirithe ar an gcaint sna tíortha éagsúla, rud a chuireann le
difríochtaí na leaganacha áitiúla den Bhéarla.

Úsáidtear an focal béarla i litríocht na Gaeilge, freisin, le tagairt do
theangacha nó do chanúintí a bhí in Éirinn i bhfad sular tháinig na Sasanaigh i
dtír in Éirinn; mar shampla, bhíodh caint ar "Bhéarla na Midhe". Is féidir don
fhocal sin tagairt don Ghaeilge féin: is ionann an Ghaeilge agus an Scotbhéarla.
Más gá an Béarla a aithint thar na "béarlaí" eile, is féidir Sacs-Bhéarla a
thabhairt air. An duine atá eolach ar go leor teangacha, is féidir "saoi sna
hilbhéarlaí" a thabhairt air, cé go bhfuil sé níos coitianta a rá, inniu, go
bhfuil "na seacht dteangacha" aige.



https://ga.wikipedia.org/wiki/An_Ghaeilge

Is í an Ghaeilge an teanga Ghaelach a labhraítear in Éirinn. Is í an teanga
náisiúnta agus an phríomhtheanga oifigiúil i bPoblacht na hÉireann í. Tá an
Béarla luaite sa Bhunreacht mar theanga oifigiúil eile. Tá aitheantas oifigiúil
aici chomh maith i dTuaisceart Éireann, atá mar chuid den Ríocht Aontaithe. Ar
an 13 Meitheamh 2005 d'aontaigh airí gnóthaí eachtracha an Aontais Eorpaigh
glacadh leis an nGaeilge mar theanga oifigiúil oibre san AE. Ón 1 Eanáir 2007
cuireadh tús leis an stádas oifigiúil seo, agus ba é an tAire Nollaig Ó
Treasaigh, T.D., an chéad aire Éireannach a labhair Gaeilge ag cruinniú de chuid
Chomhairle na nAirí, an 22 Eanáir 2007.

Tá go leor ainmneacha eile réigiúnda nó stairiúla ar an teanga freisin:
Gaedhealg, Gaedhilge, nó Gaedhilg (i gConamara), Gaedhilic nó Gaeilic (in
áiteanna i gCúige Uladh agus Maigh Eo), Gaedhealaing, Gaoluinn, Gaeilinn (i
bPort Láirge) nó Gaelainn (sa Mhumhain), Gaedhlag (Ó Méith – Ard Mhacha agus
Lú), Gàidhlig (in Albain), Gaelg/Gailck in Oileán Mhanann agus Guithealg nó
Goidelc (Sean-Ghaeilge). Go minic, níl i gceist leo seo ach litrithe malartacha
ar an bhfocal "Gaeilge" agus iad ag baint leis an tréimhse réamhchaighdeánach
(féach thíos chun a thuilleadh eolais a fháil), ach tabhair faoi deara gurb
iondúil inniu a úsáidtear an leagan Muimhneach d'ainm na teanga, Gaelainn, le
tagairt a dhéanamh do chanúint an chúige ina gcluinfeá an t-ainm seo uirthi.
D'fheicfeá Gaoluinn, leis, toisc gur mar "é" fada a fhuaimnítear "ao" an
litrithe sna canúintí deisceartacha.

B'é an tOgham an chéad chóras scríofa don Ghaeilge, ach is gnách an teanga a
chur ar pár i litreacha Laidineacha le níos mó ná míle bliain anuas. Sa tseachtú
haois a tháinig an chéad leagan caighdeánaithe den teanga, mar atá, an
tSean-Ghaeilge, ar an bhfód, agus í sách difriúil fós leis an gcineál Gaeilge a
labhraítear inniu. D'úsáidtí an tSean-Ghaeilge, ar dtús, i ngluaiseanna
míniúcháin a chuirtí le téacsanna Laidine, le cuidiú leis na daltaí óga nach
raibh ach ag foghlaim theanga na Críostaíochta Caitlicí. De réir a chéile,
áfach, thosaigh na manaigh ag breacadh síos na scéalta miotaseolaíochta,
leithéidí na Rúraíochta is na Fiannaíochta. Ní raibh siad chomh drochamhrasach i
leith na seanscéalta Págánacha agus a shílfeá, ach mar sin féin bhain siad gach
tagairt nithiúil don chreideamh réamh-Chríostaí de na leaganacha a rinne siad de
na scéalta seo. Mar sin, fág is go bhfuil blas na Págántachta ar na seanscéalta
Gaelacha ó thaobh an spioraid agus an tsaoldearcaidh, is deacair aon tagairt do
dhéithe Págánta na gCeilteach a aithint iontu.

De réir a chéile, tháinig meath ar thraidisiún scríofa na Sean-Ghaeilge, agus an
Mheán-Ghaeilge ag teacht ina háit. Teanga cineál measctha is ea í an
Mheán-Ghaeilge, nó is deacair aon chaighdeán nó norm ceart a leagan amach di. Tá
idir chaint na ndaoine agus ghramadach chasta na Sean-Ghaeilge ag dul trí chéile
sa Mheán-Ghaeilge, agus thairis sin, is féidir forcheartú a fheiceáil ansin - is
é sin, iarrachtaí teipthe ar chloí le caighdeán na Sean-Ghaeilge nach bhfuil
ceart de réir an chaighdeáin sin ná de réir chaint na ndaoine.

Le teacht an dóú haois déag, múnlaíodh an caighdeán nua - caighdeán a bhí sách
cóngarach do chaint na ndaoine, an chuid ba mhó léinn acu ar a laghad - ar a
dtugtar an Nua-Ghaeilge Chlasaiceach. Caighdeán sách dian atá inti, agus í saor
go hiomlán ó gach cineál canúnachais. Is fíor go raibh cead ag na filí úsáid a
bhaint as dhá leagan chanúnacha den fhocal chéanna le freastal ar riachtanais na
ríme is na rithime (abair, clach agus cloch), ach níorbh ionann sin is a rá go
mbeadh an file seo níos claonta chun an leagan seo a úsáid agus an file úd eile
níos doirte d'fhoirm a chanúna féin - bhí an bheirt acu ag úsáid an dá fhoirm,
de réir mar a d'éilíodh dlíthe na filíochta.

Chuir tosach na séú haoise déag agus maidhm Chionn tSáile deireadh sách
giorraisc le saothrú na Nua-Ghaeilge Clasaicí. An cineál Gaeilge a scríobhtaí i
mblianta dorcha na bPéindlíthe, má scríobhtaí in aon chor í, ní raibh ann ach
meascán den chanúint áitiúil agus cibé blúirín den teanga Chlasaiceach a bhí
foghlamtha ag an scríbhneoir, agus an chanúint ag fáil an lámh in uachtar ar an
gcaighdeán clasaiceach le himeacht na gcéadta bliain.

I ndeireadh na naoú haoise déag, cuireadh an Nua-Ghaeilge chomhaimseartha ar
bun. Ar dtús, rinne lucht an ghlanteangachais, a raibh daoine ar nós Risteard de
Hindeberg orthu, iarrachtaí áirithe ar chaighdeán na Nua-Ghaeilge Clasaicí a
athréimniú, ach ba é an scríbhneoir biseach úd, an tAthair Peadar Ua Laoghaire,
a rug bua ar de Hindeberg agus tugadh tús áite do chaint na ndaoine. Is é sin le
rá gur bunaíodh an Nua-Ghaeilge scríofa ar an nGaeilge a bhí á labhairt ag
muintir na Gaeltachta, seachas ar Ghaeilge Cheitinn. De bharr an ról ar leith a
bhí ag an Athair Peadar agus ag a chuid scríbhneoireachta in athbhunú na Gaeilge
mar theanga scríofa, chuaigh canúint an Athar Pheadair é féin (.i. Canúint na
Mumhan) go mór i bhfeidhm ar mhúnla na Gaeilge ag tús an chéid seo caite. Bhí
tionchar Ghaeilge na Mumhan fós le feiceáil i gcuid mhaith mhór de na
téacsleabhair a foilsíodh go dtí lár na 1950idí. Níos déanaí, áfach, agus
d'ainneoin go raibh sé de nós ag daoine áirithe an Ghaeilge chaighdeánach a
cáineadh as ucht í a bheith ró-Mhuimhneach, bhí tionchar níos láidre ag na
canúintí eile ar an gCaighdeán Oifigiúil (m.sh. córas na mbriathra, córas na
réamhfhocal).

Thosaigh litríocht na Gaeilge ag forbairt as an nua, nuair a tháinig úrscéal an
Athar Peadar Ua Laoghaire, Séadna, i gcló go gairid i ndiaidh do Dhubhghlas de
hÍde a óráid mhór a thabhairt uaidh faoi chomh tábhachtach is a bhí sé an
galldachas a ruaigedh as Éirinn. Is fíor nach raibh i leabhar an Athar Peadar
ach dornán scéalta ón mbéaloideas, agus iad ceangailte le chéile le scéal an
ghréasaí Séadna féin, fear a dhíol a anam leis an diabhal agus ar diúltaíodh
faoina ligean isteach in Ifreann chomh maith leis na Flaithis. Mar sin féin, bhí
Gaeilge líofa nádúrtha ann, rud a thaitin go mór mór le lucht athbheochana na
teangan. I ndiaidh Shéadna, aistriúcháin nó athinsintí ar scéalta clasaiceacha
ba mhó a tháinig ó pheann an Athar Pheadair, leithéidí an leagain Ghaeilge a
rinne sé de Don Quixote, agus dála go leor daoine aithnidiúla eile i saol na
Gaeilge, scríobh sé dírbheathaisnéis freisin, Mo Scéal Féin, a áirítear ar
bhunchlocha litríocht na Gaeilge chomh maith céanna.

Is mar réabhlóidí ba mhó a bhain Pádraig Mac Piarais amach a chlú iarbháis, ach
is gá aird a tharraingt air gur scríbhneoir Gaeilge a bhí ann, leis. Scríobh sé
roinnt gearrscéalta rómansúla, traigéideacha fiú, agus iad suite i saol na
Gaeltachta. Is é "Eoghainín na nÉan" an ceann is mó a théann i bhfeidhm ar an
léitheoir, go háirithe ar an léitheoir atá eolach ar chinniúint an scríbhneora.

Bhí Pádraic Ó Conaire ina státseirbhíseach sóisearach i Londain nuair a chuala
sé iomrá ar athbheochan liteartha na Gaeilge. B'as Gaillimh dó, agus canúint an
cheantair timpeall aige, siúd is gur féidir lorg Ghaeilge Chontae an Chláir a
aithint ar a stíl fosta, canúint a chuaigh i léig idir an dá linn. Scríobh sé
scéalta faoi imirce na nÉireannach go Sasana, faoin saol crua a bhí acu thall
ansin, faoin bhfánaíocht agus faoi athbheochan an spioraid náisiúnta. B'é an
t-úrscéal greanntragóideach úd "Deoraíocht" a mhórshaothar. Thairis sin, scríobh
sé roinnt mhaith gearrscéalta agus altanna iriseoireachta.

Is iad na dírbheathaisnéisí Gaeltachta a cuireadh i gcló idir an dá chogadh
domhanda, áfach, na clasaicigh mhóra chomhaimseartha. An triúr is clúití acu, is
iad An tOileánach le Tomás Ó Criomhthain, Peig - tuairisc a thug Peig Sayers ar
imeachtaí a beatha féin, agus "Fiche Bliain ag Fás" le Muiris Ó Súilleabháin.
B'as an mBlascaod Mór do na dírbheathaisnéisithe seo: seandaoine a bhí sa chéad
dís acu, agus iad ag tabhairt cur síos ar a saol féin i nGaeilge ghlan an
oileáin; ach fear óg a bhí i Muiris, agus súil eile ar fad aige ar na cineálacha
imeachtaí a bhí ar siúl san áit. Thar aon rud eile, bhí na leabhair seo ceaptha
le Gaeilge mhaith dhúchasach de chuid na sean-Ghaeltachta aonteangaí a scaipeadh
i measc na scoláirí, ach is é an gnáthghearán inniu ná gur baineadh mí-úsáid
pholaitiúil as na leabhair seo - Peig go háirithe - le coimeádachas cultúrtha
agus reiligiúnda a chur chun cinn i measc na bpáistí, dála shíolteagasc na
dtíortha ollsmachtúla.

Is deacair gan an cheist a chur, nárbh fhearr do na máistrí scoile an
dírbheathaisnéis ó Ghaeltacht Chúige Uladh, Rotha Mór an tSaoil le Micí Mac
Gabhann, a chur os comhair na ndaltaí in áit an triúr Blascaodach. Scéal is ea é
gur beag duine nach gcuirfeadh sé spéis ann, nó bhí saol suimiúil ag Micí:
chuaigh sé go Meiriceá le hór a bhaint as talamh sioctha Alasca in Klondyke,
agus é ag saothrú luach a phasáiste ag rúpáil oibre anseo is ansiúd, aon áit a
raibh na fostóirí sásta post a thabhairt d'Éireannach a bhí - mar a fheictear
don léitheoir - dall go leor ar an mBéarla an chuid ba mhó den am.

Bhí muintir na gcúigí eile ag fáil deacair ciall a bhaint as an litríocht
Mhuimhneach. Mar sin, bhí siad den tuairim gur chóir a gceart a bhaint amach do
na canúintí eile sa litríocht. B'iad an bheirt deartháracha ó na Rosa, Séamus Ó
Grianna agus Seosamh Mac Grianna, na scríbhneoirí ba mhó ó Chúige Uladh. Bhí
siad páirteach i gCogadh Saoirse na hÉireann agus i gCogadh Cathartha na
hÉireann, agus chaith siad tamall i mbraighdeanas i ndiaidh an dá chogadh, ach
bhain gach duine acu deireadh súile den náisiúnachas a fhad agus a bhí leas
mhuintir na Gaeltachta i gceist. Tá an frustrachas le haithint ar go leor dár
scríobh siad. Mar sin féin, bhí siad sách difriúil le chéile mar scríbhneoirí.
Scríobhadh Seosamh, an duine ab óige acu, leabhair uaillmhianacha ardealaíonta,
leithéidí an úrscéil An Druma Mór agus na dírbheathaisnéise Mo Bhealach Féin;
ach sháraigh air mórán ratha a bhaint amach dó mar scríbhneoir. Tháinig críoch
dheifnideach lena chuid scríbhneoireachta nuair a cuireadh i dteach na ngealt é
agus síocóis dhúlagrach ag luí ar a intinn. Maidir le Séamus, áfach, chaith sé a
shaol ag scríobh leabhar i ndiaidh a chéile i stíl sheanaimseartha rómansúil, go
dtí gur éirigh sé as an nGaeilge ar fad roimh dheireadh a bheatha sna seascaidí.
Le teann éadóchais i dtaobh thodhchaí na teanga, chuaigh sé leis an ngluaiseacht
Language Freedom Movement, a bhí in aghaidh mhúineadh éigeantach na Gaeilge.

Is é Máirtín Ó Cadhain an scríbhneoir Gaeilge ba thábhachtaí san fhichiú haois,
áfach. Duine nua-aimseartha ar fad a bhí ann, fear a chuir spéis bheo bhíogúil i
gcúrsaí a chomhaimsire sa bhaile is i gcéin, agus é ag baint úsáide as gach
cineál cleasa nua ina chuid scríbhneoireachta leis an teanga agus an litríocht a
thabhairt i gcrann. Scríobh sé roinnt mhaith gearrscéalta agus trí úrscéal nár
tháinig ach an chéad cheann acu, Cré na Cille, amach lena shaol féin. Úrscéal
atá ann a thugann cur síos criticiúil ar shaol na Gaeltachta ó bhéal na marbhán
atá ag déanamh créafóige sa reilig - rud ba mhó a shamhlófaí le litríocht
Mheiriceá Theas. Connachtach a bhí i Máirtín, agus é ag cloí le gramadach a
chanúna féin, fiú i gcomhthéacsanna ar ghá, dar leat, caighdeánú níos déine ná
sin a chur i bhfeidhm ar an teanga. Ní raibh drogall ar bith air roimh fhocail
de chuid canúintí eile, ó Ghaeilge na hAlban, ón Nua-Ghaeilge Chlasaiceach agus
ó bhéarlagair na dtéarmadóirí i mBaile Átha Cliath a ghlacadh isteach ina chuid
Gaeilge de réir mar a theastódh uaidh.

Go háirithe i ndiaidh an dara cogadh domhanda, chuaigh scríbhneoirí
neamh-Ghaeltachta i mbun pinn, daoine nár fhoghlaim an teanga ach ar scoil.
Rinne cuid acu léirscrios ar an teanga leis na struchtúir amscaí Béarlachais a
d'úsáididis ina gcuid scríbhneoireachta, ach ón taobh eile de, d'éirigh le cuid
acu téamaí nua a thabhairt isteach i litríocht na teanga. Áirítear Diarmaid Ó
Súilleabháin agus Eoghan Ó Tuairisc ar daoine de na scríbhneoirí is tábhachtaí
acu siúd. Bhí Eoghan Ó Tuairisc ina dhealbhadóir agus ina ealaíontóir sula
ndeachaigh sé leis an scríbhneoireacht. Scríobh sé na húrscéalta tábhachtacha
stairiúla L'Attaque, faoi imeachtaí Bhliain na bhFrancach i gContae Mhaigh Eo,
agus Dé Luain, faoi Éirí Amach na Cásca. Tá an leabhar seo scríofa de réir mar a
chomhcheanglaítear na smaointí, seachas de réir mar a thiteann na himeachtaí
amach. Scríobh Breandán Ó Doibhlin aistí agus úrscéalta uaillmhianacha
nua-aimseartha, agus bhí Seán Ó Riordáin ar fhilí móra na tíre de réir gach
caighdeán.

Bhí ceist an chaighdeáin litrithe fite fuaite le ceist an chló Ghaelaigh, mar a
thugtar air. Is é an rud atá i gceist leis an gcló Gaelach ná leagan ar leith
den aibítir Laidneach agus é bunaithe ar stíl peannaireachta na
sean-lámhscríbhinní. Leis an nGaeilge is mó a shamhlaítear an stíl inniu, ach le
fírinne, tá sí an-chosúil leis an mionpheannaireacht a chleachtaítí i Mór-roinn
na hEorpa i laethanta Shéarlais Mhóir. Mar shampla, cuireadh an chéad fhoclóir
Laidine-Gearmáinise, an tAbrogans, ar pár i litreacha atá an-chosúil leis an
gcló Gaelach.

Cé is moite d'fhoirmeacha na litreach féin, is é an ponc scriosta nó an punctum
delens príomhchomhartha sóirt an chló Ghaelaigh. Ar dtús, sna lámhscríbhinní
Laidine sna Meánaoiseanna, ba nós litreacha a scríobhadh de thaisme a chur ar
neamhní tríd an bponc seo a chur os a gcionn - sin é an tuige go dtugtar "ponc
scriosta" air. Ós rud é gurb ionann an litir f- a shéimhiú agus an fhuaim f- a
bhá go hiomlán, thosaigh na scríobhaithe an ponc scriosta a úsáid mar chomhartha
do shéimhiú an f-. De réir a chéile, fairsingíodh an úsáid seo ar na consain
shéimhithe eile, cé gurbh é athrú na fuaime, in áit a scriosta, a bhí i gceist
lena séimhiú-san.

Nuair a chuaigh an chéad leabhar Gaeilge i gcló i réimeas Éilís a hAon, a
choimisiúnaigh foilsiú litríochta Protastúnaí sa Ghaeilge, gearradh clófhoireann
ar leith le haghaidh na Gaeilge. Bhí an chlófhoireann seo ceaptha le bheith
cosúil le peannaireacht na lámhscríbhinní Gaeilge, le go mbeadh na leabhair ní
ba soléite acu siúd a bhí i dtaithí na léitheoireachta sa teanga. Is féidir a rá
nár tháinig an cló Gaelach, mar chló, ar an bhfód roimhe sin.

Nuair a tháinig an caighdeán nua litrithe agus gramadaí i bhfeidhm i ndeireadh
na ndaichidí, caitheadh an cló Gaelach i dtraipisí freisin, díomaite den
chorrúsáid a bhaintear as mar mhaisiú. Dháiríre, is ar éigean is féidir teacht
trasna ar leabhar Gaeilge ina mbeadh an cló Gaelach á úsáid in éineacht leis an
litriú nua. Is dócha nach bhfuil ach aon sampla amháin ann - Na Glúnta
Rosannacha le Niall Ó Dónaill, a d'fhoilsigh Oifig an tSoláthair sa bhliain
1952, an chéad uair.

Tá isteach nó amach le 42,000 ceannfhocal i bhFoclóir Uí Dhónaill (gan
foirmeacha éagsúla a áireamh, mar shampla bróg, bróga, bróige, bhróg is mar sin
de). Tá 56,000 téarma aonfhoclach ar Téarma.ie, 36,000 ach sin nach bhfuil in
FGB. Mar sin féin tá cumas ar leith sa Ghaeilge comhfhocail úra a chruthú mar
shampla 'páirc', 'páircín', 'mórpháirc', 'mionpháirc'.



https://ga.wikipedia.org/wiki/Texas

Ceann de na Stáit Aontaithe is ea é Texas. Is é Texas an 28ú stát é, agus
chuaigh sé san Aontas sa bhliain 1844 tar éis naoi mbliana neamhspleáchais. Is é
TX giorrúchán poist a ainm.

Tháinig ainm an stáit as an teanga Caddo, teanga bhundúchasach Mheiriceánach a
bhí á labhairt ag na Hasinai. Comhghuaillíocht de threibheacha ab ea iad na
Hasinai agus an teanga seo á labhairt acu. Is é is brí leis an bhfocal táyshaʔ
sa teanga seo ná "cara", agus nuair a chuir na Meicsicigh iarmhír na huimhreach
iolra leis, fuarthas Texas nó Tejas.

Is é Texas an dara stát is mó sna Stáit Aontaithe de réir a achair (tá Alasca
níos mó) agus de réir an daonra (tá California níos mó).

Is í Austin príomhchathair Texas, ach is í Houston an chathair is mó. Ainmníodh
an dá chathair as daoine de bhunaitheoirí an stáit, is é sin, Stephen Fuller
Austin, "athair Texas", agus Sam Houston, a chaith dhá sheal ina Uachtarán ar
Texas nuair a bhí sé ina Phoblacht neamhspleách. Tá duine as gach beirt in Texas
ina gcónaí i ndúiche cathrach Houston nó i ndúiche cathrach Dallas-Fort Worth.

Is iad an dá thionscal is mó a thuilleann clú do Texas ná an fuinneamh (giniúint
chumhachta agus scagaireacht artola) agus an aerloingseoireacht (NASA).



https://ga.wikipedia.org/wiki/An_R%C3%ADocht_Aontaithe

Is í Ríocht Aontaithe na Breataine Móire agus Thuaisceart Éireann, ar a dtugtar
An Ríocht Aontaithe (RA) agus An Bhreatain fosta (Béarla: United Kingdom of
Great Britain and Northern Ireland nó United Kingdom nó UK), í stát ceannasach
atá suite siar ó thuaidh ó chósta Mhór-Roinn na hEorpa. Áiríonn an tír oileán na
Breataine Móire, an chuid thoir thuaidh d’oileán na hÉireann, agus go leor
oileán níos lú eile. Is é Tuaisceart Éireann é an t-aon chuid den RA a bhfuil
teorainn talún aige le stát eile – Poblacht na hÉireann. Is é Tuaisceart Éireann
é an t-aon chuid den RA a bhfuil teorainn talún aige le stát ceannasach eile
nuair nach nglactar na Spleáchais (Giobráltar agus Akrotiri agus Dhekelia) san
áireamh. Tá teorainn idir Giobráltar agus an Spáinn, chomh maith leis sin tá
teorainn ag Akrotiri agus Dhekelia le Poblacht na Cipire agus ag Dhekelia le
Poblacht Thuaisceart na Cipire (atá faoi cheannas Turcaigh an oileáin ach nach
bhfuil aitheantas idirnáisiúnta aige), agus an Crios Maolánach de chuid na NA a
scarann an dá thír ar an oileán. Seachas an teorainn talún seo, bíonn an tAigéan
Atlantach thart timpeall na tíre ar fad siar agus ó thuaidh, bíonn an Mhuir
Thuaidh ina luí soir, an Mhuir nIocht ó dheas agus Muir Éireann siar.

Is í foirm rialtais na tíre í monarcacht bhunreachtúil le córas parlaiminteach.
Is í cathair Londain í an phríomhchathair. Tá 4 thír chomhdhéanaimh sa RA:
Tuaisceart Éireann, Alba, An Bhreatain Bheag agus Sasana. Tá fo-rialtais
chineachta ag na chéad 3 chinn acu seo, a bhfuil cumhachtaí athraitheacha acu
bunaithe ina bpríomhchathracha, Béal Feirste, Dún Éideann agus Cardiff faoi
seach. Gaolmhar leis an RA gan a bheith ina gcodanna di atá 3 Spleáchas na
Coróine: Geansaí, Geirsí agus Manainn. Tá 14 Chríoch Thar Lear. Is ionann iad
seo agus píosa iarmharacha de Impireacht na Ríochta Aontaithe, ina raibh
beagnach ceathrú iomlán de dhromchla an domhain ag deireadh an 19ú haois agus
toiseacht an 20ú haois. Ba í an Impireacht í an ceann is mó riamh ar domhan.
Tchítear tionchar na RA i leitheadúlacht an Bhéarla mar mheán cumarsáide, cultúr
na nOileán Briotanach, agus córais dlí i dtíortha ar fud na cruinne.

Is tír fhorbartha í an RA, a bhfuil an seachtú geilleagar is mó ar domhan aige
de réir OTI ainmneach agus an t-ochtú ceann is mó ar domhan de réir Paireachta
Cumhacht Cheannaigh. Ba í an chéad tír thionsclaíoch ar domhan í agus an neart
is tábhachtaí ar domhan i rith an 19ú haois agus go luath san 20ú haois. Déantar
tagairt go seadh don RA mar neart ollmhór agus tá go fóill cumhachtaí ollmhóra
aigi i leith na heacnamaíochta, an chultúir, an mhíleata agus na n-eolaíochtaí
aici, mar aon le tionchar nach beag go hidirnáisiúnta. Is stát núicléach
aitheanta é agus caitheann sé an ceathrú caiteachas is mó ar domhan ar chúrsaí
míleata.

Tá tuairim is 60 milliún duine ina gcónaí sa Ríocht Aontaithe: breis is 50
milliún i Sasana, cúig mhilliún in Albain, trí mhilliún sa Bhreatain Bheag agus
cúpla milliún i dTuaisceart Éireann.

Rinne Sasana concas ar an mBreatain Bheag i rith na Meánaoise. Chruthaigh Acht
an Aontais 1707 Ríocht Aontaithe na Breataine Móire, agus chruthaigh Acht an
Aontais 1800 Ríocht Aontaithe na Breataine Móire agus na hÉireann. Nuair a bhain
Saorstát Éireann a neamhspleáchas amach san fhichiú céad, cruthaíodh Ríocht
Aontaithe na Breataine Móire agus Thuaisceart Éireann.

Is stát aonadach é an Ríocht Aontaithe, rialaithe faoi monarcacht bhunreachtúil
agus córas parlaiminteach, lena shuíochán rialtais sa phríomhchathair na
Londain.



https://ga.wikipedia.org/wiki/Poblacht_na_h%C3%89ireann

Is stát í Éire (Béarla: Ireland) ar an gcuid is mó d'oileán na hÉireann, amach ó
chósta thiar-thuaidh na hEorpa. Is le Tuaisceart Éireann, atá laistigh den
Ríocht Aontaithe, an chuid eile den oileán. Éire an teideal oifigiúil atá ar an
stát, leis an gcur síos oifigiúil Poblacht na hÉireann (Béarla: Republic of
Ireland). Cé gur fhan an Phoblacht neodrach le linn an Dara Chogaidh Domhanda
agus cogaí eile ó shin, is ballstát de na Náisiúin Aontaithe agus den Aontas
Eorpach í, ach ní dheachaigh sí isteach in ECAT, ar eagraíocht mhíleata í.

D'eascair an difríocht idir oileán na hÉireann (a bhí faoi rialtas amháin cheana
féin) agus stát na hÉireann (26 as 32 chontae an oileáin) as eachtraí
bunreachtúla casta i rith an chéid leath den fhichiú haois. Ón 1 Eanáir 1801 go
dtí an 6 Mí na Nollag 1922, ba thír laistigh den Ríocht Aontaithe í Éire.

Sa bhliain 1919, shocraigh an chuid is mó de Fheisirí Parlaiminte Éireann, a
toghadh in ollthoghchán na Breataine, 1918, a suíocháin i bParlaimint na
Breataine a dhiúltú. In áit dul go Londain bhunaigh siad parlaimint Éireannach,
Dáil Éireann. I Mí Eanáir 1919, d'eisigh an Dáil seo Fógra Neamhspleáchais
Aontaobhach in ainm Poblachta Éireannaigh. Níor tugadh aitheantas idirnáisiúnta
don phoblacht seo. Chuir Rialtas na Breatain an Dáil faoi chois, agus cuireadh
go leor de na Teachtaí Dála i bpríosún. Thosaigh Cogadh na Saoirse, a mhair go
dtí 1921, nuair a thosaigh rialtais na Breataine agus Aireacht na Poblachta
Éireannaigh ar idirbheartaíocht, a chríochnaigh le síniú an Chonartha
Angla-Éireannaigh i 1921. Chruthaigh sé seo córas iomlán nua rialtais in Éirinn,
a bhí dleathach i súile na Breataine agus féinrialaitheach faoi stádas
chríochach (dominion status).

Cruthaíodh stát nua Éireannach, 'Saorstát Éireann' (as Béarla: Irish Free
State). Bhí sé ar intinn an oileán go léir a chur faoin Saorstát, ach ba é rogha
'Thuaisceart Éireann' (a cruthaíodh de réir Acht Rialtais na hÉireann 1920, agus
ina raibh 6 des na 9 chontaetha in Ulaidh) fanacht laistigh den Ríocht
Aontaithe. Sa chaoi sin, is le Saorstát Éireann a bhí na 26 chontaetha eile;
monarcacht bhunreachtúil faoi smacht ríocht na Breataine (ach leis an dteideal
Rí Éireann tar éis 1927). Ag an stát seo bhí Fear Ionaid an Rí (i mBéarla,
Governor-General), parlaimint le dhá sheomra, aireacht ar a raibh an teideal
Executive Council (Comhairle Gnóthaí), agus príomh-aire leis an teideal
Uachtarán na Comhairle Gnóthaí (President of the Executive Council). Bunreacht
Shaorstáit Éireann a thugtar ar bhunreacht an stáit seo.

Ar an 29 Mí na Nollag 1937 tháinig bunreacht nua, Bunreacht na hÉireann, i
bhfeidhm. Cruthaíodh stát nua, ar a dtugtar Éire, in áit Saorstáit Éireann. Sa
bhunreacht, bhí áis ann i gcomhair oifig nua, Uachtarán na hÉireann, in áit an
rí. Ina ainneoin seo, ní poblacht a bhí sa stát seo. De réir an dlí, bhí an
príomhphost atá ag ceann an stáit; ionadaíocht a dhéanamh ar son an stáit go
hidirnáisiúnta – fós ag an Rí. Ar an 1 Aibreán 1949 d'fhógair an Comhrialtas a
bhí i gcumhacht Acht Poblachta na hÉireann Éire mar phoblacht, leis na postanna
a bhí ag Rí na hÉireann roimhe sin tugtha do Uachtarán na hÉireann.

Cé go raibh Éire fós mar ainm oifigiúil ag an stát (Airteagal 4, "Éire is ainm
don stát nó, sa Sacs-Bhéarla, Ireland" ) tháinig an téarma The Republic (gan ann
ach cur síos oifigiúil ar an stát nua) in úsáid mar a hainm as Béarla. Agus Stát
na hÉireann ag baint úsáide as an téarma Ireland chun cur síos uirthi féin as
Béarla, go háirithe le hábhair taidhleoireachta (mar shampla President of
Ireland agus Constitution of Ireland). Chomh maith, d'fhógair Bunreacht 1937 gur
pháirt dleathach den stát í Tuaisceart Éireann.

Leasaíodh an chuid sin den bhunreacht, Airteagal 2 agus 3, i 1999 mar chuid de
Chonradh Aoine an Céasta.

Ba bhallstát den Comhlathas Briotanach Saorstát Éireann/Éire fós, go dtí gur
fógraíodh an Phoblacht i mí Aibreán 1949. De réir rialacha an Chomhlathais ag an
am sin, chuir fógairt na poblachta deireadh le ballraíocht sa Chomhlathas.
Tharla sé seo roimh athrú na rialacha chun poblacht nua na hIndia a choimeád sa
Chomhlathas. Fiú má chuaigh ballraíocht na hÉireann chun deiridh gan aon
iarratas ar bhallraíocht nua, choimeád sí roinnt mhór de bhuntáistí na
ballraíochta. Inniu féin, is féidir le saoránach Éireannach atá ina chónaí sa
Ríocht Aontaithe gach ceart atá ag saoránach Bhriotanach a éileamh, fiú amháin
seasamh i dtoghcháin áitiúla agus parlaiminte agus páirt a ghlacadh in airm na
Breataine.

Ghlac Éire a ballraíocht sna Náisiúin Aontaithe i 1955 agus sa Chomhphobal
Eacnamaíoch Eorpach (an Aontas Eorpach anois) i 1973. Tá athaontú na hÉireann
iarrtha go síochánta ag rialtais Éireannacha agus iad ag cabhrú leis an
mBreatain i gcoinne na gcaismirtí foréigneacha idir ghrúpaí paraimíleatacha i
dTuaisceart Éireann a dtugtar Na Trioblóidí orthu. Tá na rialtais ag cur aontú
síochána do Thuaisceart Éireann, Comhaontú Bhéal Feirste, lenar aontaigh an
Phoblacht agus an Tuaisceart i 1998 i reifrinn, i bhfeidhm faoi láthair, cé go
bhfuil moilliú air de bharr easaontais, go háirithe i measca na nAontachóirí.

Is poblacht í Éire, le córas parlaiminte mar rialtas aici. Toghtar Uachtarán na
hÉireann, a freastalaíonn mar cheann stáit, i gcomhair tréimhse 7 mbliana, le
cead seasaimh arís uair amháin eile. Is post ainmniúil é an tUachtarán don chuid
is mó, ach tá roinnt smacht agus feidhmeanna aige de réir an bhunreachta, le
cabhair ó Chomhairle an Stáit, ionad comhairleora. Ceaptar an príomhaire, an
Taoiseach, ag an Uachtarán tar éis moladh na Dála. Go hiondúil, is ceannaire
páirtí polaitíoch é an Taoiseach, nó ceannaire comhrialtas a bhuann an méid is
mó suíochán sna toghcháin náisiúnta.

Is iad an seanad, Seanad Éireann, agus an teach ionadaithe, Dáil Éireann, dá
sheomra an pharlaimint, an Oireachtas. Tá 60 sa Seanad; 11 molta ag an
Taoiseach, 6 tofa ag na hollscoileanna náisiúnta, agus 43 tofa ó chláranna
iarrthóirí atá bunaithe de réir córas gairmiúil. Sa Dáil tá 166 Teachtaí Dála,
nó sa Bhéarla – Deputies, tofa mar ionadaithe dáilcheantair ilsuíocháine, de
réir ionadaíocht chionmhar cruthaithe ag úsáid an Vóta Aonair Inaistrithe. Faoi
Bhunreacht na hÉireann, 7 mbliana an tréimhse is faide atá ceadaithe idir
thoghcháin parlaiminte – ach is féidir tréimhse níos giorra a chur i ndlí. Faoi
láthair, is í 5 bliana an tréimhse is faide atá ceadaithe idir thoghcháin.

De réir na bunreachta, tá teorann de 15 duine sa Rialtas. Ní féidir le níos mó
na dhá fheisire den Rialtas a bheith ón Seanad, agus is gá don Taoiseach, an
Tánaiste (leas-phríomhaire) agus an tAire Airgeadais a bheith ón Dáil. Faoi
láthair, tá comhrialtas dhá pháirtí sa rialtas; Fine Gael faoin Taoiseach Éanna
Ó Coinnigh agus Páirtí an Lucht Oibre faoi Joan Burton.

An córas dlí atá i bhfeidhm in Eirinn ná an Dlí Coiteann. Is éard atá sa chóras
cuirte ná An Chúirt Uachtarach, an Chúirt Achomhaire Choiriúil, an Ard-Chúirt,
an Chúirt Chuarda agus an Chúirt Dúiche.

Tá an Phoblacht á chosaint ag Óglaigh na hÉireann (nó Fórsaí Cosanta na
hÉireann) a chuimsíonn Arm na hÉireann, an tSeirbhís Chabhlaigh, an tAerchór
agus na hÓglaigh Chúltaca. Fórsa réasúnta beag ach deatrealmhach atá ann, ós rud
é gur tír neodracht í Éire.

Déantar cur síos ar 32 contaetha go tradisiúnta sa tír, agus 26 i bPoblacht na
hÉireann – úsáidtear fós iad in ngnónna cultúrtha, stairiúla agus spóirt. I
dtaobh rialtais áitiúla de, deineadh roinnt deighilt, le contae Átha Cliath
briste suas i dtrí chontae nua sna nóchaidí, agus contae Thiobraid Árann roinnte
i leath leis na glúnta, rud a fhágann 29 roinn sa Phoblacht:

Tá achar níos mó ná 84,421 km² ag oileán na hÉireann – le cúig séú chuid den
oileán sa Phoblacht agus an chuid eile i dTuaisceart Éireann. San iarthar, is é
an tAigéan Atlantach a thugtar ar an muir. San oirthuaisceart, ritheann sí
isteach i Sruth na Maoile. Amach ón oirthear luíonn Muir Éireann a cheanglaíonn
arís leis an Aigéan trí Mhuir na Breataine agus an Mhuir Cheilteach. Tá aillte,
cnoic agus sléibhte beaga sa tír (is é an tsliabh is airde ná Corrán Tuathail
atá 1,041 m ar airde). I lár na tíre tá portaigh, agus roinnt talún oiriúnach do
churadóireacht, go háirithe san oirthear. Sruthann roinnt mhaith abhainn trí lár
na tíre – mar shampla, an tSionainn, agus tá roinnt locha móra ann chomh maith.

Athraíonn Sruth an Atlantaigh Thuaidh an aeráid measartha áitiúil, atá éadrom go
leor. Is annamh a bhíonn na samhraidh ró-the, ach ní go minic a bhíonn an tír
feannta ina hiomlán sa geimhridh. Bíonn báisteach ann go minic, le suas le 275
laethanta le bháisteach i roinnt ceantair den tír. Is iad na príomh chathracha
ná an phríomhchathairBaile Átha Cliath ar an gcósta thoir, cathair Chorcaí sa
deisceart, Gaillimh agus Luimneach ar an gcósta thiar, agus Port Láirge san
oir-dheisceart.

Eacnamaíocht bheag agus nua-aimseartha, a bhraitheann ar thráchtáil is ea
eacnamaíocht na hÉireann, le méan-fhás de bheagnach 10% sa thréimhse 1995-2000.
Ba í an talmhaíocht an roinn ba thábhachtaí go stairiúil, ach faoi láthair tá i
bhfad níos mó tionscal, le 38% d'olltáirgeacht intíre (OTI), timpeall is 80%
d'easpórtáil, agus 28% den lucht oibre. Cé gur easpórtáil an príomh-inneall
d'fhorás láidir na tíre, tá an eacnamaíocht ag dul i bhfeabhas de bharr ardú i
gcaiteachas tomhaltais agus de bharr athbheochan sa bhfoirgníocht agus in
infheistíocht gnó.

Le deich mbliana anuas, tá roinnt cláracha eacnamaíocha curtha ar bun ag an
Rialtas, chun srian a chur le bhoilsciú, eire cánach a laghdú, caiteachas an
Rialtais mar chéatadán d'olltáirgíocht intíre a laghdú, lucht oibre níos oilte a
fhorbairt agus infheistíocht eachtrach a chur chun cinn. Thosaigh Éire, maraon
le 11 náisiúin Eorpach eile, ag úsáid an eoró mar airgeadra ó mhí Eanáir 1999
(cuireadh tús le boinn agus nótaí nua ó 2001). I rith na nóchaidí, de bharr an
fháis eacnamaíochta láidir, tugadh an ainm "An Tíogair Ceilteach" ar
eacnamaíocht na tíre. Bhí tionchar mór ag moilliú eacnamaíoch an domhain, a
thosaigh i 2001, ar eacnamaíocht na hÉireann, go mór mór sa roinn easpórtáil
teicneolaíochta – baineadh beagnach leath den ráta fáis. Ní raibh fás chomh holc
sin i dtaobh OTI, le ráta timpeall 6% i 2001 agus 2002 – ach i 2003, measadh an
ráta a bheith timpeall 2%. Ó 2001 ar aghaidh, tá ráta an-íseal i dtaobh
olltáirgeacht náisiúnta (OTN).

Tá trí aerfort idirnáisiúnta á fhreastal ar an tír: Aerfort Bhaile Átha Cliath,
Aerfort na Sionainne agus Aerfort Chorcaí. Is í Aer Lingus aerlíne náisiunta na
tíre, cé go bhfuil an aerlíne ísealchostais Ryanair ar an ceann is mó.

Tá seirbhísí iarnróid na tíre á chur ar fáil ag Iarnród Éireann agus is i mBaile
Átha Cliath atá na príomh-stáisiúin Stáisiún Heuston agus Stáisiún Uí Chonghaile
lonnaithe.

Is de bhunadh Cheilteach an chuid is mó de mhuintir na hÉireann, ach tá mionlach
de bhunadh Sasanach.

Is iad an Gaeilge, an teanga Cheilteach dúchasach, agus Béarla, a bhfuil stádas
tánaisteach aige, teangacha oifigiúla na tíre. Tá éigeantas Gaeilge a fhoghlaim
sa chóras oideachais, ach labhraítear Béarla den chuid is mó. Tá comharthaí
poiblí dátheangacha go forleathan, agus tá Gaeilge sna meáin chumarsáide anois
chomh maith. Níl ach roinnt pobal beag, Gaeltachtaí, an chuid is mó acu ar
chósta iartharach na tíre, ina labhraítear Gaeilge go forleathan.

Sa daonáireamh 2011 dúirt 1,774,437 (41.4%) do daonra Poblacht na hÉireann go
raibh siad ábalta Gaeilge a labhairt. Dúirt 77,185 (1.8%) go labhair siad
Gaeilge go laethúil taobh amuigh don córas oideachas. Dúirt 110,642 (2.4%) go
labhair siad Gaeilge ar a laghaid uair amháin sa seachtain taobh amuigh don
córas oideachas. San iomlán déanann cainteoirí Gaeilge laethúil agus seachtanúil
suas 4.2% (187,827) do Daonra Poblacht na hÉireann.

Labhair 495,679 daoine teanga eile sa bhaile seachas Gaeilge nó Béarla. Bhí
Polainnis an teanga iasachta is comónta le 113,488 (2.5% do daonra Poblacht na
hÉireann). Bhí Fraincís an dara teanga iasachta is comónta le 55,512 (1.2%)
cainteoirí. Bhí Liotuáinis an tríú teanga iasachta is comónta le 30,389 (0.7%)
cainteoirí.

Go hoifigiúil, is Caitlicigh 92% den daonra. Ach tá laghdú mór tagtha ar
thacaíocht don chreideamh i measc Chaitlicigh na hÉireann. Idir 1996 agus 2001,
laghdaigh gnáth-fhreastal, a bhí ag laghdú cheana, ó 60% go 48% (bhí sé níos mó
ná 90% i 1973), agus ní raibh ach dhá chliarscoil nach raibh dúnta, nó chun
dúnadh i gceann tamaill bhig. Gortaíodh an eaglais go dona chomh maith sna
nóchaidí, le sraith scannal gnéasach, agus le cúiseanna d'forcheilt i gcoinne an
cliarlathais. I 1995, tar éis cosc a lean 58 bliana, shocraigh vótálaithe
colscaradh a dhéanamh dleathach arís.

Is í Eaglais na hÉireann, a bhí ag dul i laghad ar feadh an chuid is mó don
fichiú aois, an dara creideamh is mó sa tír. Tá an Eaglais sin ag méadú arís
anois, de réir daonra 2002, chomh maith le sainchreidimh Chríostaíocha eile agus
Ioslam. Tá an pobal beag Giúdach in Éirinn ag dul i laghad fós.

Roinntear oideachas in Éirinn ina thrí chéim – bunscoil, meánscoil agus
ardoideachas. Tá freastal scoile éigeantach i bhfeidhm do ghasúir idir sé bliana
agus cúig bliana déag d'aois. Caithfidh an Teastas Sóisearach a dhéanamh uair
amháin ar a laghad roimh ocht mbliana d'aois.

I nGaeilge agus i Laidin atá litríocht luath na hÉireann. Cé gurb í litríocht
Bhéarla na hÉireann an ceann is mó clú anois, is mó go mór an tábhacht atá le
litríocht na Gaeilge sa tréimhse is luaithe, agus í ar na litríochtaí
iarchlasaiceacha is sine san Eoraip.

Cluichí traidisiúnta iad an pheil Ghaelach agus an iomáint, agus iad ar na
spóirt lucht féachana is mó ráchairt sa tír. Imrítear na cluichí ar bhonn
uile-Éireann faoi stiúir Chumann Lúthchleas Gael. Na cluichí Gaelacha eile a
imrítear ná liathróid láimhe agus cluiche corr.

Tagann sacar go gairid sna sálaí ar na cluichí dúchasacha. Is í Sraith na
hÉireann an comórtas sacair náisiúnta, ach cuireann muintir na tíre suim níos mó
trasna na dtonnta sa Phríomhroinn Shasana. Imríonn foireann sacair Phoblacht na
hÉireann ar bhonn idirnáisiúnta, faoi stiúir Chumann Peile na hÉireann.



https://ga.wikipedia.org/wiki/An_Fhrainc

Is tír í an Fhrainc (Fraincis: La France) nó Poblacht na Fraince (Fraincis:
République française) atá suite in iarthar na hEorpa. Tá teorainn aici leis an
mBeilg, Lucsamburg, an nGearmáin, an Eilvéis, an Iodáil, Monacó, Andóra agus an
Spáinn. Is ball den Aontas Eorpach í an Fhrainc ó bhunú na heagraíochta.

Tá príomhchuid na tíre suite in iarthar mhór-roinn na hEorpa, agus tá
príomhoileán na tíre, Corsica, suite sa Mheánmhuir. Tá críocha agus oileáin
Fhrancacha eile suite timpeall an domhain. Is í Guáin na Fraince an chríoch is
mó thar lear.

San iomlán, tá achar 547,026 km² sa "Fhrainc Dhúthach" (Eorpach), ar a dtugtar
l'Hexagone, an "Heicseagán", uaireanta, mar gheall ar a cruth. Tá cóstaí ag an
Fhrainc san iarthar, sa tuaisceart agus sa deisceart, tá a tírdhreach múnlaithe
den chuid is mó ag mánna nó cnoic. Tá an chuid thoir theas den tír sléibhtiúil;
is iad na príomh-shliabhraonta na Piréiní, an Massif Central, na hAlpa agus na
Vosges san oirthear. Is é Mont Blanc an sliabh is airde sa Fhrainc agus sna
hAlpa (4,810 m.).

Is í an phríomhchathair Páras an chathair is tábhachtaí agus is mó sa bhFrainc
le níos mó ná deich milliún áitritheoir i limistéar na cathrach (Réigiún
Ile-de-France). Tá níos mó ná milliún áitritheoir sna ceantair uirbeacha
timpeall Marseille agus Lyon freisin.

Tá an Fhrainc suite sa réigiún a nglaoití an Ghaill air tráth — áit a ndeirtear
gur tháinig na Ceiltigh aisti. Rinne Iúil Caesar concas ar an nGaill
d'Impireacht na Róimhe san 1ú aois RC, agus ar deireadh ghlac na Gallaigh le
cultúr agus le teanga na Róimhe. D'fhorbair an teanga de réir a chéile go dtí an
pointe go n-aithneofaí mar Fhraincis í. Ón 2ú haois nó ón 3ú haois ar aghaidh,
tháinig borradh ar an gCríostaíocht agus sa 4ú nó sa 5ú aois, scríobh Naomh
Jerome gurbh í an Ghaill an t-aon réigiún a bhí "saor ó eiriceacht". Sna
Meánaoiseanna, d'úsáid na Francaigh an ráiteas seo le cruthú gurbh iad "Ríocht
sár-chríostaíocht na Fraince".

Sa 4ú haois, tháinig treibheanna Gearmánacha ón oirthear trasna abhann na Réine.
Glaodh Francanna orthu. Chruthaigh na Francanna a n-impireacht féin, an
Impireacht Chairilínseach, a shroich barr a réime faoin Impire Séarlas Mór. Ar
bhás Shéarlais Mhóir, roinneadh an Impireacht ina trí chuid, le Conradh Verdun
(843). Ba í an chuid iarthair, faoi riail Shéarlais Mhaoil, a chuir tús leis an
bhFrainc mar is ann inniu di.

Bhí na Cairilínsigh i gcumhacht sa Fhrainc go dtí 987, nuair a corónaíodh Hugh
Capet, Diúc na Fraince agus Cunta Pháras. Diaidh ar ndiaidh d'aontaigh a
shliocht na Capetian, Valois agus Bourbon an tír trí chogadh agus pósadh. Ba sa
seachtú haois déag, faoi réimeas Louis XIV, ba mhó a cumhacht. Ag an am seo bhí
an daonra ba mhó san Eoraip aici agus bhí tionchar mór aici ar pholaitíocht, ar
eacnamaíocht, agus ar chultúr na hEorpa. Bhí tionchar mór ag an bhFrainc freisin
ar Réabhlóid Mheiriceá, ag íoc as airm agus ag cur sonraí míleata ar fáil do na
réabhlóidithe in aghaidh Shasana.

Bhí an mhonarcacht seo i gcumhacht go dtí Réabhlóid na Fraince sa bhliain 1789.
Cuireadh Rí Louis XVI agus a bhanríon, Marie Antoinette, chun báis chomh maith
leis na mílte Francach eile.

I ndiaidh dornán rialtas réabhlóideach, thóg Napoleon Bonaparte cumhacht ón
bpoblacht sa bhliain 1799, ar dtús mar an "Chéad Consul" agus níos déanaí mar
Impire den Chéad Impireacht Francach (1804–1814). I rith cogaidh éagsúla, bhí
cuid mhaith de mhór-roinn na hEorpa tógtha aige, agus chuir sé gaolta i gceannas
ar na ríochtanna a ghabh sé (mar shampla Joseph Bonaparte sa Spáinn).

I ndiaidh briseadh deireanach Napoleon ag Cath Waterloo, cuireadh an mhonarcacht
ar bhun arís sa Fhrainc, ach le teorainneacha bunreachtúla ar a cumhacht. Sa
bhliain 1830, tar éis Éirí Amach mhí Iúil, cuireadh Monarcacht i bhfeidhm a lean
go dtí an bhliain 1848. Chríochnaigh Dara Poblacht na Fraince go luath i ndiaidh
a tosnú sa bhliain 1852 nuair a d'fhógair Louis-Napoléon Bonaparte Dara
Impireacht na Fraince. Chaill airm na Fraince in aghaidh na bPrúiseach sa
mbliain 1870 agus cuireadh tús le Tríú Poblacht na Fraince.

Bhí coilíneachtaí ag an bhFrainc ón 17ú haois go dtí na 1960í. Sa 19ú agus 20ú
haois bhí a hImpireacht Domhanda ar an dara ceann ba mhó, i ndiaidh impireacht
na Breataine. Idir 1919 agus 1939, bhí an Impireacht os cionn 12,347,000 km²
(4,767,000 míkm²). Leis an tír féin san áireamh, sna 1920í agus 1930í, bhí 8.6%
de achar an domhain faoi réimeas na Fraince.

Cé gur bhuaigh siad ar deireadh sa gCéad Chogadh Domhanda, d'fhulaing an tír go
mór, go háirithe ó thaobh daoine agus mianraí de.

Bhunaigh an rialtas, Fronta an Phobail, córas leasaithe shóisialta sna 1930í. Ar
an 4 Meitheamh 1936, bhí Léon Blum tofa ina phríomh-aire ar an Fhrainc. I rith
an Dara Cogadh Domhanda, tar éis ionradh na nGearmánach ag úsáid blitzkrieg,
ghéill siad.

Bhí daoine san Fhrainc nár aontaigh leis an ngéilleadh agus thosaigh siad
"Fórsaí Saoirse na Fraince" lasmuigh den tír, agus Frithbheartaíocht na Fraince
istigh sa tír. Sa bhliain 1944 tar éis ionradh na gcomhghuaillithe ar "D-Day",
bhí an Fhrainc saor arís. Go luath ina dhiaidh sin búnaíodh an Nouvelle Armée
Française ("Arm Nua na Fraince") le cabhair na gcomhghuaillithe agus lean siad
ag troid go dtí deireadh an Chogaidh.

Bunaíodh Ceathrú Poblacht na Fraince i ndiaidh an Chogaidh. Faoi mar a bhí ag
deireadh an Chéad Chogaidh Dhomhanda bhí sé deacair don tír ar dtús báire, ach
tar éis tamaill bhí sí cumhachtach arís. Rinneadh iarracht a hImpireacht
Cóilíneach a choimeád ach bhí trioblóid ag tósnú. Rinne an Fhrainc iarracht
Vítneam a ath-thógaint ach theip uirthi agus cuireadh tús leis an gCéad Chogadh
Ind-Síneach. Chaill na Francaigh an cogadh sin ag Cath Dien Bien Phu sa bhliain
1954. Díreach ina dhiaidh sin, bhris Cogadh na Saoirse san Ailgéir amach san
Ailgéir.

Bhí an cogadh sin go dona. Ní raibh na Francaigh cinnte céard le déanamh. Bhí
thart ar mhilliúin coilíneach Eorpach ina gcónaí ann. Bhí sé chomh dona sin gur
bheag nach raibh Cogadh Cathartha sa bhFrainc. Sa bhliain 1958, thit an rialtas
agus bunaíodh Cúigiú Poblacht na Fraince, le huachtarán láidir. Bhí Charles de
Gaulle mar Uachtarán agus bhí sé in ann an tír a choimeád le chéile fad is bhí
sé ag iarraidh deireadh a chur leis an gcogadh. Chríochnaigh Cogadh na Saoirse
san Ailgéir agus an cogadh cathartha sa príomhchathair Algiers, tar éis
idirbheartaithe sa bhliain 1962, le neamhspleáchas don Ailgéir.

Le blianta beaga anuas tá an cairdeas atá ag an tír leis an nGearmáin ag cur go
mór le polaitíocht agus eacnamaíocht na hEorpa.

Is poblacht leath-uachtaráin aonadach é an Phoblacht na Fraince le traidisiúin
daonlathaigh láidre. Ceadaíodh an bunreacht na Cúigiú Poblachta le reifreann ar
28 Meán Fómhair 1958. Neartaigh sé an údarás na feidhmiúcháine i ndáil leis an
pharlaimint go mór. Tá dhá ceannairí ag an brainse feidhmithe: An t-uachtarán na
Poblachta, faoi láthair ar François Hollande, atá ceann stáit agus roghnaítear
go díreach le vótáil do dhaoine fásta uilíoch ar feadh an téarma 5 bliana
(roimhe seo, 7 mbliana), agus an Rialtas, faoi stiúir an uachtarán-ceaptha
Príomh-Aire, faoi láthair Manuel Valls.

Is reachtas dhá-bhrainse é an pharlaimint na Fraince ina bhfuil Tionól Náisiúnta
(Assemblée Nationale) agus Seanad. Déanann na teachtaí an thionóil ionadaíocht
ar son dáilcheantair agus roghnaítear go díreach ar feadh téarmaí 5 bliana. Tá
sé de chumhacht ag an tionól an rialtas a bhriseadh, agus dá bhrí sin socraíonn
an chuid is mó den tionól ar rogha na rialtais. Roghnaítear seanadóirí le
coláiste toghcháin ar feadh téarmaí 6 bliana (ar dtús téarmaí 9 mbliana), agus
cuireadh leath de na suíocháin faoi bhráid go toghchán gach 3 bliana ag tosú i
Meán Fómhair 2008.

Cruthaítear pholaitíocht na Fraince le dhá ghrúpa i gcoinne go polaitiúil: aon
eite chlé, dírithe ar an Páirtí Sóisialach na Fraince, agus ceann eile eite
dheis, dírithe roimhe thart an Slógadh don Phoblacht agus anois a chomharba,
Aontas don Ghluaiseacht Coitianta. Ós rud é na toghcháin 2012, tá an brainse
feidhmithe faoi láthair cumtha den chuid is mó an Pháirtí Shóisialaigh.

Úsáidtear an euro mar airgeadra san Fhrainc. Is aici atá an séú geilleagar is mó
ar domhan. Is í an earnáil seirbhíse an earnáil is mó i ngeilleagair na tíre.
Tagann thart ar 77 milliún turasóir go dtí an Fhrainc gach bliain.



https://ga.wikipedia.org/wiki/Suranam

Tír atá lonnaithe i dtuaisceart Mheiriceá Theas í Poblacht Shuranam (Republiek
Suriname na h-Ollainnise) nóSuranam go coiteanta. Tá teorainn aici le Guáin na
Fraince, leis an nGuáin agus leis an mBrasaíl. Is í Ollainnis teanga oifigiúil
na tíre.

Bhí Bundúchasaigh ina gcónaí ann i bhfad roimh theacht na nEorpach. B’fhéidir
gur tháinig an t-ainm “Suranam” ó threibh a dtugtaí “Surinen” orthu agus a
labhraíodh Taíno (teanga Arawak).

Bhí taiscéalaithe ón bhFrainc, ón Spáinn agus ó Shasana ag tabhairt cuairt ar an
limistéar ón 16ú haois amach. Sa 17ú haois chuir na hOllannaigh agus na
Sasanaigh plándálacha ar bun feadh aibhneacha na Guáine. An chéad áitriú atá
taifeadta b’áitreabh Sasanach é darbh ainm “Marshall’s Creek” feadh Abhainn
Shuranam. D’éirigh conspóid idir na hOllannaigh agus na Sasanaigh, agus nuair a
bhí caibidlí ar siúl i 1667 roimh Chonradh Breda, shocraigh na hOllannaigh ar
ghreim a choinneáil ar Shuranam, limistéar a bhí bainte acu de na Sasanaigh.
(Choinnigh na Sasanaigh Amstardam Nua, áit ar thug siad Nua-Eabhrac uirthi.)

i 1683 rinne cathair Amstardam, muintir Van Aerssen van Sommelsdijck agus
Comhlacht na nIndiacha Thiar Ollannacha Cumann Shuranam a bhunú. Tugadh cairt
don Chumann chun an choilíneacht a riar agus a chosaint. Bhí na plandálaithe go
mór i dtaobh le sclábhaithe Afracacha chun caife, cócó, cána siúcra agus cadás a
shaothrú. Thugadh na plandálaithe droch-íde uafásach do na sclábhaithe, agus
d’éalaigh mórán acu.

Bhí gá le hoibrithe fós agus tugadh isteach ar conradh iad ó na hIndiacha Thoir
Ollannacha (an Indinéis) agus ón India (de bharr socrú a rinneadh leis n
mBreatain). Ina theannta sin, tugadh roinnt bheag oibrithe isteach i ndeireadh
an 19ú haois agus i dtús an 20ú haois ón tSín agus ón Meánoirthear. D’fhág sé
seo go bhfuil an-éagsúlacht eitneach ag baint le Suranam.

Ar 23 Meán Fómhair 1941 d’fhorghabh na Stáit Aontaithe Suranam de réir comhaontú
a rinneadh le rialtas ar deoraíocht na hÍsiltíre chun na mianaigh bháicsíte a
chosaint. I 1942 dúirt rialtas ar deoraíocht na hÍsiltíre go raibh fonn air
athbhreithniú a dhéanamh i deireadh an chogaidh ar an gcaidreamh idir an Ísiltír
agus a cuid coilíneachtaí. I 1954 rinneadh comhthír de chuid Ríocht na hÍsiltíre
de Shuranam, in éineacht le hAintillí na hÍsiltíre agus leis an Ísiltír féin. I
1973 chuaigh an rialtas áitiúil, faoi cheannas Pháirtí Náisiúnta Shuranam nó NPS
(páirtí a raibh neart Criól ann) i mbun caibidlí leis rialtas na hÍsiltíre chun
neamhspleáchas a bhaint amach. Fuarthas é ar 25 Meán Fómhair 1975. Is mór an
pacáiste scarúna a cuireadh ar fáil, agus bhí an-tábhacht le cabhair ó rialtas
na hÍsiltíre i gcúrsaí geilleagair sa chéad deich mbliana tar éis an
neamhspleáchais.

Ba é an chéad Uachtarán Johan Ferrier, iarghobhanóir, agus ba é Henck Arron,
ceannaire an NPS, an Príomh-Aire. Ba ghearr gur fhág imreas agus caimiléireacht
smál ar chúrsaí polaitíochta, agus thug na táinte a n-aghaidh ar an Ísiltír, ag
leanúint roinnt mhaith daoine a d’éalaigh cheana. Ar 25 Feabhra 1980 threascair
coup d’état an rialtas. Dúnmharaíodh trí dhuine dhéag a cháin an coup d’état,
rud a rinneadh ar ordú Dési Bouterse, ceannasaí míleata. Cuireadh ar a thriail é
ach fuair sé pardún.

Toghadh Bouterse mar Phríomh-Aire i 1987, ach sna nóchaidí tháinig meath ar a
chumhacht, rud a raibh baint aige le cogadh idir an t-arm agus ceannaircigh
Mharúnacha. I 2010, áfach, toghadh mar Uachtarán é.

B’fhada caidreamh speisialta ann idir Suranam agus an Ísiltír. Ach chuir an coup
d’état an caidreamh úd as a riocht agus ní bhaineann Suranam le clár forbartha
na hÍsiltíre a thuilleadh.

Tá trí chraobh ag Fórsaí Armtha Shuranam: an tArm, an tAerfhórsa agus an
Cabhlach. Is é an tUachtarán Ardcheannasaí na bhFórsaí Armtha (Opperbevelhebber
van de Strijdkrachten). Cuidíonn an tAire Cosanta leis.

Tá an tSín i mbun a lán tionscnaimh mhóra bhonneagair i Suranam, cóiriú calafort
agus tógáil bóithre ina measc, agus tá conarthaí sínithe ag an mBrasaíl chun dul
i gcomhar le chéile i gcúrsaí oideachais, sláinte, curadóireachta agus fuinnimh.

De réir dhaonáireamh 2012, bhí daonra 541,638 duine ag Suranam. Tá a lán grúpaí
eitneacha ann:

Cloíonn bunús an phobal leis an gCríostaíocht (48.4% i 2012), mar Chaitlicigh nó
mar Phrotastúnaigh. Is í an Eaglais Mhorávach an eaglais is sine agus cuid mhór
Criól ag baint léi. Cleachtann a lán Marúnach Winti, reiligiún
Afra-Mheiriceánach. Is iad na Hindúigh an dara grúpa reiligiúnach is mó.
Cleachtann na hIávanaigh an tIoslamachas nó an tIávanachas.

Níl aon teanga oifigiúil ann ach Ollainnis. Baintear feidhm aisti mar theanga
oideachais, rialtais agus ghnó agus mar theanga na meán. Tá Ollainnis ag breis
is 60% den phobal mar theanga dhúchais, agus labhraíonn an chuid is mó den
fhuíoll í mar an dara teanga acu. I 2004 rinneadh ball comhlach d’Aontas na
hOllainnise de Shuranam.

Is é Sranan Tongo an teanga is coitianta atá labhraítear agus is minic a
úsáidtear í in áit na hOllainnise de réir neamhfhoirmiúlacht na hócáide.

An tríú teanga is mó a labhraítear is í an tSarnaimis (Hiondústáinis Chairib) í,
canúint den Bhojpuri. Labhraítear Iávanais, Cantóinis agus Mandairínis freisin.
Ar na teangacha Marúnacha tá Saramaka, Paramakans, Ndyuka ( Aukan), Kwinti agus
Matawai, agus cosúlacht éigin idir iad agus Sranan Tongo. Labhraíonn roinnt
daoine Béarla, Spáinnis nó Portaingéilis. Ar na teangacha Bundúchasacha tá
Cairibis agus Arawak.

Bíonn díospóireacht ar siúl faoi theangacha Shuranam. Tá baint ag Sranan Tongo
leis an náisiúnachas, a bhuíochas sin ar Desi Bouterse, a bhaineadh feidhm as
sna 1980í. Samhlaítear é le cultúr na ngormán agus samhlaítear an Ollainnis leis
an gcultúr bán. B’fhearr le daoine éigin Béarla nó Spáinnis a úsáid mar an
teanga náisiúnta.

Tá oideachas éigeantach go dtí dhá bhlain déag d’aois, agus bhí ráta cláraithe
94% ann i 2004. Is í príomhollscoil na tíre Ollscoil Anton de Kom Shuranam.

Tá an-éileamh ar De Ware Tijd agus ar Times of Suriname. Ó SMEsport is mó a
fhaightear nuacht spóirt. Is é Devsur: Development of Suriname an t-aon nuachtán
ar líne atá i mBéarla ar fad.



https://ga.wikipedia.org/wiki/An_Ghearm%C3%A1in

Is tír mhór i lár na hEorpa í an Ghearmáin (Gearmáinis: Deutschland), nó
Poblacht Chónaidhme na Gearmáine (Gearmáinis: Bundesrepublik Deutschland) go
hoifigiúil, agus thart ar 82 milliún duine ina gcónaí inti. Is ball den Aontas
Eorpach í. Tá teorainn aici leis an Ísiltír, leis an mBeilg, le Lucsamburg, leis
an bhFrainc, leis an Ostair, leis an bPoblacht Seiceach, leis an bPolainn, leis
an Danmhairg agus leis an Eilbhéis. Is í Beirlín an phríomhchathair. Tá 3.4
milliún duine ina gcónaí sa phríomhchathair.

Tar éis ré na Naitsithe agus an Dara Cogadh Domhanda, roinneadh an tír ina
ceithre limistéar, agus fuair gach cumhacht forghabhála a limistéar féin le
rialú. Chuaigh na trí limistéar iartharacha, an ceann Francach, an ceann
Meiriceánach, agus ceann na Breataine, le chéile ina "Trizone", nó limistéar
aontaithe, agus i 1949, d'iompaigh an "Trizone" ina poblacht neamhspleách,
Poblacht Chónaidhme na Gearmáine nó an "Iar-Ghearmáin". An chuid den tír a bhí
faoi smacht na Sóivéadach, bhain sí amach cineál neamhspleáchas freisin mar stát
satailíteach ar cuireadh an Cumannachas i réim ann, is é sin, Poblacht
Dhaonlathach na Gearmáine. Fágadh an chuid iartharach de Bheirlín timpeallaithe
ag críocha na "Poblachta Daonlathaí" nó na "hOir-Gearmáine", agus bhí caidreamh
an dá Ghearmáin ina ábhar mór conspóide agus teannais idirnáisiúnta go dtí gur
thit an tóin as an gcóras Cumannach i ndeireadh na n-ochtóidí. Daingníodh
teorainn thiar na hOir-Ghearmáine leis na daoine a choinneáil istigh, agus sa
bhliain 1961, tógadh balla idir an dá leath de Bheirlín leis an mbealach
éalaithe deireanach a dhúnadh. Bhí rialtas na hOir-Ghearmáine ag obair sa leath
thoir den chathair, ach ba í Bonn, cathair réasúnta beag cois na Réine in
iarthar na Gearmáine, a bhí ina príomhchathair ag an bPoblacht Chónaidhme go dtí
an t-athaontú sa bhliain 1990. Nuair a athaontaíodh an tír, aistríodh an
phríomhchathair ar ais go dtí sean-phríomhchathair na Gearmáine, Beirlín. Nuair
a cuireadh an 17 milliún a bhí ina gcónaí san Oir-Ghearmáin, le 63 milliún na
Poblachta Cónasctha, bhí an Ghearmáin ar an tír ba mhó is ba chumhachtaí i Lár
na hEorpa arís, rud a chuir scanradh ar chuid mhaith de na comharsana, le
taobhshúil ar an taithí a bhí acu ar an nGearmáin i ndiaidh dhá chogadh
domhanda.

Bhí an tsean-Phoblacht Chónaidhme ina ballstát den Aontas Eorpach cheana féin, ó
chuaigh sí sa Chómhargadh sna seascaidí. Mar sin féin, bhí difríochtaí móra le
sárú leis an dá Ghearmáin a chomhdhlúthú. Tháinig méadú mór ar chostais an stáit
agus é ag iarraidh forbairt a dhéanamh ar an oirthear. Bhí dífhostaíocht an-ard
san oirthear, rud nár tháinig mórán feabhais air idir an dá linn, agus b'éigean
do lucht rialtais na Gearmáine laghduithe móra a dhéanamh ar an mbuiséad leasa
shóisialta, fiú nuair a bhí na Daonlathaigh Shóisialta (SPD) ag rialú na tíre.
Sa bhliain 2005, ghnóthaigh na coimeádaigh - na Daonlathaigh Chríostaí, nó CDU -
an t-olltoghchán, agus chuaigh siad i gcomhrialtas leis an SPD agus an CSU.

Poblacht feidearálach, parlaiminteach, agus daonlathach is ea an Ghearmáin.
Oibríonn córas polaitiúil na Gearmáine faoi chuimsiú creat a bhí leagtha amach
sa doiciméad bunreachtúil faoin ainm Grundgesetz (Dlí Bunúsach). Teastaíonn
leasuithe ó thromlach dhá thrian dá ndlísheomraí na parlaiminte go ginearálta;
tá na prionsabail bunúsacha na bunreachta, mar atá léirithe sna h-earraí a
ráthaigh dhínit an duine, an scaradh cumhachtaí, an struchtúr cónaidhme, agus an
riail an dlí bailí go suthain.

Ba é marg na Gearmáine a bhí in úsáid ó leasú an airgeadra (Die Währungsreform)
sa bhliain 1948 go dtí gur tugadh an euro isteach sa bhliain 2002.

Tá clú agus cáil ar fhoireann sacair na Gearmáine, a bhuaigh Corn an Domhain sna
blianta 1954, 1974, 1990 agus 2014 agus Craobh na hEorpa sna blianta 1972, 1980
agus 1996. Tá sraith mhór ag an nGearmáin, an Fußball-Bundesliga.



https://ga.wikipedia.org/wiki/%C3%89ire

Is oileán í Éire atá suite amuigh ó chósta iarthuaisceart mhórthír na hEorpa,
siar ón mBreatain Mhór, in oirthear an Aigéin Atlantaigh thuaidh.

Ó 1922 i leith, tá an t-oileán roinnte idir Saorstát Éireann (1922-1937) nó Éire
(1937-inniu) agus Tuaisceart Éireann. Tá na sé chontae i dTuaisceart Éireann mar
chuid den Ríocht Aontaithe, agus tá an chuid eile den tír ina Stát neamhspleách.
Go minic freisin tugtar "na sé chontae" ar Thuaisceart Éireann, agus "na sé
chontae is fiche" nó "an Phoblacht" ar an gcuid eile den tír.

Tá sé mhilliún duine in Éirinn. Is de bhunadh Ceilteach an chuid is mó den
daonra, a tháinig i dtír ó mhór-roinn na hEorpa thar na cianta. Bhí cuid mhaith
inimirce, freisin, ó am go ham ó thíortha eile, go háirithe as Alba, agus ar
bhonn níos lú, as Sasana. Is Caitlicigh formhór (os cionn 70%) an daonra. Is
Protastúnaigh formhór na coda eile, beagnach leath na ndaoine i gCúige Uladh,
agus iad roinnte idir eaglaisí éagsúla, go háirithe Preispitéirigh agus
Anglacaigh (a bhaineann le hEaglais na hÉireann. Féach ar an alt Creideamh in
Éirinn le tuilleadh sonraí).

Tá cáil ar na Gaeil ó thús a gcuid staire sa cheol. Bhíodh ceoltóirí agus
cumadóirí ceardúla go fairsing sa tír faoi na sean-ríthe agus flatha, go dtí gur
chuir Cath Chionn tSáile deireadh leis an seanchóras Gaelach. As sin amach,
leanadh den cheol, ach ba cheol tíre an chuid ba mhó de, le ceol rince agus
oibre san áireamh.

Níos déanaí, tháinig foirm amhránaíochta gan tionlacan ar aghaidh, ar a dtugtar
an seannós. Tá sé seo láidir fós, go háirithe i nGaeltachtaí Chonnacht. Tá
traidisiúin ceol fidile láidir i gcuid mhór den tír, ach castar ceol
traidisiúnta freisin ar an gcruit, ar an bhfeadóg stáin, agus ar an mbosca ceoil
go forleathan. Bhíodh rincí traidisiúnta go rialta ag na crosbhóthair go dtí na
1950í, ach ina dhiaidh sin ba sna hallaí rince ba mhó a bhí ceol le haireachtáil
go beo. Ar ndóigh chuir an disco tarraing i gcónra na mbannaí agus na hallaí
ceoil, cé go leanann cuid acu go fóill.

Maraon leis an gceol, tá cáil ar na Gaeil leis an scríbhneoireacht. San fhichiú
céad agus sa 21ú céad is i mBéarla atá an chuid is mó den scríbhneoireacht seo,
ar aon dul leis an titim ar úsáid na Gaeilge thar an achar sin.

Ós rud é go raibh an t-oileán scartha amach ó mhór-roinn na hEorpa de bharr ardú
mara ag deireadh na hoighearaoise, níl a leithéid d'éagsúlacht ainmhithe is a
bhfuil le fáil sa Bhreatain nó ar mhórthír na Eorpa. Na speicis a fhaightear go
fliúrseach ná an sionnach, an ghráinneog agus an broc; chomh maith leis an
giorria, an fia rua agus an cat crainn i líonanna níos lú. Tagtar ar roinnt
ainmhíthe mara i bhfarraigí an oileáin freisin, mar atá an turtar mara, an
siorc, an rón, an míol mór agus an deilf.

Níl nathair ar bith le fáil, agus is í an laghairt an t-aon reiptíl a fhaightear
ann.

I measc na speicis díofa a chuaigh i léig ná an fia mór, an fhalcóg mhór agus an
mac tíre. Tugadh an t-iolar fíréan isteach arís, tar éis dó a bheith imithe leis
na glúinte.

Tá a gcluichí traidisiúnta féin ag na hÉireannaigh. Is iad iomáint, peil
Ghaelach, camógaí agus liathróid láimhe na cluichí Gaelacha. Is é Cumann
Lúthchleas Gael an eagraíocht atá i gceannas ar na cluichí seo. Tá suim ag go
leor daoine sa sacar freisin, agus faigheann foireann sacair náisiúnta Phoblacht
na hÉireann a lán tacaíochta inniu. Chomh maith leis sin, tá galf, snúcar agus
rugbaí coitianta freisin. Imríonn foireann rugbaí náisiúnta na hÉireann (agus an
Cumann Rugbaí na hÉireann) ar son an oiléain ar fad.

Tá an chuid is mó de na meáin i bPoblacht na hÉireann bunaithe i mBaile Átha
Cliath. Is iad na príomhnuachtáin ansin an Irish Times, an Irish Independent,
agus le cupla bliain anuas an Irish Examiner. Bhí an Cork Examiner ar an
nuachtán seo ar feadh blianta, ach bheartaigh siad díol náisiúnta a thabhairt
dó, agus athainmníodh mar sin é. Tá eagráin d´Éireann ag go leor de nuachtáin
Shasana, ach is ionann formhór an ábhair. Tá díol leathan ar an Belfast
Telegraph agus an Irish News as Béal Feirste, ach níl mórán díol nó glaoch orthu
ó dheas go dtí seo. Bhí an Irish Press, Sunday Press agus Evening Herald
an-tábhachtach go dtí na 1970í, agus iad á riaradh ag muintir Éamon de Valera.
Tá nuachtáin ar leith a fhoilsítear ar an Domhnach, ar nós an Sunday Independent
ó fhoilsitheoirí an Irish Independent, an Sunday World. Tá dhá nuachtán Gaeilge
ann: Lá (atá laethúil, as Béal Feirste) agus Foinse (atá seachtainiúil, as An
Cheathrú Rua).

Is é Radio Telefís Éireann an príomhchraoltóir ó dheas, le trí bealach teilifíse
sa chuid is mó den tír: RTÉ a hAon, RTÉ a Dó agus TG4. Tá TV3 agus Channel 6
neamhspleách ón stát. Tá an BBC ag craoladh ón oirthuaisceart, chomh maith le
hUTV atá neamhspleách ón rialtas ó thuaidh. Tá tábhacht fós leis na craoltóirí
náisiúnta ar an dá thaobh den teorann, ach tá an-éisteacht anois le stáisiúin
neamhspleácha.

Deirtear gurbh iad clanna Míle an slua mór deireanach a tháinig i dtír, is a
thug an chuid is mó den chultúr Gaelach dúinn a bhfuil aithne fós air. Roimhe
sin bhí grúpaí eile ann dar leis na seanscéalta, ar nós na bParthalónach, agus
na bhFear Bolg.

Tháinig an Chríostaíocht go hÉirinn nuair a chuir an Pápa Ceilistín Palladius go
hÉirinn in AD 430. Ach ba é Naomh Pádraig, saoránach Rómhánach de bhunadh
Breatnach, ar éirigh leis an chreideamh nua a thabhairt go hÉirinn ó 432 ar
aghaidh. Seachas mar a tharla i ngo leor tíortha eile, ní raibh aon chath mór i
gceist, ach gur chloígh an eaglais sean-chreideamh na nGael diaidh ar ndiaidh.

Ní raibh tionchar mór díreach ag na Rómhánaigh ar Éirinn mar a bhí acu ar an
gcuid eile d'iarthar na hEorpa. Ach bhí na Lochlannaigh is na Danair ag ionsaí
na tíre ón 9ú aois, agus ba iad na Lochlannaigh a chuir tús le bailte móra na
hÉireann, agus a rinne ruaigeanna ar na mainistreacha agus ar na tithe móra. Mar
shampla, chuireadar Baile Átha Cliath ar bun i 841. Chuir na Gaeil le chéile ina
dhiaidh sin, agus thoghadar an chéad Ard-Rí i 1003. Cé nach raibh cumhacht mhór
aige, thógadh an rí ba láidre an teideal de ghnáth. Ag Cath Chluain Tarbh,
chloígh na Gaeil slua Lochlann ar deireadh, cé gur maraíodh Brian Bóirmhe,
ceannaire na nGael.

Sa 12ú haois, ba iad na Normanaigh a tháinig i dtír. Bhí Diarmuid Mac Murchadha
Caomhánach san oirdheisceart i dtrioblóid lena chuid talún agus le tiarnaí eile
sa chuid sin tíre, agus d'iarr sé cúnamh ar Rí Anraí II Shasana i 1171. Chuir
Anraí Strongbow, tiarna Normanach ón mBreatain Beag, i gcúnamh air. Ach má
tháinig, d'fhan na Normanaigh, agus cé gur iomaí cath a troideadh, de réir a
chéile ghlac siad seilbh ar thailte agus caisleáin agus bailte na hÉireann. Do
lean cumhacht na nGall in Éirinn, óir choinnigh fórsaí rí Shasana smacht ar an
gcuid den tír timpeall ar Bhaile Átha Cliath, an baile is mó a bhí faoi smacht
na Lochlannach agus na Normanach ina ndiaidh. Laistigh de dhá ghlún, bhí rialtas
lárnach i mBaile Átha Cliath, faoi stiúir dhíreach rí Shasana. I 1297 cuireadh
an chéad pharlaimint ar bun, ach b'iad siúd de shliocht Gallda amháin a thogh
agus a shuigh sa pharlaimint sin. Ó thús an 14ú aois, bhí Gaelú le sonrú imeasc
na nGall a bhí fanta in Éirinn, agus cuireadh Dlithe Chill Chainnigh i réim i
1366, a chuir scoilt idir Ghael agus Gall. I ré na dTeodar, cuireadh breis
máistreacht ar an tír, agus i 1494 cuireadh Dlí Poynings i réim. Thug sé sin
cead do Rí Shasana dlithe nua ó pharlaimint Bhaile Átha Cliath a chosc. I 1534
deineadh Tiarnaí Tánaiste de Iarlaí Chill Dara, agus i 1541 ghlac rí Shasana an
teideal "Rí na hÉireann" chomh maith. Sna blianta a lean, cuireadh brú ar na
tiarnaí Gaelacha a dtailte a bhronnadh ar rí Shasana, ionas go dtabharfaí ar ais
dóibh é mar dheontas ríoga, agus teideal Gallda ag dul leis. Ar ndóigh, chuaigh
sé seo i gcoinne ghnás na nGael go mór, ach de réir a chéile ghlac go leor leis
an réiteach seo.

De réir a chéile, leath cumhacht Shasana ón bPáil ar fud na tíre, trí chathanna,
géilleadh na dtiarnaí Gaelacha don Choróin, agus le cur fúthu ag tiarnaí agus
móraibh eile Sasanacha.

Ba é Cath Chionn tSáile i 1601 an iarracht mhór deiridh a rinneadh leis na Gaill
a ruaigeadh as Éirinn. Bhí an baile i seilbh na Spáinneach, ach bhí ar arm na
nGael teacht aduaidh ó chúige Uladh i lár an gheimhridh agus bhí an bua ag na
Sasanaigh orthu. Tar éis Chath Chionn tSáile, thréig formhór na dtiarnaí
Gaelacha an tír mar go raibh deireadh bunúsach leis an gcóras Gaelach,
iTeitheadh na nIarlaí. D'imigh siad leo go dtí an mhór-roinn, go háirithe don
Fhrainc agus don Spáinn. Ina dhiaidh sin ba de bhunadh Sasanach a bhí tiarnas na
tíre, agus bhí na gnáthdhaoine an-bhocht.

Bhí tionchar mór ag Cogadh Cathartha Shasana, idir an rí agus lucht na
parlaiminte, ar Éirinn i rith na 1640í. Buaileadh taobh an rí ar deireadh, agus
cuireadh an Rí Séarlas I Shasana, chun báis ar 30 Eanáir, 1649. Tháinig
Oilibhéar Cromail go Éirinn ar 15 Lúnasa 1649 mar rialóir míleata agus síbhialta
na Parlaiminte le smacht a chur ar an tír. Cuimhnítear air go háirithe mar
gheall ar an slad a dhein sé i nDroichead Átha ar an 11 Meán Fómhair 1649 agus i
mbaile Loch Garman ar an 11 Deireadh Fómhair 1649. Tar éis do Chill Chainnigh
géilleadh dó ar 27 Márta 1650, d´fhág sé an tír ar 25 Bealtaine, 1650.

Faoin mbliain 1660, tugadh parlaimint Bhaile Átha Chliath chun saoil arís, agus
tháinig an Rí Séarlas II Shasana i gcoróin. Deineadh an chuid is mó den
choilíniú in Éirinn i rith an 17ú céad. Cuireadh tiarnas Protastúnach, de
bhunadh Sasanach, i seilbh ar an gcuid is mó agus is fearr de thailte na
hÉireann, agus is acu freisin a bhí an chuid is fearr de na gnóthaí sna bailte
freisin. Ón 17ú hAois go deireadh an 18ú haois, bhí na Péindlíthe nó na Dlíthe
Peannadacha, a rinne leatrom ar Chaitlicigh agus Preisbitéirigh i bhfeidhm, cé
nár imigh a rian go ceann i bhfad ina dhiaidh seo.

Tháinig an Rí Séamus II Shasana (Séamus a 'Chaca) i réimeas i 1685, ach i 1688
tháinig Liam Oráisteach i dtír i Sasana. I 1689 tháinig Séamus go hÉireann tar
éis dó a bheith ar a theitheadh sa bhFrainc. I 1690 tháinig Liam go hÉireann,
agus bhuail sé fórsaí Shéamuis ag Cath na Bóinne ar 1ú Iúil 1690, nó sa
bhféilire nua, ar an 12ú Iúil, an lá a dhéanann an Ord Óráiste ceiliúradh ar an
gcath. Bhuail fórsaí Liam cinna Shéamuis arís i 1691, ag Cath Eachdhroime, agus
ag Conradh Luimní, conradh a bhfuil cáil air mar chonradh nár comhlíonadh,
ghéill Pádraig Sáirséal, ar thaobh Shéamuis agus na nGael, d'fhórsaí Liam.

Deineadh iarracht ar leith ar an gcoilíniú i gcúige Uladh, tré mórán
gnáth-Shasanaigh agus gnáth-Albanaigh a thabhairt isteach agus seilbh a
thabhairt dóibh ar thailte sa chúige sin. Is as sin a leanann méid an phobail
Aontachtach (go príomha Protastúnaigh) sa chúige sin, agus féachann siad siar
fós go Cath na Bóinne, mar gurb é bua an Rí Liam ar Rí Séamus a thug tús áite
don Phrotastúnachas i Sasana agus in Éirinn.

Ag deireadh an 18ú chéid, leath tuairimí an Soilsiú ón Mór-Roinn, tuairimí a bhí
daonlathach agus poblachtach seachas bheith ag brath ar chumhacht an rí. Mar
chuid de sin, bhí an-chaint ar na tuairimí seo imeasc cuid de lucht ceannais na
tíre agus daoine eile le scolaíocht. D'aontóidís idir Chaitlicigh,
Phrotastúnaigh agus Easaontóirí i náisiún amháin. Bhí sé seo tábhachtach san
Éirí Amach i 1798, agus cé gur i gcoinne smacht Gallda a bhí sé, ba
Phrotastúnaigh de bhunadh Sasanach cuid mhaith de na ceannairí. Bhí aighneas i
gContae Loch Garman, m.sh. Cath Chnoc Fíodh na gCaor lámh le hInis Córthaidh. I
gContae Mhaigh Eo d'éirigh chomh maith leis an aiséirí le cuidiú Francach gur
tugadh Rásaí Chaisleáin an Bharraigh ar theitheadh na nGall. Ní hamháin nár
éirigh leis an éirí amach, ach reachtáladh Acht an Aontais i 1800 i bparlaimint
Bhaile Átha Cliath, rud a chuir deireadh leis féin.

Bhí na Péindlíthe fós i réim in Éirinn, agus cé nár cuireadh i bhfeidh iad mórán
faoin am seo, chuir siad coscanna ar Chaitlicigh go háirithe. Bhí Domhnall Ó
Conaill, a bhí ina theachta parlaiminte, an-ghníomhach sa troid le haghaidh
comhrom na féinne a thabhairt do ghnáthmhuintir na tíre, a bhí an-bhocht agus
arbh Chaitlicigh iad don chuid is mó. Reachtáladh an Acht Um Shaoirse
Chaitliceach sa mbliain 1829 a thug ceart do Chaitlicigh bheith ina dteachtaí
parlaiminte, agus glacadh le hoifigí sa saol cathartha agus míleata.

I rith an 19ú haois, bhí aighneas ar son na saoirse ó am go ham. Bhí éirí amach
in 1803, agus múchadh go héasca é, agus cuireadh an ceannaire, Robert Emmet,
chun báis. Timpeall na bliana 1845 a chuir Michael Davitt ón Sráid i gContae
Mhaigh Eo Conradh na Talún ar bun. Is é a bhí á iarraidh acu ná cíos cothrom,
ceart seilbh agus cead díolta. Bhí Conradh na Talún ar bun ar fud na tíre. Bhí
Éirí Amach freisin in 1848. Theip ar an éirí amach sin, mar a theip ar gach
ceann roimhe.

Ag deireadh an 19ú Aois, bhí Páirtí Parlaiminteach na hÉireann (Irish
Parliamentary Party) gníomhach ag lorg saoirse don tír. Ba é Charles Stewart
Parnell a bhí ina fheighil ar feadh i bhfad, ach nuair a cuireadh cairdeas a bhí
aige le bean pósta Kitty O'Shea, ina leith, chuaigh an eaglais Chaitliceach ina
choinne, agus uaidh sin thréig muintir na tíre é, gur chaill sé a cheannaireacht
i 1890. Ina dhiaidh siúd, bhí John Redmond i bhfeighil ar an bpáirtí, agus lean
siad go dtí gur éirigh le Sinn Féin uimhir mór feisirí a thoghadh i 1917, tar
éis Éirí Amach na Cásca i 1916. Ní raibh ag páirtí Redmond ach seachtar
fheisire, an chuid is-mó in Uladh (ceann amháin i Learpholl).

Chuir Sinn Féin an Chéad Dáil ar bun i 1918 i mBaile Átha Cliath mar gur acu a
bhí bunús na bhfeisirí a toghadh go parlaimint Londain. Reachtáladh Acht
Rialtais Éireann i Londain i 1920, agus cé go raibh saoirse d'Éireann i gceist,
deir R.F. Foster ina leabhar, Modern Ireland, go raibh sé an-soiléir go mbeadh
críochdheighilt freisin, mar go raibh rogha le bheith ag muintir an
oirthuaiscirt gan a bheith páirteach sa neamhspleáchas. Go deimhin, cé go
ndeachaigh an Bille um Riail Baile tríd an dteach íochtarach i Sasana i 1914,
chuir Teach na dTiarnaí an oireadh athraithe air nár féadadh é a thabhairt i
gcrích.

Ina dhiaidh seo, thosaigh Cogadh na Saoirse a lean go dtí an Conradh
Angla-Éireannach i 1919. Ach ní raibh aontas faoin gconradh, mar gur aithin sé
críochdheighilt na tíre, agus as seo a tháinig an Cogadh Cathartha nó Cogadh na
gCarad, a bhí chomh crua céanna le Cogadh na Saoirse. Ach buaileadh an taobh
Poblachtach a chuir i gcoinne an Chonartha, agus bhí rialtas neamhspleách anois
sna 26 chontaethe ó dheas. Tá na sé chontaethe ó oir-thuaidh sa Ríocht Aontaithe
ó shoin, i ríocht Thuaisceart Éireann.

Labhraítear go minic sa Ghaeilge ar Leath Mhogha agus Leath Choinn. Clúdaíonn
leath Mhogha an cuid tíre atá ó dheas ó Eiscir Riada, agus Leath Choinn an chuid
eile.

Tá an tír, ar ar thug na Rómhánaigh Hibernia, 486 ciliméadar (301 míle) ó
thuaidh aneas, agus 275 ciliméadar (171 míle) anoir aniar. Tá maigheanna móra i
lár na tíre, cuid mhaith díobh clúdaithe le portaigh, agus tá an-chuid cnoic
agus sléibhte mórthimpeall orthu, ach níl mórán acu an-ard. Is é Corrán Tuathail
i gContae Chiarraí an ceann is airde (1041 méadar).

Tá talamh mhaith san oirthear in áiteanna, agus déantar an-chuid curadóireachta,
mar shampla ar chruithneacht, eorna, biatas siúcra agus torthaí. San iarthar,
níl an oiread sin curadóireachta, mar go bhfuil an aeráid agus an talamh tais
cuid mhór den bhliain, agus an talamh níos boichte i go leor áiteanna. Tógáil
eallach agus caorach, maraon le ba bainne, an sórt talmhaíochta a chleachtaítear
ansin don chuid is mó. Fanann siadsan amuigh faoin aer an bhliain ar fad de
ghnáth, mar níl an aimsir in Éirinn chomh crua le tíortha eile i dTuaisceart na
hEorpa mar gheall ar Shruth Murascaille Mheicsiceo. Féach Bóithre agus
mótarbhealaí in Éirinn mar tuilleadh eolais faoi na bóithre agus na mótarbhealaí
ar fháil in Éirinn.

Aimsir bhog fhliuch is gnách a bheith in Éirinn. Tá tionchar mór ag Sruth
Mhurascaill Mheicsiceo uirthi. Is ag an ngaoth aniar aneas atá an tionchar is mó
ar an aimsir, agus tig sruth na Murascaile ón treo céanna. Tugann sí aer te
isteach ón gCairib, a bhailíonn an-chuid taiseachta ar a bealach trasna an
Atlantaigh Thuaidh. Cé go bhfágann sin nach mbíonn mórán fuachta nó sneachta ann
sa gheimhreadh, ná teochtaí ró-ard sa samhradh, is minic a bhíonn an tír
an-ghaofar agus tais, rud a bhíonn le sonrú sa gheimhreadh go háirithe.



https://ga.wikipedia.org/wiki/Ceanada

Is tír i Meiriceá Thuaidh é Ceanada (Béarla agus Fraincis: Canada), idir an
tAigéan Atlantach agus an tAigéan Ciúin. Is ríocht dhaonlathach é Ceanada, a
bunaíodh sa bhliain 1867 mar chónaidhm in Impireacht na Breataine. Tá thart ar
34 milliún duine ina gcónaí i gCeanada. Is iad Torontó agus Montréal na
cathracha is mó, agus is é Ottawa príomhchathair na tíre. Béarla agus Fraincis
na teangacha oifigiúla.

Tagann an t-ainm Canada (agus mar sin Ceanada i nGaeilge) ó kanata, focal a
chiallaíonn "baile beag" nó "lonnaíocht" i dteanga de chuid na nIroquois. Ba é
sin an focal a d'úsáid Indiaigh i gceantar Chathair Québec nuair a threoraigh
siad Jacques Cartier chun Stacona, baile beag acusan. Thug Cartier an t-ainm sin
ar an gceantar uilig a bhí faoi Donnacona, taoiseach na treibhe úd. Faoin
mbliain 1545, bhí na hEorpaigh ag cur an ainm ar a gcuid léarscáileanna le
haghaidh an réigiúin ar fad.

Is mór an tír í, le 9,984,670 km². Tá teorainn aici le Stáit Aontaithe
Mheiriceá. Is é Ceanada an dara tír is mó ar domhan.

Taispeánann staidéir sheandálaíochta agus anailísí géiniteacha go dtéann an
t-áitreabh daonna i gCeanada siar go 7500 R.Ch. ar an laghad. Cuid de
shaintréithe na mbundúchasach iad lonnaíochtaí seasta, an talmhaíocht,
céimiúlacht shóisialta casta agus gréasáin trádála. Measann roinn rialtais
amháin go raibh timpeall is 500,000 duine sa tír ag deireadh an 15ú haois, is é
sin go díreach roimh theacht buan na nEorpach. Tá meastacháin eile ann, áfach,
atá chomh híseal le 200,000 duine agus chomh hard le 2,000,000 duine. Cibé ar
bith scéal é, tháinig titim mhór ar líon na mbundúchasach i ndiaidh theacht na
nEorpach mar nach raibh imdíonacht acu ar na galair a tháinig isteach in
éineacht leo seo, mar atá, fliú, an bhruitíneach agus an calar. Na Chéad
Náisiúin a thugtar anois ar Indiaigh Cheanada. Tá Ionúitigh agus Métis ann
freisin. Daoine de phór measctha iad na Métis a dtéann a sinsireacht siar, go
minic, go dtí lár an 17ú haois. Fraincis a bhíonn acu seo go minic, fiú in
áiteanna mar Manitoba i lár na tíre.

Na Lochlannaigh na chéad Eorpaigh dár chuir fúthu i gCeanada, é sin ag L'Anse
aux Meadows i dTalamh an Éisc thart ar 1000 AD. Níor fhan siad ann go ró-fhada.

Tháinig maraithe Bascacha agus Portaingéalacha go luath san 15ú haois agus chuir
siad lonnaíochtaí iascaigh sealadacha ar bun. John Cabot, taiscéalaí Iodálach, a
thug an chéad chuairt ar an gcósta thoir ar son Shasana, sa bhliain 1497. Chuir
na Sasanaigh ruaig ar na hiascairí Bascacha agus Portaingéalacha ó thailte
saibhre éisc na tíre go luath sa 16ú haois agus chuir siad coilíneachtaí ar bun
ar Thalamh an Éisc. Cupids agus Ferryland na céad chinn (1610) díobh.

Tháinig na Francaigh go Ceanada sa bhliain 1534 nuair a sheol Jacques Cartier
isteach san Abhainn St. Lawrence. Ar an 24 Iúil, rinne sé cros 10 méadar in
airde a thógáil agus ghlac sé seilbh na tíre in ainm François I, Rí na Fraince.
Thosaigh siad ina gcónaí den chéad uair i bPort Royal san Albain Nua, sa bhliain
1605. Na hAcadaigh ainm na ndaoine úd. Samuel de Champlain ab ea "Athair na
Nua-Fhraince". Lean sé ar aghaidh chun Québec a thógáil freisin, príomhchathair
an stáit nua.

Bhí sé ina chogadh ceithre huaire idir na Francaigh agus na hIndiaigh ar thaobh
amháin agus na Sasanaigh ar an taobh eile idir na blianta 1689 agus 1763. I
ndiaidh Chonradh Pháras sa bhliain 1763, ní raibh aon rud fágtha ag na Francaigh
seachas Saint-Pierre-et-Miquelon, dhá oileán amach ó Thalamh an Éisc ar leis an
bhFrainc iad go dtí an lá atá inniu ann. (D’fhan na Francaigh freisin i seilbh
bhruach thiar na Mississippi taobh ó dheas ó Cheanada). Trí mheán Acht Québec
(1774) tugadh aitheantas arís don Fhraincis, don chreideamh Chaitliceach agus do
dhlí shibhialta na Fraince in Québec. Chomh maith leis sin, leathnaigh an t-acht
achar Québec isteach i ngleann na hAbhann Ohio, rud a chuir le míshástacht na
Meiriceánach sna 13 Choilíneacht a bhí cheana féin ar tí éirí amach i gcoinne
smacht na mBriotanach. Le Conradh Pháras (1783), fuair na Meiriceánaigh an
chríoch sin ar fad taobh ó dheas ó na Locha Móra.

Ar an 1ú Iúil 1867, cuireadh tiarnas feidearálach ar bun faoin ainm Ceanada,
agus ceithre chúige ann, mar atá Ontario, Québec, New Brunswick agus Albain Nua.
Bhí na Northwest Territories faoina smacht. Na coilíneachtaí ar chósta an Aigéin
Chiúin, Oileán Victoria agus an Cholóim Bhriotanach, rinneadh aon choilíneacht
amháin díobh sa bhliain 1866 mar an Cholóim Bhriotanach, agus sa bhliain 1871
chuaigh sí seo isteach i dtiarnas feidearálach Cheanada. San oirthear, rinne
Prince Edward Island amhlaidh sa bhliain 1873. Rinneadh cúigí de chodanna de na
Northwest Territories diaidh ar ndiaidh: Manitoba sna 1890idí agus Alberta agus
Saskatchewan sa bhliain 1905. Rinneadh críoch faoi leith den Yukon le linn ruaig
an óir ansin. De réir mar a bhí Ceanada ag forbairt mar thír, fuair sí tuilleadh
féinrialais ón mBreatain Mhór chomh maith. Talamh an Éisc an cúige deireanach sa
chónaidhm sa bhliain 1949. Tír neamhspleách í Ceanada anois.

Gné thábhachtach de stair Cheanada is ea an inimirceacht agus an síorbhrú
isteach i limistéir a bhí i seilbh na mbundúchasach roimhe sin, chun an iarthair
go háirithe. I ndiaidh Chogadh 1812, thosaigh a lán daoine a plódú isteach ón
mBreatain Mór agus ó Éirinn. Idir 1825 agus 1846, tháinig 626,628 imirceach
Eorpach go Ceanada; sa bhliain 1831 féin tháinig 34,000 Éireannach i dtír i
gCathair Québec. Ceaptar go bhfuair an ceathrú cuid de na himircigh bás le
galair éagsúla.

Tá an 11ú geilleagar is mó ar domhan ag Ceanada agus timpeall ar SAM$1.74
trilliún d'OTI ainmniúil ann. Is ballstát den G8 é Ceanada.

Tá trí ceathrú den gheilleagar san earnáil seirbhísí agus ceathrú eile san
earnáil phríomhúil—ola agus lománaíocht, go príomha. Baintear a lán den ola as
gainimh tarra an iarthuaiscirt. Táirgeann Ceanada cuid shuntasach de nicil, de
chaidmiam, de shinc agus de mholaibdéineam an domhain chomh maith. Tá mianaigh
diamaint ann agus is é Ceanada an tír tháirgthe síoróip maiple is mó.

Tá Ceanada chun tosaigh maidir le teicneolaíocht agus eolaíocht. Sa bhliain
2011, caitheadh C$29.9 billiún ar thaighde agus fhorbairt sa tír. Tá 10 nDuais
Nobel bronnta ar Cheanadaigh i bhfisic, i gceimic agus i leigheas.

Is iad Béarla agus Fraincís na teangacha oifigiúla. Is é Béarla an chéad teanga
do 59.7% de mhuintir Cheanada. Is í Fraincís an chéad teanga do 23.2% de na
daoine. Ní raibh ach Béarla ag 57.8% de daonra Cheanada. Ní raibh ach Fraincís
ag 22.1% den daonra. Tá naoi teanga bundúchasacha aitheanta i gCeanada comh
maith.



https://ga.wikipedia.org/wiki/An_Iod%C3%A1il

Tír i ndeisceart na hEorpa í an Iodáil (Iodáilis: Italia) nó Poblacht na
hIodáile (Iodáilis: Repubblica Italiana) le thart ar 57 milliún duine ina gcónaí
inti. Is ballstát den Aontas Eorpach í. Tá cruth buataise ar an leithinis, an
chuid is mó den tír, agus is cuid den tír freisin an dá oileán is mó sa
Mheánmhuir, an tSicil is an tSairdín. Tá teorainneacha aici leis an Ostair, an
bhFrainc, an Slóivéin, agus an Eilvéis sa tuaisceart. Tá na h-iamhchríocha San
Mairíne agus an Vatacáin istigh san Iodáil. Usáideann siad an euro. Is í an
Róimh príomhchathair na hIodáile.

Is leithinis mhór go príomha le dhá phríomh-oileán, an tSicil agus an tSairdín
í. Is í an tsliabh is airde ná Monte Bianco in iarthar na nAlpa. Tá cuid de
lochanna is mó suite i dtuaisceart na hIodáile, mar Loch Garda, Loch Como, Loch
Maggiore agus Loch Iseo.

Tá an Iodáil deighilte i 20 réigiún (regioni, uatha regione). Tá stádas faoi
leith féinrialaitheach ag cúig cinn acu, rianaithe ag an *:



https://ga.wikipedia.org/wiki/An_Eoraip

Is ilchríoch í an Eoraip, leis na teorainn seo a leanas aici: an tAigéan
Atlantach thiar, an tAigéan Artach ar an taobh thuaidh, an Úral agus Sléibhte na
hÚraile thoir, Sléibhte na Cugaise agus an Mhuir Dhubh ar an taobh thoir theas,
agus an Mheánmhuir ó dheas. Agus an Áise á thógáil san áireamh freisin, is
féidir oll-ilchríoch na hhEoráise a aithint.

Tá cónaí ar 742,452,000 duine san Eoraip, agus tá timpeall 50 tír neamhspleách
ann. Ó mí Iúil 2013 ar aghaidh, tá 28 acusan cheana féin san Aontas Eorpach,
agus ar a laghad trí gcinn ag brath ar dhul isteach i mbeagán blianta. Déanann
institiúid an Aontais a ngnó i 20 teanga, ach tá go leor mionteangacha eile
cheana féin san Aontas.

Ba san Eoraip a thosaigh cuid de mhórimpreachtaí an domhain. Leath cumhacht na
Gréige, agus na Róimhe ina diaidh, ar fud cuid mhór den Eoraip, maraon le
tuaisceart na hAfraice agus iarthar na hÁise. Ón gcéad aistear a rinne Criostóir
Colambas chun an domhain nua don Spáinn, thóg an tír sin agus tíortha nach é
seilbh de réir a chéile ar Mheiriceá Thuaidh agus Mheiriceá Theas. Thóg tíortha
eile ar nós na Breataine, na Portaingéile, na nÍsiltír, na Gearmáine agus na
Beilge seilbh freisin ar chuid mhór desna na mór-roinne eile. Leath an Rúis ó
Mhoscó siar go dtí an Mhuir Bhailt, soir chomh fada leis an Aigéin Ciúin, agus ó
dheas go dtí an Mhuir Dhubh, Sléibhte na Cugaise, agus an Mhongóil. Ní ach ag
deireadh an 19ú aois ar aghaidh go dtí lár an 20ú aois a fuair mórán de
choilíneachtaí na hEorpa a saoirse arís, cé go bhfuair cuid mhór de Thuaisceart
Mheiriceá (Stáit Aontaithe Mheiriceá) a saoirse i 1775. Tá cumhacht airgeadach
agus míleata ag an Eoraip i gcúrsaí an domhain, ach is beag é le hais chumhacht
SAM nó, go dtí 1989, cumhacht an Aontais Shóibhéidigh. Ach le búnú an
Chómhargaidh Eorpaigh, agus a chomharba an tAontas Eorpach, ceapann go leor go
dtiocfaidh neart géilleagrach agus míleata arís chun na hEorpa, mar gur mó anois
é a dhaonra ná daonra SAM nó an Aontais Shóibhéidigh mar a bhí, nó na Rúise an
lá atá inniu ann.



https://ga.wikipedia.org/wiki/K%C3%B6ln

Is é Köln cathair i dTuaisceart na Réine agus an Viostfáil í  Köln. Is í an
ceathrú cathair is mó sa Ghearmáin tar éis Beirlín, Hamburg agus München agus tá
sí ar an gcathair is mó in Nordrhein-Westfalen.

Tá Köln suite cois na Réine, agus í ina príomhchathair eacnamaíochta agus
chultúrtha ar cheantar na Réine.

Bunaíodh Köln agus daingnithe é i bhfearann na hUbii, sa chéad céad AD mar an
Roman Colonia Claudia Ara Agrippinensium, as a fhaigheann sé a hainm. Is é
"Cologne", an leagan Fraincise ar ainm na cathrach; is é an t-ainm caighdeánach
i mBéarla chomh maith. D’fheimigh an cathair mar príomhchathair an chúige
Rómhánach de Germania Inferior agus mar cheanncheathrú an mhíleata Rómhánach sa
réigiún go dtí go raibh sé sealbhaithe ag na Franks sa bhliain 462. Le linn na
Meánaoiseanna bhí rath agus bláth agus rathúnas ar cheann de na bealaí trádála
is mór-thábhachtach idir soir agus siar san Eoraip. Bhí Köln ar cheann de na
príomhbhaillí an Hanseatic League, agus ceann de na cathracha is mó ó thuaidh de
na hAlpa.

Suas go dtí an Dara Cogadh Domhanda bhí an cathair sealbhaithe go leor ag na
francaigh agus freisin ag na sasanaí. Ba é Köln ceann de na cathracha is mó
buamálaithe sa Ghearmáin, le linn an Dara Cogadh Domhanda, ag an Aerfhorsa Ríoga
(RAF), ag sileadh 34,711 tonna na buamaí ar an chathair. Laghdaigh an buamáil an
daonra faoi 95%, den chuid is mó mar gheall ar aslonnaithe, agus scrios beagnach
an chathair ar fad. Le hintinn foirgnimh stairiúla is féidir a athbhunú, is é an
atógáil iarchogaidh a bhí mar thoradh rathúil radhairc cathraigh an-mheasctha
agus uathúil. Is é Köln lárionad cultúrtha mór do Dhúiche na Réine; tá sé ina
hóstach le haghaidh níos mó ná tríocha músaeim agus céadta dánlanna. Síneann na
taispeántais, ó shuímh áitiúla ársa Rómhánach seandálaíochta, go dtí grafaicí
comhaimseartha agus dealbhóireacht. Is é an Cologne Trade Fair mar óstach le
haghaidh Art Cologne, imm Cologne, Gamescom, agus Photokina.

Ba é an chéad lonnaíocht uirbeach ar tailte nua-aimseartha Köln, Oppidum
Ubiorum, bunaithe ag an Ubii sa bhliain 38 RC; is é Cisrhenian Germanic tribe a
bhí ann. Sa bhliain 50 RC bhunaigh na Rómhánaigh an cathair Colonia ar an
Réin[3] agus a tháinig chun bheith príomhchathair an chúige de Germania Inferior
sa bhliain 85 AD.[5] Ara Agrippinensium" sa bhliain 50 RC.[5] Ainmníodh an
cathair "Colonia Claudia Ara Agrippinensium" sa bhliain 50 RC. Is féidir le
hiarsmaí Rómhánacha fiúnteacha a fháil sa lá atá inniú ann I Köln, go háirithe
in aice le réigiún an ché, áit go raibh fionnachtain sonrach déanta le haghaidh
bád 1900-blianta d'aois go déanach sa bhliain 2007. Ón bhliain 260 go dtí 271 a
bhí Köln mar príomhchathair an Impireacht Gailleach faoi Postumus, Marius, agus
Victorinus. Sa bhliain 310 RC, tógadh droichead thar na Réine ag Köln faoi
réimeas Constantine. Chónaigh na gobharnóirí impiriúil Rómhánach sa chathair
agus taghtha chun bheith é ar cheann de na hionaid trádála agus táirgeadh is
tábhachtaí in san Impireacht Rómhánach ó thuaidh de na Sliabh Alpa. Ba é
Maternus, a bhí toghha mar easpag sa bhliain 313, a bhí an chéad easpag
aitheanta de Köln. Ba é an cathair an príomhchathair de chúige Rómhánach go dtí
go raibh sé sealbhaithe ag na Ripuarian Franks sa bhliain 462. Is iad cuideanna
de na séaracha Rómhánach bunaidh atá caomhnithe faoi an chathair, leis an córas
séarachas nua a bhí oscailte sa bhliain 1890.   

Is é Köln luathmheánaoiseach a bhí mar cuid d'Austrasia laistigh d’Impireacht
Francach. Bhí Köln cathaoir an easpaig ón tréimhse Rómhánach; faoi Charlemagne,
sa bhliain 795, curtha ar aghaidh easpaig Hildebold go hairdeaspaig.[3] Sa
bhliain 843 tháinig Köln a bheith ina chathair, laistigh den Conradh
“Verdun-cruthaíthe” Francia Thoir. Sa bhliain 953, is iad na hardeaspaig Köln a
fuarthas d’an chéad uair cumhacht tuata suntasach, nuair a ceapadh
easpag Bruno mar diúc ag a dheartháir Otto I, Rí na Gearmáine. Chun an
t-uaisleacht tuata a lagú, a thug bagairt d’a chumhacht, bhronaigh Otto ar
Bhruno agus ar a chomharbaí ar an chathaoir easpag leis na pribhléidí a bhí ag
prionsaí tuata. Ar an mbealach seo bhunaigh sé an Toghlach Köln, déanta ag na
sealúchais teamparálta an ardeaspagóideacht, agus san áireamh sa deireadh,
stiall an fhearann faram an Bhanc clé den Réine soir ó Jülich, chomh maith leis
an Duchy of Westphalia ar an taobh eile den Réine, taobh thall de Berg agus
Mark. Faoi dheireadh an 12ú haois, bhí an t-Ardeaspag an Köln ar cheann de na
seacht toghthóirí an Impire Rómhánach Naofa. Chomh maith leis a bheith “prionsa
toghdóir”, ba é Ard-Seansailéir na hIodáil chomh maith, go teicniúil ó 1238 agus
go buan ó 1263 go dtí 1803.

I ndiaidh Cath Worringen sa bhliain 1288, fuarthas Köln a neamhspleáchas ó na
h-ardeaspag agus a bhí tagatha chun bheith Cathair Saor. Cuireadh iachall ar
Ardeaspag Sigfried II von Westerburg a bheith ar deoraíocht i mBonn.[7] Ina
dhiaidh sin choinnigh an t-airdeaspog fós féin, an ceart maidir le pionós báis.
Dá bhrí sin, bhí an chomhairle chathrach i gcleithiúnas ar an airdeaspog (cé go
raibh freasúra polaitiúil dian i gcoinne an airdeaspog) maidir le gach ábhar a
bhaineann le ceartas coiriúil. Bhí céasadh san áireamh. Bhí a leithéid de
phianbhreith ceadaithe ach amháin ag an mbreitheamh Easpaig, mar a thugtar
"Greve". Is é an staid dhlíthiúil a mhair go dtí gabháltas francach an
Köln.[citation needed]

Chomh maith leis a thábhacht eacnamaíoch agus polaitiúil, tháinig Köln freisin a
bheith ina lárionad tábhachtach le haghaidh oilithreacht meánaoiseach, nuair a
thug Rainald na Dassel, Ardeaspag an Köln, iarsmaí na dTrí bhFear na hAigne chun
ardeaglais Köln sa bhliain 1164 (i ndiaidh, i ndáiríre a bhí siad gafa ó Milan).
Chomh maith le hiarsmaí na dTrí bhFear na hAigne, caomhnaíonn Köln iarsmaí
Naoimh Ursula agus Albertus Magnus.[8]

Ba iad an dá bealaí trádála seo mar dúshraith an fhás Köln. Faoi 1300 bhí daonra
na cathrach 50,000-55,000.[9]

Sa bhliain 1475, bhí Köln ina bhall den Chonradh Hainseatach, nuair a
dhearbhaigh Frederick III, láithreacht impiriúil na cathrach.[3]

Is iad na struchtúirí eacnamaíochta na Köln, meánaoiseach agus nua-aimseartha, a
bhí, de réir stádais na cathrach, mar príomhchuan agus ceartláriompair mór na
Réine. Is é an ceardaíocht a bhí eagraithe ag ceardchuallachtaí féin-rialú, cuid
acu a bhí eisiach do mhná. Mar chathair saor, ba é Köln stát ceannasach san
Impireacht Naofa Rómhánach agus mar sin bhí an ceart (agus oibleagáid) aige a
chuid fórsa mhíleata féin a choinnigh. Mar a chaith siad éide dearg, tugtar an
t-ainm Rote Funken (Spréachaí Dearg) ar na trúpaí. Bhí na saighdiúirí seo mar
chuid den Arm na Rómhánach Impireacht Naofa ("Reichskontingent") agus throid
siad sna cogaí sna blianta 17ú agus 18ú haois, lena n-áirítear na cogaí in éadan
an Fhrainc réabhlóideach, nuair a bhí an fórsa beag seo díothaithe, beagnach go
hiomlán, sa chomhrac. Is é an traidisiún de na trúpaí seo, a bheith cuimhnithe
mar “persiflage míleata” (is sé míniú “persiflage” neamhthabhachtach) ag an
cumann feisteach dearscnaitheach is mó sa Köln, an Funken Rote.[10]

Ní mór dúinn an cathair saor Köln a mheascadh leis an Ardeaspagóideacht Köln a
bhí mar stát dá chuid féin laistigh den Impireacht Naofa Rómhánach. Ó shin i
leith, an dara leath den 16ú aois, tarraingíodh na h-ardeaspaig ón ríora Bavaria
Wittelsbach. Ní raibh cead ag na h-ardeaspaig, de ghnáth, chun dul isteach sa
chathair. Dá bhrí sin thóg siad chun cónaí i mBonn agus níos déanaí i mBrühl ar
an Réine. Mar bhaill de theaghlach ceannasach agus cumhachtach, agus le
tacaíocht ó stádas gan íoc mar thoghthóirí, thug na h-ardeaspaig Köln dúshlán,
arís agus arís eile, agus bagairtí a dhéanamh maidir le stádas saor an Köln le
linn an 17ú agus 18ú haois, le toradh gnóthaí achrannach, a bhí láimhsithe go
haclaí trí mheán taidhleoireachta agus bolscaireacht, chomh maith leis na
cúirteanna uachtaracha na h-Impireacht Rómhánach Naofa.

Ainmníodh Köln mar cheann den Daingin an Chónaidhm na Gearmáine.[11] Rinneadh é
ina daingean mór armtha (suite i gcoinne daingean Verdun na Fraince agus
daingean Liège na Beilge) le dhá criosanna láidir mórthimpeall na cathrach, agus
le hiarsmaí a bheith le feiceáil ar an lá atá inniú ann.[12] Dá bhrí sin, de
réir na héilimh míleata curtha ar Köln ag an am seo, d’fhobairt sé a beith ina
Daingean is mó na Gearmáine. Cuireann sé seo constaic suntasach d'fhorbairt
uirbeach, le dúnta, umair, agus tochaltáin leathan cosanta, a chiorclaíonn an
chathair go hiomlán agus cosc a chuir lena leathnú; mar thoradh ar seo, bhí
réimse an-dlúth foirgnithe laistigh den chathair féin.

Le linn an Chéad Chogadh Domhanda bhí Köln an sprioc de roinnt aeir-ruathair
beaga, ach níor d'fhulaing sé aon damáiste suntasach. Bhí Köln sealbhaithe ag an
Arm, Breataine na Réine, go dtí 1926, faoi théarmaí an Armistice, agus an
Conradh Síochána de Versailles ina dhiaidh sin.[13] I gcodarsnacht le h-iompar
garbh na trúpaí forghabhála na Fraince i Gearmáin, bhí fórsaí na Breataine níos
boige leis an daonra áitiúil. Ba é Konrad Adenauer, méara Köln ó 1917 go 1933,
agus ina dhiaidh sin Seansailéir Iarthar na Gearmáine, a d'admhaigh an tionchar
polaitiúil de’n teacht seo, go háirithe nuair a bhí an Bhreatain i gcoinne
éilimh na Fraince, le haghaidh áitiú comhcheangailte buan ar fad Dhúiche na
Réine.

Mar chuid den dímhíleatú an Rhineland, bhí daingniúithe an chathair a bheith
scriosaithe. Ba é seo deis dhá criosanna glasa (Grüngürtel) a chruthú timpeall
na cathrach, ag athrú na daingnithe agus a gcuid réimsí airtléire, i bpáirceanna
poiblí mór. Ní raibh sé seo curtha i gcrích go dtí an bhliain 1933. Sa bhliain
1919, athosclaíodh Ollscoil Köln, a bhí dúnta ag an Fraince i 1798. Measadh go
raibh sé seo a bheith in áit an chaillteanais maidir le h-Ollscoil Strasbourg, a
bhí tugtha ar ais go dtí an Fhrainc, leis an chuid eile d’Alsace. Bhí rath ar
Köln i rith an Poblacht Weimar (1919-1933), agus rinneadh dul chun cinn go
háirithe maidir le rialú poiblí, pleanáil cathrach, tithíocht agus cúrsaí
sóisialta. Measadh go raibh scéimí tithíochta sóisialta eiseamláireach agus bhí
cóipí déanta i gcathracha eile na Germaine. Ba é Köln a beith in iomaíocht le
haghaidh na Cluichí Oilimpeacha, a h-óstáil agus cuireadh suas spóirt staidiam
nua-aimseartha ag Müngersdorf. Nuair a tháinig deireadh le forghabhála na
Breataine, bhí toirmeasc na heitleoireacht sibhialta curtha i leataobh agus
tháinig Köln Butzweilerhof Aerfort a bheith an ceartlár gan mhoill maidir le
trácht náisiúnta agus idirnáisiúnta aeir, sa dara áit sa Ghearmáin, maidir le
Berlin Tempelhof Airport.

Chaill na páirtithe daonlathacha na toghcháin áitiúla i Köln, mí Márta 1933, go
dtí an Nazi Party agus páirtithe ar dheis eile. Ansin, gabháil na Naitsithe
baill Cumannach agus Daonlathaithe Sóisialta den tionól cathrach, agus briseadh
Méara Adenauer as a phost. I gcomparáid le roinnt cathracha móra eile, áfach, ní
raibh tacaíocht cinntitheach fuartha ag na Naitsithe riamh i Köln. (Tá sé
tábhachtach a thabhairt faoi deara, an líon vótaí a caitheadh don Pháirtí
Naitsíoch i dtoghcháin an Reichstag a bhíodh i gcónaí ar an meán
náisiúnta.)[14][15] Faoi 1939 bhí an daonra ardaithe go dtí 772,221 áitritheoir.

Le linn an Dara Cogadh Domhanda, bhí Köln mar Limistéar Míleata le haghaidh
Ceanncheathrú Ordú Militärbereichshauptkommandoquartier) do Cheantar Míleata
(Wehrkreis) VI de Münster. Bhí  Köln faoi cheannas an Lieutenant-General
Freiherr Roeder von Diersburg, a bhí freagrach le haghaidh na h-oibríochtaí
míleata, in Bonn, Siegburg, Aachen, Jülich, Düren, agus Monschau. Ba é Köln an
baile chun an Reisimint Coisithe 211ú agus Reisimint Airtléire 26ú.

Le linn Buamáil Köln sa Dara Cogadh Domhanda, D’fhulaing Köln 262 ruathair
aeir[16] ag Comhghuaillithe an Iarthair, a ba chúis tuairim is 20,000 taismigh
sibhialta agus a bhain éiric amach as an chuid lárnach na cathrach, beagnach go
hiomlán. I rith na hoíche, an 31ú Bealtaine 1942, bhí Köln an targaid d’
"Operation Millennium", a bhí an chéad aer-ruathar “1000 buamadóir” ag an Royal
Air Force sa Dara Cogadh Domhanda. D’ionsaigh 1,046 eitleáin trom ar a sprioc,
le 1,455 tonna pléascáin, thart ar dhá thrian díobh a bhí loiscneach.[17] Mhair
an ruathar seo, thart ar 75 nóiméad, a dhíothú 600 acra (243 heicteár) den
limistéar foirgnithe, a mharaigh 486 sibhialtaigh agus a rinne 59,000 duine gan
dídean.

Köln ag an Chéad Arm Meiriceánach go luath i mí Márta, 1945.[18] Faoi dheireadh
an chogaidh, bhí daonra Köln laghduithe de 95 faoin gcéad. Bhí an caillteanas
seo de bharr, go príomha, le haghaidh aslonnú ollmhór na daonra, go dti an
ceantair tuaithe. Is é an rud céanna a tharla i go leor cathracha na Gearmáine
eile, sa dhá bhliain deiridh de chogadh. Faoi dheireadh 1945, áfach, bhí an
daonra thart ar 500,000.

Faoi dheireadh an chogaidh, maidir le daonra de 11,000 Giúdach, díbríodh nó
maraíodh iad ag na Naitsithe.[19] Scriosadh na sé sionagógí den cathrach.
Atógadh an tsionagóg ar Roonstraße sa bhliain 1959.[20]

In ainneoin stádas Köln mar cathair is mó sa réigiún, roghnaíodh Düsseldorf mar
príomhchathair polaitiúil le haghaidh an stáit chónaidhme na Réine-Westphalia ó
Thuaidh. Le Bonn a bheith roghnaithe mar phríomhchathair cónaidhme sealadach
(provisorische Bundeshauptstadt) agus suíomh an rialtas, Poblacht Chónaidhme na
Gearmáine (ansin tugtar an t-ainm neamhfhoirmiúil air mar Ghearmáin Thiar), is
ag Köln a bhí an buntáiste a bheith teannaithe idir dhá ionad tábhachtacha
polaitiúla. D’éirigh an chathair a bheith – agus atá fós – an baile le roinnt
gníomhaireachtaí agus eagraíochtaí cónaidhme. Tar éis athaontú sa bhliain 1990,
rinneadh Beirlín príomhchathair na Gearmáine.

Bhí lár na cathrach scriosta le haghaidh 95%, lena n-áirítear dhá cheann déag
eaglaisí Rómhánúla cáiliúila, ar nós St. Gereon, Great St. Martin, St. Maria im
Kapitol agus roinnt séadchomharthaí eile sa Dara Cogadh Domhanda, a chiallaigh
go raibh caillteanas ollmhór de chistí cultúrtha. Is é atógáil na n-eaglaisí
agus sainchomharthaí tíre eile, ar nós “an halla an chás” Gürzenich, a bhí mar
ábhar díospóide i measc ailtirí agus staraithe ealaíne ag an am sin; i bhformhór
na gcásanna ba é an tuiscint mhaith a bhí faoi réim. Mhair an atógáil go dtí na
1990í, nuair a bhí an séipéal Rómhánúil St. Kunibert críochnaithe. Sa bhliain
1959, shroich daonra an chathair uimhreacha réamh-chogaidh arís. D'fhás sé ansin
go seasta, níos mó ná 1 milliún ar feadh bliain amháin ó 1975. D'fhan sé faoi
bhun sin go dtí lár na bliana 2010, nuair a sháraigh sé 1 milliún arís.

Sna 1980í agus na 1990í bhí coigilteacht Köln ar rath ar dhá phríomhchúis. Ba é
an chéad ceann, an fás i líon na gcuideachtaí meánach, sna hearnálacha
príobháideacha agus earnálacha poiblí; Tá siad freastaltha go háirithe le
haghaidh an Meáin Páirc nua-fhorbartha, a cruthaíonn lárionad amhairc go láidir
i lár na cathrach Köln, agus a chuireann san áireamh an KölnTurm, ceann de na
foirgnimh ard-ardú is suntasaí i Köln. Ba é an dara cúis, feabhas buan an
bhonneagar tráchta éagsúla, rud a chuir Köln ar cheann de na réimsí is
inrochtana go héasca san Eoraip Lárnach.

Ba é Köln, fócas na Bliana Nua 2015 maidir leis na New Year's Eve sexual
assaults nuair a bhí níos mó ná 500 mná a rá go raibh siad faoi ionsaí gnéasach,
ag daoine na hAfraice agus le cuma Arabach.[21][22]

Cuimsíonn an limistéar cathrach níos mó ná 405 ciliméadar cearnach (156 míle
cearnach), ag leathnú ar fud lárphointe a luíonn ag 50° 56' 33 domhainleithead
agus 6° 57' 32 domhanfhad. Is é an Monte Troodelöh an pointe is airde 118 m
(387.1 troigh) os cionn leibhéal na farraige agus is é an Bruch Worringer an
bpointe is ísle 37.5 m (123.0 troigh) os cionn leibhéal na farraige (an
Worringer Bruch).[23] Tá an cathair Köln laistigh de limistéar níos mó den
Cologne Lowland, limistéar cón-chruthach de Westphalia oirdheisceart a luíonn
idir Bonn, Aachen agus Düsseldorf.

Innenstadt (Stadtbezirk 1): Altstadt-Nord, Altstadt-Süd, Neustadt-Nord,
Neustadt-Süd, Deutz

Rodenkirchen (Stadtbezirk 2): Bayenthal, Godorf, Hahnwald, Immendorf,
Marienburg, Meschenich, Raderberg, Raderthal, Rodenkirchen, Rondorf, Sürth,
Weiß, Zollstock

Lindenthal (Stadtbezirk 3) Braunsfeld, Junkersdorf, Klettenberg, Lindenthal,
Lövenich, Müngersdorf, Sülz, Weiden, Widdersdorf

Ehrenfeld (Stadtbezirk 4) Bickendorf, Bocklemünd/Mengenich, Ehrenfeld,
Neuehrenfeld, Ossendorf, Vogelsang

Nippes (Stadtbezirk 5) Bilderstöckchen, Longerich, Mauenheim, Niehl, Nippes,
Riehl, Weidenpesch

Chorweiler (Stadtbezirk 6) Blumenberg, Chorweiler, Esch/Auweiler, Fühlingen,
Heimersdorf, Lindweiler, Merkenich, Pesch, Roggendorf/Thenhoven, Seeberg,
Volkhoven/Weiler, Worringen

Porz (Stadtbezirk 7) Eil, Elsdorf, Eisen, Finkenberg, Gremberghoven, Grengel,
Langel, Liber, Lind, Poll, Porz, Urbach, Wahn, Wahnheide, Westzonen, Zündorf

Kalk (Stadtbezirk 8) Brück, Höhenberg, Humboldt/Gremberg, Kalk, Merheim,
Neubrück, Ostheim, Rath/Heumar, Vingst

Mülheim (Stadtbezirk 9) Buchforst, Buchheim, Dellbrück, Dünnwald, Flittard,
Höhenhaus, Holweide, Mülheim, Stammheim

Is é Köln ar cheann de na cathracha is teo sa Ghearmáin. Tá aeráid–eaigéanach
measartha aige, le geimhridh measartha éadrom agus samhraidh te. Is é freisin ar
cheann de na cathracha is mó scamallach sa Ghearmáin, ina bhfuil ach 1,427 uair
an chloig de ghrian in aghaidh na bliana. Is é 10.3 °C (51 °F) an meánteocht i
rith an bhliain. Is é 14.8 °C (59 °F) i rith an lae agus 5.8 °C (42 °F) san
oíche, cé go bhfuil an mheánteocht i mí Iúil 18.8 °C (66 °F). Tá an deascadh
scaipthe go cothrom ar fud na bliana.

Tá claonadh ag Köln a bheith faoi thuile na Réine go rialta. Meastar é go bhfuil
sé an chathair Eorpacha a bheith tugtha do thuilte.[26] Is é "Oibríochtaí
Draenála Uirbeach Köln" a bhainistíonn córas fairsing maidir le rialú tuilte.
Áirítear leis seo ballaí tuilte buana agus soghluaiste araon, córais faireacháin
agus réamhaisnéis, stáisiúin caidéal, agus cláir chun tuilemhánna a chruthú nó
caidéalaithe a chosaint.[26][28] Tar éis an tuile mór sa bhliain 1993, ina raibh
a bhí damáiste trom[26] bhí an córas athdheartha.      

Ag am an Impireacht Rómhánach bhí an cathair mór agus saibhir, le daonra de
40,000 sa bhliain 100-200 AD,[29] ag fás go dtí 50,000 sa bhliain 1200 AD. Bhí
50,000 cónaitheoirí i Dúiche na Réine fós sa bhliain 1300 AD.[30][31]

Is é Köln an ceathrú cathair is mó sa Ghearmáin ó thaobh na n-áitritheoirí, i
ndiaidh Berlin, Hamburg agus München. Ar an 30ú lá, Meitheamh 2011, bhí
1,010,269 cónaitheoirí[32] ann go hoifigiúil, sa chathair. Is é Köln an cathair
ag croí an “Köln/Bonn Réigiún” le thart ar 3 milliún áitritheoir (lena
n-áirítear na cathracha in aice láimhe Bonn, Hürth, Leverkusen, agus Bergisch
Gladbach).

De réir na staitisticí áitiúla, sa bhliain 2006, bhí dlús an daonra sa chathair
ag 2,528 áitritheoir in aghaidh an chiliméadair chearnaigh. Ba é an grúpa is mó,
ina bhfuil 6.3 faoin gcéad den daonra iomlán, Tuircis.[33] Sa bhliain, Meán
Fómhair 2007, bhí thart ar 120,000 Muslamaigh ina gcónaí i Köln, den chuid is mó
de bhunadh na Tuirce.

Sa chathair bhí aois an daonra sa raon  idir 15.5% faoi bhun aois 18, 67.0% ó 18
go dtí 64, agus 17.4% a bhí ag 65 bliain d'aois nó níos sine.[36]

Is sí Henriette Reker Ard-Mhéara an Köln. Fuair sí 52.66% den vóta sa toghchán
bardasach an 17ú Deireadh Fómhair 2015, agus rinneadh í, ar an 15ú Nollaig
2015.[38]

Togthar Comhairleoirí Cathrach ar feadh téarma cúig bliana agus maidir leis an
an Méara, tá téarma sé bliana ann.[39]

Maidir leis an chathair inmhéanach de Köln, bhí sé scriosta go hiomlán le linn
an Dara Cogadh Domhanda. Is é athfhoirgniú an chathair a leanaigh an stíl sna
1950í, agus ag an am céanna ag urramú an sean leagan amach, agus ainmniú na
sráideanna. Dá bhrí sin, is é an cathair sa lá atá inniu ann, atá tréithrithe ag
foirgnimh simplí agus measartha, i ndiaidh an chogaidh, le cúpla foirgnimh
réamh-chogaidh scaipithe ina measc,  a bhí athdhéanta mar gheall ar a tábhacht
stairiúil. Tá roinnt foirgneamh den "Wiederaufbau Zeit" (an ré atógáil), mar
shampla an teach ceoldráma ag Wilhelm Riphahn, gur meastar é, sa lá atá inniu
ann, mar rudaí den chéad scoth an ailtireacht
nua-aimseartha.[[[Vicipéid:Citation needed|citation needed]]] Mar sin féin, is é
stíl an tígh Cologne Opera agus foirgnimh nua-aimseartha eile a d'fhan
conspóideach. Is iad limistéir ghlasa atá ann i gceathrú cuid de Köln, ina
bhfuil thart ar 75 m2 (807.29 troigh cearnach) de spás glas poiblí le haghaidh
gach áitritheora.[41]

Tá láithreacht na n-ainmhithe i Köln teoranta go ginearálta do feithidí,
creimneacha beaga, agus roinnt speiceas éan. Is iad Pigeons na hainmhithe is
minic le feiceáil i Köln, cé go bhfuil líon na h-éin a bheith méadaithe gach
bliain le líon andúchasach fiáin, go follasach, pearóidi ar nós an rose-ringed
parakeet. Ceadaíonn an aeráid dhídeanach in oirdheisceart Westphalia, na héin a
maireachtáil tríd an gheimhridh, agus i roinnt cásanna tá siad ag díláithrígh
speicis dhúchasacha. Is é clúmh na parrots glas an Köln atá infheichthe an-mhór,
agus atá i gcodarsnacht go tréan leis na dathanna maothithe eile den
cathairdhreach.[42]

Bhí thar 4,310,000 fanachtaí “tréimhsí thar oíche” curtha in áirithe agus
2,380,000 teachta i 2008[24] i Köln. Chomh maith le sin, tá méid na tithe
tábhairne is mó acu in aghaidh an duine, sa Ghearmáin.[43] Tá 70 clubanna,
barraí do-áirithe, bialanna, agus teach tábhairní sa chathair chomh maith.[43]

Is é Halla na Cathrach (Kölner Rathaus), bunaíthe sa 12ú h-aois, halla na
cathrach is sine sa Ghearmáin, atá fós in úsáid.[45] Bhí an loggia agus túr, le
stíl athbheochanach, curtha in áit sa 15ú haois. I measc na foirgnimh cáiliúila
eile atá le fáil, is iad an Gürzenich, Haus Saaleck agus an Overstolzenhaus.

Tá roinnt droichid ann a thrasnaíonn na Réine i Köln. Is iad (ó Theas go
Tuaisceart): an Cologne Rodenkirchen Bridge, South Bridge (iarnród), Severin
Bridge, Deutz Bridge, Hohenzollern Bridge (iarnród), Zoo Bridge (Zoobrücke)
agus Cologne Mülheim Bridge. Go háirithe is é an tied arch Hohenzollern
Droichead iaranach (Hohenzollernbrücke) sainchomhartha ceannasach ar feadh an
chlaífort abhainn. Tá trasnú abhainn na Réine, de chineál speisialta ar fáil ag
an Kölner Seilbahn, bealach-cábla a ritheann trasna na Réine idir an Cologne
Zoological Garden sa Riehl agus an Rheinpark sa Deutz.

Is é an struchtúr is airde i Köln an túr teileachumarsáide Colonius ag 266 m nó
873 troigh. Bhí an deic breathnadóireachta dúnta ó 1992. Tá rogha de na
foirgnimh is airde i Köln liostaithe thíos. I measc na struchtúirí arda eile atá
an Hansahochhaus (deartha ag ailtire Jacob Koerfer agus críochnaíodh i 1925—bhí
sé ag an am, an foirgneamh oifige is airde san Eoraip), na foirgnimh Kranhaus ag
Rheinauhafen, agus an Messeturm Köln ("trade fair tower").

Tá roinnt músaeim i Köln. Sonraíonn an Roman-Germanic Museum cáiliúil, ealaín
agus ailtireacht an chathair ón am atá thart; Is é an Museum Ludwig áras ina
bhfuil bailiúcháin is tábhachtaí d'ealaín nua-aimseartha le fáil san Eoraip,
lena n-áirítear bailiúchán Picasso comh-oiriúnaithe ach amháin ag na músaeim in
Barcelona agus i bPáras. Is é an Museum Schnütgen na healaíne creidimh atá
lonnaithe go páirteach i St Cecilia, atá ceann de dhá cheann déag eaglaisí
Rómhánúla i Köln. Tá go leor dánlanna ealaíne i Köln a bhaineann taitneamh as
dea-cháil ar fud an domhain, ar nós m.sh. Galerie Karsten Greve, atá ceann de na
gailearaithe tosaigh le haghaidh “iar cogaidh” agus ealaín chomhaimseartha.

Tá roinnt ceolann gníomhach sa chathair, ina measc an Gürzenich Orchestra agus
WDR Symphony Orchestra Cologne, atá bunaithe ag an Foirgneamh Ceolfhoireann
Fiolarmónach, Köln.[47] Tá ceolainn eile ann: Musica Antiqua Köln agus an WDR
Rundfunkorchester Köln, chomh maith leis an Cologne Opera agus cóir éagsúla,
lena n-áirítear an WDR Rundfunkchor Köln. Bhí Köln freisin céarta tábhachtach do
cheol leictreonach sna 1950í (Studio für elektronische Musik, Karlheinz
Stockhausen) agus arís ó na 1990í ar aghaidh. Bhí baint ag an raidió poiblí agus
stáisiún teilifíse WDR i ngluaiseachtaí ceoil ar nós Krautrock  sna 1970í a chur
chun cinn; bunaíodh an Can cumhachtach ann i 1968. Tá ionaid éagsúla maidir leis
an saol istoíche, ina measc atá an Kwartier Latäng (ceantar mac léinn timpeall
an Zülpicher Straße) agus na limistéir club-oíche, breactha timpeall
Hohenzollernring, Friesenplatz agus Rudolfplatz.

Is é an féile litríochta mór bliantúil "Lit Köln" a shonraíonn údair réigiúnacha
agus idirnáisiúnta. Is é an figiúr is mó liteartha a bhaineann le Köln, an
scríbhneoir Heinrich Böll, buaiteoir an Duais Nobel na Litríochta.   

Tá Köln aithnithe go maith le haghaidh an beoir, ar a dtugtar Kölsch. Is é
Kölsch ainm an chanúint áitiúil freisin. Is é seo cúis maidir leis an greann
coitianta go bhfuil Kölsch an teanga is féidir le duine a ól.

Is é Köln cáiliúil maidir leis an Eau de Cologne freisin (Gearmáinis: Kölnisch
Wasser; lit: "Uisce an Köln"), cumhráin a bheith cruthaithe ag duine díbrímithe
na hIodáile, le h-ainm Johann Maria Farina ag tús an 18ú haois. Le linn an 18ú
haois bhí an chumhrán seo níos coitianta agus easpórtáladh é, ar fud na hEorpa
ag an teaghlach Farina, agus san am céanna tugtar an t-ainm Farina mar ainm tí
le haghaidh Eau de Cologne. Sa bhliain 1803 rinne Wilhelm Mülhens conradh le
duine, nach mbaineann le h-Iodáil, ainmnithe Carlo Francesco Farina, a bheir an
ceart aige chun úsáid a ainm teaghlaigh, agus d’ oscail Mühlens monarcha beag ag
an Glockengasse i Köln. Sna blianta ina dhiaidh sin, agus tar éis cathanna
cúirte éagsúla, b'éigean a gharmhac Ferdinand Mülhens a thréigean an t-ainm
Farina don chomhlacht agus a táirgeadh. Shocraigh sé, uimhir an tí 4711, a bhí
tugatha don mhonarcha ag Glockengasse, i rith gairme na Fraince, go luath sa 19ú
céad. Sa lá atá inniu, tá Eau de Cologne táirgithe fós i Köln, ag an Farina
family, faoi láthair sa ghiniúint ochtú, agus ag Mäurer & Wirtz a cheannaigh an
4711 marc branda i 2006.

Is é an Cologne carnival ar cheann de na féilte sráide is mó san Eoraip. I Köln,
tosaíonn an séasúr féise go hoifigiúil ar an 11ú Samhain ag 11 nóiméad tar éis
11:00 le fógra an Séasúr nua Féis, agus a leanann go dtí Ash Wednesday. Mar sin
féin, ní thosaíonn na "Tolle Tage" mar a deirtear (laethanta mire) go dtí
Weiberfastnacht (Féis na mBan) nó, i gcanúint, Wieverfastelovend, an Déardaoin
roimh Céadaoin an Luaithrigh, ina bhfuil atá tús carnabhail an tsráid. Is iad
Zülpicher Strasse agus a timpeallacht, cearnóg Neumarkt, Neumarkt, agus gach
beárí agus tithe tábhairne sa chathair, atá plódaithe le daoine i gculaithí
rince agus ag ól sna sráideanna. Is iad na céadta mílte cuairteoirí a cruinníonn
le chéile ar Köln le linn an ama. Go ginearálta, is iad timpeall milliún duine a
cheiliúradh ar na sráideanna ar an Déardaoin roimh Chéadaoin an Luaithrigh.[48]

Tá "coimhlint réigiúnach fíochmhar",[49] idir Köln agus Düsseldorf lena
n-áirítear paráidí carnival, football, agus beoir.[49] I Köln is fearr leis na
daoine Kölsch agus i Düsseldorf is fearr leis na daoine Altbier ("Alt").[49] Is
iad freastalaithe agus pátrúin a dhéanann "magadh" de na daoiní a chuireann ordú
le beoir Alt i Köln agus le Kölsch i Düsseldorf.[49] Tá an t-iomaíocht curtha
síos mar "caidreamh grá-fuath".[49]

Bhí an chathair, baile chun an Ringfest, atá cáiliúil go hidirnáisiúnta, agus
anois le h-aghaidh an C/o féile pop.[50] Lena chois sin, tá taitneamh ag Köln
maidir le láthair an Weihnachtsmarkt le roinnt suíomhanna sa chathair.

Mar an chathair is mó sa réigiún cathrach Rhine-Ruhr, tá buntáiste ag Köln
maidir le struchtúr an mhargaidh mór.[51] I gcomórtas le Düsseldorf, tá
geilleagar na Köln bunaithe go príomha ar thionscail insurance agus media
industries,[52] cé go bhfuil an cathair lárionad tábhachtach cultúrtha agus
taighde chomh maith agus baile le h-aghaidh roinnt corporate headquarters. 

I measc na comhlachtaí meáin is mó atá bunaithe i Köln atá  Westdeutscher
Rundfunk, RTL Television (le fochuideachtaí), n-tv, Deutschlandradio, Brainpool
TV agus tithe foilsitheoireachta cosúil le J. P. Bachem, Taschen, Tandem Verlag,
agus M. DuMont Schauberg. Is iad roinnt braislí de na cóirí, na healaíona agus
gníomhaireachtaí cumarsáide, stiúideonna na léiriúcháin teilifíse, agus
gníomhaireachtaí an stáit a oibríonn go pointe áirithe, le forais chultúrtha
príobháideach agus maoinithe ag an rialtas. I measc na cuideachtaí árachais atá
bunaithe i Köln is iad Central, DEVK, DKV, Generali Deutschland, Grúpa Árachais
Mitsui Sumitomo, Gothaer, HDI Gerling agus ceanncheathrú náisiúnta Árachais AXA
agus Zurich Financial Services. Is é carraeir bratach na Gearmáine Lufthansa
agus a fochomhlacht Lufthansa CityLine, áit a bhfuil a príomh ceanncheathrú
corparáideach acu i Köln.[53] Is é Ford Europe, an fostóir is mó sa Köln, a
bhfuil a ceanncheathrú Eorpach agus monarcha i Niehl (Ford-Werke GmbH).[54] Is é
Toyota Motorsport GmbH (TMG), Motorsports foirne oifigiúil, maidir le Toyota atá
freagrach do ghluaisteáin rally Toyota, agus ansin gluaisteáin Formula One, ina
bhfuil a ceanncheathrú agus ceardlanna suite i Köln. I measc na cuideachtaí móra
eile atá bunaithe i Köln atá REWE Group, TÜV Rheinland, Deutz AG agus roinnt
grúdlanna Kölsch. Is ag Köln an dlús is airde maidir le tithe tábhairne ar
aghaidh an duine.[43] Is iad na trí grúdlanna Kölsch is mó i Köln, Reissdorf,
Gaffel, agus Früh. Tá cúig calafoirt an chathair ar an Réin,[2] an port intíre 
den dara scoth is mó sa Ghearmáin agus ceann den céad scoth is mó san Eoraip. Is
é Cologne-Bonn Airport an críochfort lasta, an dara ceann is mó sa Ghearmáin.[2]
Sa lá atá inniu ann, is é Cologne trade fair (Koelnmesse) an t-aonach trádála
Köln a áireamh mar láthair mórthrádála Eorpach cothrom le níos mó ná 50 aonach
trádála[2] agus imeachtaí cultúrtha móra eile agus imeachtaí spórt. Sa bhliain
2008 bhí 4,31 milliún tréimhsí fanachta thar oíche in áirithe agus 2,38 milliún
teachtaí.[24] Is é Kölner Stadt-Anzeiger an nuachtán laethúil is mó i Köln. 

Bhí tógáil bóithre ina gceist mhór sna 1920í faoi cheannaireacht méara Konrad
Adenauer. Tógadh an chéad bóthar rochtaineach teoranta sa Ghearmáine i ndiaidh
1929 idir Köln agus Bonn. Sa lá atá inniú is é an Bundesautobahn 555. Sa bhliain
1965, bhí Köln an chéad chathair na Gearmáine a bheith ciorclaithe go hiomlán ag
bóthar fáinneach mótarbhealach. Tríd is tríd ag an am céanna bhí seachród lár na
cathrach (Stadtautobahn) pleanáilte, ach amháin curtha i bhfeidhm go páirteach,
mar gheall ag freasúra na grúpaí comharsanachtach. Tháinig an stráice de bhóthar
críochnaithe mar Bundesstraße ("Federal Road"), is é sin le rá (“bóthar
cónaidhme”) B 55a, a thosaíonn ag an Zoobrücke (Droichead Gairdín na
h-Ainmhithe) agus a bhuaileann leis an A 4 agus A 3 ag acomhal Köln Thoir. Mar
sin féin, tagraítear ar mar Stadtautobahn ag formhór na daoiní áitiúla. I
gcodarsnacht le sin, bhí an Nord-Süd-Fahrt ("Bóthar Thuaidh-Theas") críochnaithe
i ndáiríre, ionad nua lár na cathrach 4/6-lána trí-bhealach, a bhí ar súil
cheana féin ag lucht pleanála ar nós Fritz Schumacher sna 1920í. Bhí an t-alt
deiridh, ó dheas ó h-Ebertplatz, a bhí críochnaithe i 1972.

Sa bhliain 2005, bhí an chéad stráice de mhótarbhealach ocht lána oscailte i
North Rhine-Westphalia le haghaidh trácht ar Bundesautobahn 3, mar chuid den
rannóg thoir an Cologne Beltway idir na hacomhail Köln Thoir agus Heumar.

I gcomparáid le cathracha na Gearmáine eile, tá leagan amach tráchta i Köln nach
bhfuil rothar-chairdiúil. Is é tar éis a bheith rangaithe arís agus arís eile i
measc an ceann is measa i meastóireacht neamhspleách[55]  stiúrithe ag an
Allgemeiner Deutscher Fahrrad-Club. Sa bhliain 2014 rangaithe é 36ú as 39
cathracha na Gearmáine le daonra níos mó ná 200,000.

Tá seirbhís iarnróid le Deutsche Bahn InterCity agus ICE-traenacha le stad ag
Köln Hauptbahnhof (Köln Príomh Stáisiún), Köln Messe/Deutz agus Cologne/Bonn
Airport. Is iad na traenacha ardluais ICE agus Thalys TGV a nascaíonn Köln le
Amsterdam, An Bhruiséil (in san 1h47, 9 imeachtaí/lá) agus i bPáras (in san
3h14, 6 imeacht/lá). Tá traenacha ICE go minic go cathracha eile na Gearmáine,
lena n-áirítear Frankfurt am Main agus Beirlín. Pleanáladh Traenacha ICE a
thaisteal go dtí Londain tríd an Channel Tunnel sa bhliain 2013.[56] 

Is sé Stadtbahn Köln feidhmithe ag Kölner Verkehrsbetriebe (LVB)[57] córas
iarnród fairsing éadrom atá páirteach faoi thalamh agus a feidhmíonn Köln agus
roinnt cathracha in aice láimhe. D’athraigh sé ón córas tram. In aice
láithreachis is é Bonn atá nasctha, iad araon leis an Stadtbahn agus príomh líne
traenacha iarnróid, agus báid áineasach ócáideacha ar na Réine. Tá Düsseldorf
nasctha chomh maith le traenacha S-Bahn atá feidhmithe ag Deutsche Bahn.

Tá busanna go minic a chlúdaíonn an chuid is mó de na cathrach agus na
bruachbhailte máguaird, agus cóistí Eurolines go Londain via Brussels freisin.

Is é Häfen und Güterverkehr Köln  (Calafoirt agus Earraí tráchta Köln, HGK) ar
cheann de na h-oibreoirí is mó de calafoirt intíre sa Ghearmáin.[58] I measc na
Calafoirt atá Köln-Deutz, Köln-Godorf, agus Köln-Niehl I agus II.

Is é aerfort idirnáisiúnta Köln, an t-Aerfort Köln/Bonn (CGN). Is é ar a dtugtar
freisin, an t-ainm Aerfort Konrad Adenauer i ndhiaidh an chéad iar-chogaidh
Seansailéir Konrad Adenauer, a rugadh é sa chathair agus a bhí méara Köln ó 1917
go dtí 1933. Is é an t-aerfort atá roinnte le Bonn, an cathair in aice láimhe.
Is é Köln ceanncheathrú don Ghníomhaireacht Eorpach um Shábháilteacht (GES). Is
é an t-aerfort freisin an ceartlár is mó le h-aghaidh aerlíne Germanwings. 

Is é Köln baile le h-aghaidh ollscoileanna agus coláistí go leor, [59][60]  agus
óstach do roinnt 72,000 mac léinn.[2] Is é Ollscoil Köln (a bunaíodh ar dtús i
1388[3]), an t-ollscoil is sine agus ollscoil is mó sa Ghearmáin. Is é Ollscoil
Köln na h-Eolaíochtaí Feidhmeacha an t-ollscoil is mó na h-Eolaíochtaí
Feidhmeacha sa tír. Is é Ollscoil Köln “Rince agus Ceol” an t-ardscoil is mó san
Eoraip.[61] Is féidir le h-eachtrannaigh ceachtanna Gearmáine a ghlacadh sa VHS
(Ionad Oideachais Aosaigh) .[62]

Laistigh de Ghearmáin, tá Köln aithnithe mar ionad na meán tábhachtach. Tá
stáisiúin raidió agus teilifíse éagsúla, lena n-áirítear Westdeutscher Rundfunk
(WDR), RTL agus VOX, lena ceanncheathrú sa chathair. Is é scannán agus táirgeadh
Teilifíse atá tábhachtach freisin. Is é an cathair "caipitil na Gearmáine maidir
le scéalta coireachta sa teilifís".[63] Is é triú de na léiriúcháin teilifíse na
Gearmáine a dhéantar sa réigiún Köln.[63] Ina theannta sin, is é an chathair mar
óstach chun an Coiméide Köln Fhéile, a mheastar a bheith ar na féilí greann is
mó i mórthír na hEorpa.[64]

Is é Köln a h-óstaíonn 1. FC Köln,[65] a imríonn sa Bundesliga. Imríonn siad a
gcluichí baile sa RheinEnergieStadion, ina bhfuil a h-ostaígh siad 5 cluichí an
2006 FIFA World Cup.[66] Is é an Coiste Oilimpeach Idirnáisiúnta agus
Internationale Vereinigung Sport-und Freizeiteinrichtungen e.V. a thug
RheinEnergieStadion bonn cré-umha do "a bheith ar cheann de na hionaid spóirt is
fearr sa domhan".[66] Is é Köln a h-óstaíonn freisin FC Viktoria Köln 1904 agus
SC Fortuna Köln, a imríonn sa Regionalliga West (an ceathrú rannán) faoi seach
ar an 3. Liga (an tríú roinn).

Tá an cathair freisin, baile na foirne haca oighir Kölner Haie, sa léig ice
hockey is airde sa Ghearmáin, an Deutsche Eishockey Liga.[65]  Tá siad bunaithe
ag an Lanxess Arena.[65]

Tá roinnt rásaí capall ar siúl in aghaidh na bliana ag Cologne-Weidenpesch
Racecourse ó 1897; cuireadh tús leis an Cologne Marathon bliantúil i 1997. Ó
2002 go dtí 2009, bhí an fhoireann Panasonic Toyota Racing Formula One bunaithe
i mbruachbhaile Marsdorf, ag an áis Toyota Motorsport GmbH.

Meastar go bhfuil Köln "an caipiteal gailf rúnda na Gearmáine".[65] Bunaíodh an
chéad cumann gailf i North Rhine-Westphalia i Köln sa bhliain 1906.[65] Tugann
an cathair na roghanna is mó agus imeachtaí uachtaracha sa Ghearmáin.[65] Óstigh
an cathair, imeachtaí lúthchleasaíochta éagsúla, lena n-áirítear 2005 FIFA
Confederations Cup, 2006 FIFA World Cup, 2007 World Men's Handball Championship,
2010 IIHF World Championship agus 2010 Gay Games.[5]



https://ga.wikipedia.org/wiki/An_tAontas_Eorpach

Is eagraíocht idirnáisiúnta, pholaitiúil agus eacnamaíochta í an tAontas Eorpach
(AE). Tá ocht dtír is fiche ann agus iad ar fad lonnaithe i mór-roinn na hEorpa.
Tá daonra de thuairim is 500 milliún aige. Is é Aontaithe san éagsúlacht a
mhana. Is é an euro (€) an t-airgeadra i bhformhór na dtíortha san Aontas
Eorpach. Déantar 9 Bealtaine a cheiliúradh ar fud an Aontais mar lá na hEorpa.

Bunaíodh an tAontas Eorpach sa bhliain 1993 nuair a síníodh Conradh Maastricht.
Is minic go n-úsáidtear an frása "an tAontas Eorpach" agus tagairt á dhéanamh
don Aontas Eorpach agus don Chomhphobal Eorpach in éineacht. Is le Conradh
Maastricht a athraíodh ainm an Chomhphobail ó Chomhphobal Eacnamaíochta na
hEorpa go dtí an Comhphobal Eorpach. Tiocfaidh deireadh leis an idirdhealú seo
má thagann Conradh Liospóin i bhfeidhm. Tá margadh aonair ag an AE agus
forbraíodh é sin trí chóras caighdeánaithe dlíthe atá i bhfeidhm i ngach
Ballstát. Ráthaíonn na dlíthe sin saorghluaiseacht daoine, seirbhísí, earraí
agus caipitil. Tá comhbheartas trádála, comhbheartas talmhaíochta, comhbheartas
iascaigh chomh maith le beartas forbartha réigiúnaí i bhfeidhm san Aontas. Tá
ról ag an AE i mbeartas eachtrach agus mar sin seasann sé dá Bhallstáit san
Eagraíocht Dhomhanda Trádála, ag chomhdhálacha G8 agus sna Náisiúin Aontaithe.
Tá 22 thír den AE ina mbaill d’ECAT. Tá ról aige, chomh maith, sa réimse
ceartais agus gnóthaí baile ina n-áirítear díothú rialaithe pas idir roinnt
Ballstát faoi Chomhaontú Schengen.

Oibríonn an AE trí chóras croschineáil – sin meascán idir-rialtais agus
fornáisiúnachais. I roinnt réimsí, braitheann an tAontas ar chomhaontú idir na
Ballstáit. Ach tá eagrais fornáisiúnacha ann chomh maith agus is féidir leo
cinntí a dhéanamh gan aontoilíocht idir gach rialtas náisiúnta. Tá Coimisiúin na
hEorpa, Parlaimint na hEorpa, Comhairle an Aontais Eorpaigh, An Chomhairle
Eorpach, Cúirt Bhreithiúnais an Aontais Eorpaigh (Cúirt Bhreithiúnais na
gComhphobal Eorpach go dtí 30/11/2009) agus an Banc Ceannais Eorpach ar na
hinstitiúidí is tábhachtaí san AE. Toghtar an Parlaimint gach cúig bliana agus
is iad saoránaigh an AE a vótálann.

D'eascair an tAE as an gComhphobail Eorpach do Ghual agus do Chruach agus as
Conarthaí na Róimhe. Bunaíodh an CEGC sa bhliain 1951 le sé thír agus síníodh
Conarthaí na Róimhe sa bhliain 1957. Síníodh dhá Chonradh sa Róimh, an Conradh
CEE agus Conradh Euratom. Ó shin i leith tá méadú ag teacht ar an AE agus ar an
gcumhacht atá aige maidir le beartais nua.

Tar éis dheireadh an Dara Cogaidh Domhanda, ceapadh go mbeadh sé níos fearr an
Eoraip a aontú chun éalú ón náisiúnachas antoisceach a scrios an mhór-roinn.
Ceann de na hiarrachtaí ba ea an Comhphobal Eorpach do Ghual agus do Chruach.
Rialú lárnaithe na seantionscal náisiúnta guail agus cruach a bhí mar
phríomhaidhm ag an gComhphobal, agus dearbhaíodh gurbh í an chéad chéim í chun
Cónaidhm Eorpach a bhaint amach. Ba iad an Bheilg, an Fhrainc, an Iodáil,
Lucsamburg, an Ísiltír agus an Ghearmáin Thiar na Ballstáit a bhunaigh an
Comhphobal.

Cruthaíodh dhá Chomhphobal eile i 1957: Comhphobal Eacnamaíochta na hEorpa (CEE)
a chruthaigh aontas custaim agus an Comhphobal Eorpach d'Fhuinneamh Adamhach a
cruthaíodh chun chomhoibriú maidir le forbairt fuinnimh núicléach a chothú. I
1967, chruthaigh Conradh na Brúiséile sraith amháin institiúidí do na trí
chomhphobal. Anois tugadh na Comhphobail Eorpacha ar na trí chomhphobal ach
tugadh an Comhphobal Eorpach orthu go coitianta.

I 1973 mhéadaigh líon na mBallstát nuair a chuaigh an Danmhairg, Éire agus an
Ríocht Aontaithe leis an gComhphobal. Tháinig an Iorua ar chomhréiteach ag an am
céanna ach d’fhan sí as an gComhphobal de dheasca torthaí reifrinn. I 1979, bhí
toghchán díreach, daonlathach do Pharlaimint na hEorpa ann den chéad uair.

Chuaigh an Ghréig, an Spáinn agus an Phortaingéil leis an gComhphobal sna
1980idí. I 1985, cruthaíodh Comhaontú Schengen lenar díothaíodh rialacha pas
idir an chuid is mó de na Ballstáit. I 1987, thosaigh an CE ag úsáid na brataí
Eorpaí agus shínigh na Ceannairí Stáit nó Rialtais an Ionstraim Eorpach Aonair.

I 1990, tar éis don Chuirtín Iarainn treascairt, athaontaíodh an Ghearmáin agus
mar sin chuaigh an Ghearmáin Thoir isteach sa Chomhphobal. Aontaíodh critéir
Chóbanhávan, critéir a bheadh i le comhlíonadh ag na tíortha a bheadh ag
iarraidh teacht isteach sa Chomhphobal Eorpach, mar a tugadh air an tráth sin.

Bunaíodh an tAontas Eorpach go foirmiúil nuair a tháinig Conradh Maastricht i
bhfeidhm an 1 Samhain 1993. I 1995 chuaigh an Ostair, an tSualainn agus an
Fhionlainn isteach san AE. I 2002 ghabh nótaí agus boinn euro ionad airgeadraí
náisiúnta i 12 de na Ballstáit. Tá méadú tagtha ó shin ar an limistéar euro agus
anois tá 17 thír ann. I 2004, tharla an méadú ba mhó go dtí seo nuair a chuaigh
Málta, an Chipir, an tSlóivéin, an Eastóin, an Laitvia, an Liotuáin, an
Pholainn, Poblacht na Seice, an tSlóvaic agus an Ungáir isteach san Aontas.

An 1 Eanáir 2007, chuaigh an Rómáin agus an Bhulgáir san Aontas agus ghlac an
tSlóivéin leis an euro. Shín ceannairí Bhallstáit na hEorpa Conradh Liospóin i
mí na Nollag sa bhliain céanna chun ionad Bhunreacht na hEorpa a ghabháil. Ar an
1 Iúil 2013, chuaigh an Chróit leis an Aontas, agus anois tá 28 dtír ann.

Tá 28 dtír neamhspleácha ceannasacha san Aontas Eorpach agus tugtar “Ballstáit”
orthu. Is iad na tíortha seo a leanas Ballstáit an Aontais Eorpaigh: an Bheilg,
an Bhulgáir, an Chipir, an Chróit, an Danmhairg, an Eastóin, Éire, an
Fhionlainn, an Fhrainc, an Ghearmáin, an Ghréig, an Iodáil, an Ísiltír, an
Laitvia, an Liotuáin, Lucsamburg, Málta, an Pholainn, an Phortaingéil, an
Ostair, an Ríocht Aontaithe, an Rómáin, Poblacht na Seice, an tSlóvaic, an
Spáinn, an tSlóivéin, an tSualainn agus an Ungáir.

Tá cúig thír ann atá ina n-iarrthóirí oifigiúla – sin iad an Íoslainn,
Iar-Phoblacht Iúgslavach na Macadóine, Montainéagró, an tSeirbia agus an Tuirc.
Thug an Albáin a iarratas don AE i Mí Aibreáin 2009, agus glactar leis an
Bhoisnia-Heirseagaivéin go hoifigiúil mar iarrthóirí ionchasacha. Tá an Chosaiv
luaite ag an gCoimisiún Eorpach mar iarrthóir ionchasach ach ní luann sé mar
thír neamhspleách í mar ní thugann gach Ballstát aitheantas di mar thír
neamhspleách atá scartha ón tSeirbia.

Caithfear coinníollacha áirithe a chomhlíonadh sula bhféadfaidh tír nua dul
isteach san AE. Shocraigh an Chomhairle Eorpach na coinníollacha seo i 1993 agus
tugtar "Critéir Chóbanhávan" orthu. Is iad na coinníollacha ná:

Ní shonraíonn an creat atá anois ann conas is féidir le tír imeacht as an AE (cé
gur fhág an Ghraonlainn críoch na Danmhairge i 1985) ach tá nós imeachta
foirmiúil ina leith sin i gConradh Liospóin.

Cé nach bhfuil an Íoslainn, Lichtinstéin, an Iorua agus an Eilvéis ina
mBallstáit san AE, tá caidreamh comhlachais acu leis an AE: is páirt den
mhargadh aonair iad an Íoslainn, Lichtinstéin agus an Iorua mar tá siad i
Limistéar Eacnamaíochta na hEorpa agus tá naisc den chineál céanna ag an Eilvéis
trí chonradh déthaobhach. Maidir leis na micreastáit Eorpacha, úsáideann Andóra,
Monacó, San Mairíne agus Cathair na Vatacáine an euro.

Ní hionann críoch an AE agus críoch na hEorpa, mar tá cuid den mhór-roinn nach
bhfuil san AE, mar shampla an Íoslainn, an Eilvéis, an Iorua agus an Rúis
Eorpach. Níl gach páirt de na Ballstáit san AE cé gur cuid de mhór-roinn na
hEorpa iad (mar shampla Oileáin Mhuir nIocht agus Oileáin Fharó). Cé go bhfuil
roinnt críoch ann nach bhfuil i limistéar geografach na hEorpa ach a bhfuil
socruithe comhlachais eatarthu agus na Ballstáit, níl siad san AE féin (mar
shampla an Ghraonlainn, Aruba, Aintillí na hÍsiltíre, agus tíortha Chomhlathas
Briotanach na Náisiún). Tá roinnt críoch thar lear ar cuid den AE iad cé nach
bhfuil siad i limistéar geografach na hEorpa – mar atá na hAsóir, na hOileáin
Chanáracha, Ceuta, Guáin na Fraince, Guadeloupe, Maidéara, Martinique, Melilla
agus La Réunion.

Is 4,422,773 ciliméadar cearnach achar an Aontais Eorpaigh. Níl ach sé tír ar
domhan níos mó ná críoch iomlán an AE. Is é Mount Blanc sna hAlpa an bhinn is
airde san Aontas agus tá sé 4,807 méadar os cionn leibhéal na farraige. Tá
69,342 ciliméadar de chósta ag an AE. Is ag an Aontas atá an dara cósta is faide
ar domhan (is é cósta Cheanada an ceann is faide). Roinntear teorainn an Aontais
le 20 thír eile nach Ballstáit den Aontais iad. Tá 13,454 ciliméadar de
theorainn ann – an cúigiú teorainn is faide ar domhan.

Níl catalóg de chearta bunúsacha ag an AE i láthair na huaire. Ach tugann Cúirt
Bhreithiúnais na gComhphobal Eorpach breithiúnais faoi chearta bunúsacha a
thagann as na traidisiúin bhunreachtúla atá i gcoiteann ag na Ballstáit agus is
féidir léi reachtaíocht an AE a chur ó bhailíocht mura ngéilleann sí do na
cearta bunúsacha sin. Cé gur féidir a rá go bhfuil cód neamhscríofa de chearta
bunúsacha ag an AE, rinneadh iarracht ó am go chéile catalóg scríofa a bhunú. I
2000, d’ullmhaigh an AE an Chairt um Chearta Bunúsacha. Níl an Chairt ina
ceangal ar an AE faoi láthair ach beidh sí ina ceangal má thagannConradh
Liospóin i bhfeidhm. Mar sin féin, tá an Ríocht Aontaithe agus sa Pholainn
díolmhaithe ó fhorálacha na Cairte sa mhéid a leagtar amach i bPrótacal Uimh. 30
atá ag gabháil le Conradh Liospóin.

Cé gur coinníoll ballraíochta den AE é daingniú an Choinbinsiúin Eorpaigh um
Chearta an Duine, níl an AE faoi chumhdach an choinbhinsiúin mar nach stát é an
AE, i.e. nach bhfuil pearsantacht dhlíthiúil aige, agus nach bhfuil an
inniúlacht aige chun aontú don choinbhinsiún. Níor stop sé sin, an Chúirt
Bhreithiúnais ó aitheantas a thabhairt do na prionsabail atá i bpáirt ag na
Ballstáit uile (i.e. an Coinbhinsiún um Chearta an Duine), agus is dealraitheach
go mbíonn aird ag gCúirt Bhreithiúnais agus an gCúirt Eorpach um Chearta an
Duine ar rialuithe a chéile chun a áirithiú nach bhíonn a gcásdlí ar neamhréir
lena chéile. Dá dtiocfadh Conradh Liospóin i bhfeidhm, bheadh ar an AE aontú don
choinbhinsiún.

Deirtear go minic go bhfuil 3 limistéar freagrachta ar an AE, nó "colúin" mar a
dtugtar orthu. Is iad beartais bhunaidh an Chomhpobail Eorpaigh atá sa chéad
cholún agus is é an Comhbheartas Eachtrach agus Slándála atá sa dara colún. Ar
dtús, ba ceartas agus gnóthaí baile a bhí sa tríú colún ach is comhar
póilíneachta agus breithiúnach in ábhair choiriúla a dtugtar anois air, de bharr
athruithe ar tugadh isteach le Conarthaí Amstardam agus Nice. D’fhéadfaí cur
síos ar an dara agus an tríú colún mar cholúin idir-rialtasacha mar nach bhfuil
ról mór ag an gCoimisiún, ag Parlaimint na hEorpa ná ag an gCúirt Bhreithiúnais
- ar institiúidí fhornáisiúnta iad - iontu. Sna colúin sin, tá ról
ceannaireachta ag Comhairle an Aontais Eorpaigh (nó Comhairle na nAirí, mar a
dtugtaí uirthi) agus ag an gComhairle Eorpach (na ceannairí Stáit agus
Rialtais), agus is institiúidí idir-rialtasacha iad sin. Déantar an chuid is mó
de ghníomhachtaí an AE faoin gcéad cholún – colún an Chomhphobail. Tá an
tionchar is mó ag na hinstitiúidí fornáisiúnta sa cholún sin agus déileálann an
colún lena lán cúrsaí eacnamaíochta.

Is uachtaránach ar bhonn uainíochta a bhíonn ar an gComhairle – bíonn gach
Ballstát, ina sheal féin, ina uachtarán ag an gComhairle ar feadh sé mhí agus le
linn an ama sin eagraíonn siad cruinnithe na Comhairle Eorpaí agus Chomhairle an
Aontais Eorpaigh (Comhairle na nAirí). Is iondúil go dtapaíonn an Ballstát a
bhíonn i gceann na huachtaránachta a dheis chun clár oibre áirithe a stiúradh –
mar shampla leasú eacnamaíochta, athchóiriú an AE nó méadú agus lánpháirtiú
Eorpach a chur chun cinn. Bíonn cruinniú ag an gComhairle Eorpach ceithre huaire
sa bhliain ag Comhdhálacha Eorpacha, mar a thugtar orthu.

Ní hionann an Chomhairle Eorpach agus Comhairle na hEorpa, eagraíocht
idirnáisiúnta atá neamhspleách ar an AE. Ach is comhalta de Chomhairle na hEorpa
Ballstáit uile an Aontais Eorpaigh. Dá réir sin, tá coinbhinsiúin srl.
Chomhairle na hEorpa ina gceangal go hindíreach ar an Aontas Eorpach.

Chruthaigh an AE margadh eacnamaíochta aonair ar fud chríocha a Ballstáit. Faoi
láthair, úsáidtear airgeadra aonair in 16 mBallstát – limistéar an euro. Meastar
gur eacnamaíocht aonair í eacnamaíocht an AE. I 2007, bhí oltáirgeacht intíre
(OTN) ainmniúil de US$16,83 trilliún ag an AE – ba shin 31% de tháirgeacht
eacnamaíochta iomlán an domhain agus mar sin tá an eacnamaíocht is mó ar domhan
ag an AE de réir OTN ainmniúil. Is í eacnamaíocht an AE an dara bloc trádála
eacnamaíochta is mó ar domhan ó thaobh luacháil PPP de OTN [?]. Chomh maith leis
sin, is é an t-onnmhaireoir earraí is mó ar domhan é, an dara allmhaireoir is mó
ar domhan, agus an páirtí trádála is mó do roinnt tíortha móra mar An India agus
An tSín.

Aontaíonn na Ballstáit buiséad an Aontais Eorpaigh ar bhonn ilbhliantúil tar éis
dóibh togra a fháil ón gCoimisiún Eorpach. D'imigh an buiséad deiridh in éag i
2006 agus caithfear buiséad nua a aontú do na blianta 2007-2013. Cuireadh tús
leis na pléite ar an mbuiséad nua i 2004. Clúdóidh an socrú nua buiséad d'Aontas
ina bhfuil seacht mBallstát is fiche le leibhéil éagsúla forbartha eacnamaíochta
agus sóisialta bainte amach acu.

Maidir le forbairt talmhaíochta agus tuaithe de, tá an Comhbheartas
Talmhaíochta, ar a dtugtar an CAP nó an Common Agricultural Policy as Béarla, á
athchóiriú faoi láthair. Bunaíodh creat dleathach ar ar tugadh an Comhbheartas
Iascaigh nó Common Fisheries Policy (CFP) i 1983. Seo an beartas faoina bhfuil
forbairt na n-earnálacha iascaigh curtha i bhfeidhm. Rinneadh athbhreithniú agus
athchóiriú air sa bhliain 1992 agus arís ag deireadh na bliana 2002. Tá an bhéim
curtha ar chaomhnú agus ar fhorbairt stoic sa CFP.

Chomh maith le cathracha móra, tá roinnt réigiún san AE a bhfuil dlús ard daonra
iontu, áiteanna a bhfuil roinnt cathracha gar dá chéile agus a bhfuil limistéir
mhóra ina gceart féin cruthaithe acu: Na réigiúin is mó ná Rhine-Ruhr (Köln,
Dortmund, Düsseldorf srl.) ina bhfuil timpeall agus 10.5 milliún duine, Randstad
(Amstardam, Rottardam, An Háig, Utrecht srl.) ina bhfuil timpeall agus 7 milliún
duine, an Réigiún Frankfurt Rhein-Main (Frankfurt, Wiesbaden srl.) ina bhfuil
timpeall agus 5.8 milliún duine, an muileata Pléimeannach (limistéar uirbeach
idir Antwerpen, an Bhruiséil, Leuven agus Gent) ina bhfuil timpeall agus 5.5
milliún duine, Réigiún Tionsclaíoch na Siléisea Uachtair (Katowice, Sosnowiec
srl.) ina bhfuil timpeall agus 3.5 milliún duine agus an Réigiún Oresund
(Cóbanhávan, An Danmhairg agus Malmö, An tSualainn) ina bhufuil timpeall agus
2.5 milliún duine.

Tá 24 teanga oifigiúil agus oibre ag an AE: Béarla, Bulgáiris, Cróitis,
Danmhairgis, Eastóinis, Fionlainnis, Fraincis, Gaeilge, Gearmáinis, Gréigis,
Iodáilis, Laitvis, Liotuáinis, Máltais, Ollainnis, Polainnis, Portaingéilis,
Rómáinis, Seicis, Slóivéinis, Slóvaicis, Spáinnis, Sualainnis, agus Ungáiris.
Aistrítear doiciméid thábhachtacha, mar shampla reachtaíocht, go gach teanga
oifigiúil. Déanann Parlaimint na hEorpa aistriúchán i ngach teanga ar dhoiciméid
agus ar a seisiúin iomlánacha. Ní úsáideann roinnt institiúidí eile ach cúpla
teanga mar theangacha inmheánacha oibre. Is iad na Ballstáit atá freagrach as an
bpolasaí teanga, ach cuireann institiúidí an AE béim ar theangacha eile a
fhoghlaim.

Is í an Ghearmáinis an teanga is mó a labhraítear mar theanga dhúchais (timpeall
agus 88.7 milliún duine ó 2006), agus ansin leanann Béarla, Iodáilis agus
Fraincis. Labhraíonn níos mó ná leath de dhaonra an AE (51%) Béarla agus mar sin
is é an teanga iasachta is labhartha san Aontas é. Leanann Gearmáinis agus
Fraincis. Is féidir le 56% saoránach Eorpach comhrá a choinneáil i dteanga eile
seachas a dteanga dhúchais. Teangacha Ind-Eorpacha is ea formhór theangacha
oifigiúla an AE, seachas an Eastóinis, an Fhionlainnis agus an Ungáiris den
fhine Úralach agus Máltais ar teanga Seimíteach í. Scríobhtar an chuid is mó de
theangacha oifigiúla an AE san aibítir Laidineach, seachas Bulgáiris a
scríobhtar san aibítir Chirileach agus an Ghréigis a scríobhtar san aibítir
Gréagach.

Chomh maith leis na 24 teanga oifigiúil, tá timpeall 150 teanga réigiúnacha agus
neamhfhorleathana san Aontas á labhairt ag timpeall 50 milliún duine. As na
teangacha sin, is féidir le saoránaigh comhfhreagras a dhéanamh le
príomhinstitiúidí an AE i dteangacha réigiúnacha na Spáinne (Catalóinis, Bascais
agus Gailísis), i nGaeilge na hAlban agus sa Bhreatnais. Cé go dtugann cláir an
AE tacaíocht do theangacha réigiúnacha agus neamhfhorleathana, is ceist do na
Ballstáit féin é cosaint na dteangacha.

Seachas na teangacha réigiúnacha, labhraíonn pobail imirceacha sna Ballstáit a
lán teangacha ó chodanna eile den domhan: Tuircis, Araibis, Rúisis, Urdais,
Beangáilis, Hiondúis, Tamailis, Úcráinis, Puinseáibis agus teangacha Balcánacha.
Tá a lán seanphobal imirceach dátheangach. Níl aon aitheantas nó stádas
foirmiúil ag teangacha imirceacha san AE nó i dtíortha an AE, ach ó 2007 tá na
teangacha sin i dteideal tacaíocht a fháil ó rannóg teagaisc teangacha an AE,
Clár Foghlama Saoil 2007-2013.

Is comhlacht tuata é an AE agus mar sin níl aon nasc foirmiúil aige le haon
chreideamh agus ní luaitear aon chreideamh in aon chonradh atá faoi láthair ann
nó atá beartaithe. I rith pléití faoi dhréacht-téacsanna an Bhunreachta don
Eoraip agus níos déanaí Chonraidh Liospóin, bhí tograí ann chun An Chríostaíocht
agus/nó Dia a lua i mbrollach an téacs, ach sa deireadh diúltaíodh do na tograí
sin.

Is é an fáth go bhfuil béim mar sin ar Chríostaíocht ná gurb í an Chríostaíocht
an creideamh is fairsinge san Eoraip, agus mar sin san AE. Cuimsítear na
reiligiúin seo a leanas leis an gCríostaíocht: an Eaglais Chaitliceach
Rómhánach, iomad eaglaisí Protastúnacha (go háirithe i dtuaisceart na hEorpa)
agus an Eaglais Cheartchreidmheach (in oirdheisceart na hEorpa). Tá creidimh
eile san AE mar Ioslam agus Giúdachas. Measadh go raibh daonra Moslamach de 16
mhilliún duine san Eoraip i 2006 agus daonra Giúdach de níos mó ná milliún
duine.

De réir pobalbhreitheanna Eurobarometer ó Eurostat, tá claonadh éigin i dtreo an
chreidimh ag formhór shaoránaigh an AE, ach ní mheasann ach 21% díobh gur rud
tábhachtach é. Tá an méid aindiachaithe i measc an phobail i gcoitinne san
Eoraip ag méadú agus tá laghdú ag teacht ar an mballraíocht in eaglaisí agus
freastal ar sheirbhísí diaga. Dar le Eurobarometer i 2005, as na 25 Ballstát ag
an am sin, chreid 52% de na daoine i nDia, chreid 27% i spioradáltacht éigin
agus ní raibh aon chineál chreidimh ag 18% de na daoine. Ba iad Poblacht na
Seice agus An Eastóin na tíortha ina raibh an líon daoine ba lú creidimh (19% i
bPoblacht na Seice agus 16% san Eastóin). Ba iad Málta, An Chipir agus An Rómáin
na tíortha ba reiligiúnda (95% Caitliceach i Málta agus 90% de shaoránaigh na
Cipire agus na Rómáine ag creideamh i nDia). Ar fud an AE, ba i measc na mban ba
mhí a bhí creideamh le sonrú, agus is airde a céatadán de dhaoine a chreid sna
catagóirí seo a leanas: daoine aosta, daoine a fuair oiliúint reiligiúnda,
daoine a d'fhág an scoil ag 15 bliana d'aois le hoideachas bunúsach agus na
daoine den eite dheas.



https://ga.wikipedia.org/wiki/An_Dara_Cogadh_Domhanda

Ba é an Dara Cogadh Domhanda an cogadh ba mhó a cuireadh i rith na fichiú
haoise, agus é le haithint ar fud an domhain. Thosaigh an cogadh ar an 1 Meán
Fómhair sa bhliain 1939, ach is féidir a rá go raibh coimhlint bhainteach ar
siúl san Áise ón 7 Iúil sa bhliain 1937, nó b'ansin a d'ionsaigh an tSeapáin an
tSín an dara huair i rith na haoise. Nuair a tharraing ionsaí na Seapánach ar
Pearl Harbour na Meiriceánaigh isteach i gcogadh an Aigéin Chiúin, bhí cogadh na
Síne is na Seapáine á fhearadh ar aghaidh mar chuid den Dara Cogadh Domhanda.

An chuid is mó de na tíortha a bhí sáite sa Chéad Chogadh Domhanda, ghlac siad
páirt sa dara cogadh freisin, agus bhí cathanna á gcur i ngach aon mhór-roinn
ina bhfuil cónaí ar dhaoine daonna. Tríd is tríd, ba é an Dara Cogadh Domhanda
an cogadh ab fhairsinge agus ba chosúlachta i stair an chine dhaonna.

Is gnáth na cogaithe a roinnt ina dhá mbloc, mar atá, na Comhghuaillithe agus an
Fhearsaid. Bhí cuid mhór tíortha beaga ag cur cogaidh freisin, agus iad ag
comhoibriú le ceann den dá bhloc, ar chúiseanna praiticiúla níos mó ná ar
chúiseanna idé-eolaíochta nó báúlachta.

Ar dtús, ba í an Ríocht Aontaithe an chumhacht ba tábhachtaí de na
Comhghuaillithe, agus an Pholainn is an Fhrainc ar an chéad dá chomhghuaillí a
bhí aici. Sa deireadh thiar thall, áfach, chuaigh Stáit Aontaithe Mheiriceá agus
an tAontas Sóivéadach chun cogaidh ar thaobh na gComhghuaillithe.

Ar thaobh na Fearsaide, arís, ba iad an Ghearmáin, an Iodáil, agus an tSeapáin
na príomhthíortha.

Ar an 1 Meán Fómhair 1939, d'ionsaigh an Ghearmáin, a bhí á rialú ag Adolf
Hitler agus ag an bPáirtí Naitsíoch ag an am, - d'ionsaigh an Ghearmáin an
Pholainn. Bhí an tSlóvaic, stát soip a bhí faoi smacht ag an nGearmáin, ag tacú
leis na Gearmánaigh. Bhí an Ghearmáin agus an tAontas Sóivéadach tar éis conradh
rúnda a shíniú faoi chríochdheighilt na Polainne. Ar an 17 Meán Fómhair, chuaigh
na Sóivéadaigh chun cogaidh i gcoinne na Polainne chomh maith. Ar an 3 Meán
Fómhair ag 11.15 a'chlog de réir Mheán-am Greenwich, d'fhógair an Ríocht
Aontaithe, an Astráil agus an Nua-Shéalainn cogadh in aghaidh na Gearmáine, rud
a rinne an Fhrainc sé uaire an chloig ina dhiaidh sin.

Ní dhearna na Sasanaigh is na Francaigh mórán le cabhrú leis na Polannaigh, cé
go raibh an-dóchas acu siúd astu, agus iad ag cruinniú timpeall ambasáidí na
Ríocht Aontaithe is na Fraince i Vársá le God Save the King agus an Marseillaise
a chanadh in ómós do na comhghuaillithe. Rinne na Francaigh ionsaí ar an
tSárlainn in iarthar na Gearmáine, ach ní raibh na Gearmánaigh i bhfad ag cosc
an bhuille seo.

Ina dhiaidh sin, chuir an tAontas Sóivéadach d'fhiacha ar na tíortha Baltacha -
an Eastóin, an Laitvia agus an Liotuáin - trúpaí Sóivéadacha a ligean isteach.
Chuaigh na trúpaí ar garastún sna tíortha sin go seasta, agus tógadh bunáiteanna
míleata Sóivéadacha ansin. San am chéanna, bhí na Sóivéadaigh ag éileamh ar an
bhFionlainn tailte áirithe in aice le Leningrad a thabhairt don Aontas
Sóivéadach agus, thar aon rud eile, ceadú do na Sóivéadaigh bunáit mhíleata a
chur ar bun in aice le Hanko, an chathair is faide theas sa tír. Bheadh
limistéar eile le dul don Fhionlainn in éiric a dtabharfadh sí uaithi. Ní raibh
na Fionlannaigh sásta leis an tairiscint, agus sa deireadh, d'ionsaigh na trúpaí
Sóivéadacha an Fhionlainn. Chuir na Fionlannaigh ar a son, agus troideadh Cogadh
an Gheimhridh idir an Fhionlainn agus an tAontas Sóivéadach.

Ré na Práinne (nó "An Éigeandáil", uaireanta, mar lomaistriúchán ar an téarma
Béarla Emergency) a thugtar ar bhlianta an Dara Cogadh Domhanda in Éirinn
(1940-1945). Bhí Tuaisceart na hÉireann ag glacadh páirte sa chogadh ar nós na
Ríochta Aontaithe go léir, ach d'fhan an chuid eile den oileán, an Saorstát
taobh amuigh den chogadh. Bhítí, fiú, ag seachaint an chogaidh mar ábhar plé sna
nuachtáin agus sna meáin eile.

D'úsáid an rialtas "An tAcht Cumhachtaí Práinne, 1939" chun na meáin a smachtú.
Freisin thug sé seo cumhachtaí breise chun déileáil leis an IRA, ar eagla go
dtapódh an eagraíocht sin an deis chun ionsaí a dhéanamh ar an stát.



https://ga.wikipedia.org/wiki/Teamhair

Suíomh fíorthábhacthach seandálaíoch agus stairiúil is ea Teamhair nó Teamhair
na Rí in aice Abhainn na Bóinne idir An Uaimh agus Dún Seachlainn i gContae na
Mí, Éire. De réir traidisiún, b'ann a bhí áit cónaithe Ard Ríthe na hÉireann san
am atá caite. Tá fianaise ann go raibh an láthair á húsáid mar ionad deasghnách
creidimh ón Chlochaois go dtí gur tháinig an Chríostaíocht go hÉirinn. I measc
na n-iarsmaí atá le feiceáil ar an láthair sa lá atá inniu ann tá:

Luaitear Teamhair sna scéalta is sine in Éirinn, agus deirtear go raibh a
bpríomhionad polaitiúil ag Tuatha dé Danann ann sular tháinig na Gaeil chun na
tíre. Cé nach bhfuil aon fhianaise shoiléir ann go raibh rí amháin ar bith i
gceannas ar Éirinn roimh theacht na Críostaíochta is léir ón seanchas agus ón
litríocht gurb ionad fíorthábhachtach a bhí inti.

Le linn Éirí Amach 1798 bhí campa ag na hÉireannaigh Aontaithe ar Chnoc na
Teamhrach ach d'ionsaigh arm na Breataine iad ar an 26 Bealtaine 1798 agus
maraíodh ceithre chéad ar pháirc an áir. Léirítear an tionchar a bhí ag Teamhair
ar shamhlaíocht na nGael sa tionól ollmhór a d'eagraigh Dónall Ó Conaill ann sa
19ú haois.

Go luath sa bhfichiú haois tháinig dream de na British Israelites go Teamhair
agus thochaill siad an cnoc agus iad ag iarraidh teacht ar Áirc an Chonartha.
Rinne siad go leor dochar sular ruaigeadh iad. Tá sé de nós ag dreamanna éagsúla
a thugann draoithe orthu féin na seanfhéilte Cheilteacha a cheiliúradh ar Chnoc
na Teamhrach sa lá atá inniu ann.



https://ga.wikipedia.org/wiki/An_Sp%C3%A1inn

Is tír í an Spáinn (Spáinnis: España), nó Ríocht na Spáinne go hoifigiúil
(Spáinnis: Reino de España), atá suite in iardheisceart na hEorpa ar leithinis
na hIbéire. Tá críocha aici freisin sa Mheánmhuir - na hOileáin Bhailéaracha -
agus san Aigéan Atlantach - na hOileáin Chanáracha - chomh maith leis na bailte
Ceuta agus Melilla i dtuaisceart na hAfraice. Is ball den Aontas Eorpach í.
D'aontaigh an tír sa 15ú haois i ndiaidh pósadh na Monarcaí Caitliceacha agus
deireadh an Reconquista sa bhliain 1492. D'fhás cumhacht na tíre. Bhí (agus tá)
tionchar aici ar fud an domhain—sa lá atá inniú ann tá 500 miliún daoine ag
labhairt na Spáinnise. Inniú is monarcacht bhunreachtúil í.

Le 194,884 mi² (504,782 km²), is í an Spáinn an 51ú tír is mó ar domhan. San
iarthar tá teorainn aici leis an bPortaingéil, ó dheas tá Giobráltar (réigiún de
chuid na Ríochta Aontaithe) agus Maracó, (de bharr na cathracha i dtuaisceart na
hAfraice; Ceuta agus Melilla). San oirthuaisceart, in aice le sliabhraon na
bPiréiní, tá teorainn aici leis an bhFrainc agus Andorra. Tá na hOileáin
Bhailéaracha sa Mheánmhuir, agus Na hOileáin Chanáracha san Aigéain Atlantach
chomh maith. Sa Chatalóin tá baile beag timpeallaithe ag an bhFrainc, Llívia.

Tá lár na Spáinne lán le sliabhraonta agus talamh ard, mar shampla Sierra
Nevada. Sna hairde seo éiríonn na haibhneacha móra; an Tagus, an Ebro, an Duero,
an Guadiana agus an Guadalquivir. Tá machairí glárach ar fud an chósta, is í an
Guadalquivir in Andalucía an ceann is mó sa tír.

Is í Maidrid príomhchathair na tíre. Tá sí lonnaithe i gceartlár na leithinse.
Is í Barcelona an dara chathair is mó sa tír agus príomhchathair na Catalóine.
Tá an tír roinnte i 17 réigiúin de réir bunreacht 1978.



https://ga.wikipedia.org/wiki/An_tIoslam

Is é an tIoslam an dara reiligiún is mó ar domhan agus an ceann is tapúla a
bhfuil fás ag teacht air faoi láthair (anois tá níos mó daoine ioslaimeach ná
caitleacach ). Tugtar Muslamach ar dhuine dá lucht leanúna. Reiligiún aondiach é
an tIoslam, is é sin, creideann na Muslamaigh nach bhfuil ann ach an t-aon Dia
amháin, agus gur nocht Sé A theachtaireacht naofa tríd na fáithe, arbh é
Mohammad an duine deireanach acu. Is é an Córan (nó an Qur'án) leabhar naofa an
Ioslaim. Tá áit an-lárnach ag an gCóran san Ioslam, ó chreideann an Muslamach
fíréanta gur teachtaireacht atá ann a tháinig díreach ó Dhia. Mar sin, ní féidir
an Córan a chur i gcomparáid leis an mBíobla: is fearr a rá go bhfuil an áit
chéanna aige san Ioslam agus atá ag Íosa sa Chríostaíocht. Is í Meice san Araib
Shádach an áit naofa is tábhachtaí do na Muslamaigh, agus déanann gach Muslamach
a dhicheall le turas oilithreachta a thabhairt ar an áit, aon uair amháin ina
shaol ar a laghad.

Focal Araibise é al-islam(الإسلام). Is é is bunús leis an bhfocal seo ná an
fhréamh thríchonsanach slm a chiallaíonn "géilleadh", is é sin, go ngéilleann an
duine é féin do Dhia go suaimhneach, gan dul chun diúnais Air. Is é an
Muslamach, nó muslim, an duine a chleachtann an cineál seo géillte - an
"géillteoir". Mar sin tá dhá bhrí ag ceachtar den dá fhocal seo: ciallaíonn siad
an creideamh Ioslamach atá bunaithe ar an teachtaireacht a nochtadh do
Mhuhammad, agus an duine a leanann an creideamh sin. Ach ciallaíonn siad fosta
an géilleadh do Dhia, an t-adhradh agus an urraim is cuí a thabhairt Dó agus Dá
chuid orduithe. Na fáithe a tháinig roimh Mhuhammad, ar nós Íosa agus na
bhfáithe Giúdacha, áirítear mar Mhuslamaigh iad freisin, ó ghéill siad do Dhia.
Sa chiall leathan, is Muslamaigh iad na hainmhithe agus na plandaí, ó tá an
cineál saoil acu a d'ordaigh Dia dóibh.

Nocht Dia (Araibis: Allah) A theachtaireacht naofa tríd na fáithe, ar a
n-áirítear, Ádhamh, Abrahám, Naoi, Maoise, Íosa agus Muhammad. Cuireadh an
teachtaireacht seo go díreach isteach sa Chóran, agus mar sin is leabhar iomlán
gan bhotún é; de réir an Ioslaim cheartchreidmhigh, is é an Córan friotal Dé a
bhí ann roimh an gcruthú féin. Is é an tuairim choitianta i measc na Muslamach
gur thruailligh na daoine an teachtaireacht sa Bhíobla Chríostaí agus i dTóra na
nGiúdach, agus mar sin, gur nochtadh an Córan mar theachtaireacht nua iomlán
lánchuimsitheach.

Cuireann an tIoslam an-bhéim ar dheasghnátha agus ar chleachtais. Is féidir a
rá, fiú, nach bhfuil an ceartchreidmheachas nó an t-ortadocsachas chomh
tábhachtach leis an gceartchleachtaíocht nó an t-ortalatrachas san Ioslam.
Tugtar cúig chuaille an Ioslaim ar an gcúig chleachtas ceart a gcaithfidh an
Muslamach cloí leo ina shaol:

Tá cuid mhaith seicteanna difriúla san Ioslam. Is é an Sunnachas an tseict is
mó; fórmhór Mhuslamaigh an domhain, is Sunnaigh iad. Is é an Sítheachas an dara
leagan is mó den Ioslam, agus é féin deighilte ina sheicteanna éagsúla. Bunús na
scoilte, eascraíonn sé as ceart comharbachta an Fháidh Muhammad; de réir na
Sítheach, ba chóir ball de theaghlach Muhammad a theacht mar chomharba air. San
idirlinn, d'fhorbair difríochtaí suntasacha sna deasghnáthaí idir an Sunnachas
agus an Sítheachas freisin, ach aontaíonn an dá dhream ar phríomhcheisteanna an
chreidimh. Tá lucht leanúna an tSítheachais ina bhformhór i measc Mhuslamaigh na
Liobáine, na hIaráice, na hIaráine, agus Bahrain; agus tá mionlaigh
thábhachtacha Shítheacha sa Phacastáin, in Éimin agus sa tSiria freisin; sna
tíortha eile, is iad na Sunnaigh an dream is líonmhaire sa chuid eile den domhan
Ioslamach.



https://ga.wikipedia.org/wiki/An_Bhreatain_Bheag

Tír atá suite ar iarthar oileáin na Breataine í an Bhreatain Bheag. Tá dhá
phríomhtheanga ann: Béarla agus Breatnais; agus sa Bhreatnais tugann muintir na
tíre Cymru (fuaimnítear mar 'comraí', leis an mbéim ar an gcéad siolla) ar a
dtír agus Cymraeg (fuaimnítear mar 'comráidhg', leis an mbéim ar an dara
shiolla) ar a dteanga. Wales agus Welsh a deirtear i mBéarla. Tá Breatnais ag
20% den daonra, agus úsáideann suas le 10% an teanga ar bhonn rialta.

Tá 2,903,085 duine ina gcónaí sa tír. Is é Caerdydd (Cardiff as Béarla)
príomhchathair na tíre. I ndeisceart na tíre atá formhór an daonra, mar go
ndeachaigh sé ar aghaidh leis an Réabhlóid Thionsclaíoch, mar gheall ar an ngual
agus iarainn a fuarthas ann, agus mar gheall ar na calafoirt bhreátha atá sna
bailte móra. Tá na trí chathair is mó, Caerdydd, Abertawe (Swansea) agus
Casnewydd (Newport), suite i ndeisceart na tíre.

Tá stádas cathrach ag cúig bhaile sa tír - Caerdydd, Casnewydd, Abertawe, Bangor
agus Tyddewi (St David's).



https://ga.wikipedia.org/wiki/Baile_%C3%81tha_Cliath

Is é Baile Átha Cliath (Béarla: Dublin) príomhchathair na hÉireann agus é ar an
gcathair is mó sa tír freisin. Tá sé suite in oirthear na tíre, cois Life agus
ar imeall Mhuir Éireann. Tá breis is 1.6 milliún duine ina gcónaí i mórcheantar
Bhaile Átha Cliath agus deirtear go dtiocfaidh borradh agus fás ar an daonra sa
todhchaí.

Dhá áit éagsúla b'iad Baile Átha Cliath agus Duibhlinn a bhí gearr do lár na
cathrach mar atá go comhaimseartha. Tugtar Bleá Cliath mar ghiorrúchán ar Bhaile
Átha Cliath scaití. Baintear úsáid as Duibhlinn féin go hannamh. Áth Cliath nó
Áth na gCliath a tugadh ar an áit go traidisiúnta sna foinsí Gaelacha.

Deirtí gurbh iad na Lochlannaigh a bhunaigh an chathair sa bhliain 988, ach is
suntasach gur dhá ainm Gaeilge atá uirthi, agus nach bhfuil aon ainm Lochlannach
uirthi. Lean na Normannaigh ag cur leis an gcathair nuair a tháinig siadsan
chuig an tír. Ina dhiaidh sin, leath an Pháil, an chuid den tír a bhí faoi
smacht na nGall, as Baile Átha Cliath amach.

Ach in ainneoin cháil ghallda na cathrach, tá go leor fianaise ann go raibh an
Ghaeilge á labhairt go flúirseach sa chathair agus go raibh pobal dúchais
Gaelach ann go dtí deireadh an 19ú haois ar a laghad, go háirithe i gceantar na
Saoirsí. Bhí ciorcal liteartha Gaeilge cáiliúil le fáil ann a bhí bainteach le
Seán Ó Neachtain agus a mhac Tadhg sa 17ú agus san 18ú haois agus ba mhór a
chuir siad seo le leánn na Gaeilge san Ardchathair.

Sa bhliain 1916, b'i mBaile Átha Cliath a cuireadh an chuid ba mhó de na
cathanna le linn Éirí Amach na Cásca, agus cé gur theip ar an Éirí Amach agus
nach mórán tacaíochta a bhí aige ag an am, de réir a chéile d'fhás an cás
náisiúnach go dtí gur troideadh Cogadh na Saoirse, agus gur síníodh an Conradh
Angla-Éireannach sa bhliain 1921. Sa chogadh sin, bhí baint mhór ag an gcathair
leis an troid. Ba i mBaile Átha Cliath a bhí Micheál Ó Coileáin agus a Scuad
bunaithe freisin. Sa Chogadh Cathartha ina dhiaidh, thosaigh an troid i mBaile
Átha Cliath, sna Ceithre Chúirteanna. Rinneadh a lán díobhála sa chogadh sin ar
fud na tíre agus i mBaile Átha Cliath. Ba é sin an dara huair a scriosadh an
chathair. Ina dhiaidh sin, bhí Baile Átha Cliath ina phríomhchathair ar
Shaorstát Éireann agus ar Phoblacht na hÉireann.

Is é Comhairle Chathrach Bhaile Átha Cliath an t-údarás áitiúil sa chathair. Tá
52 baill sa chomhairle agus tarlaíonn toghcháin gach cúig bhliain. Is é an
tArdmhéara ceannaire an Chomairle, duine a chónaíonn sa Teach an Ardmhéara
(Mansion House as Béarla). Tarlaíonn cruinnithe an Chomhairle i Halla na
Cathrach, Baile Átha Cliath ach tá na príomhoifigeanna suite ag An gCé Adhmaid.

Mar príomhchathair na hÉireann, cuimsíonn Baile Átha Cliath Oireachtas na
hÉireann. Tá trí cuid den Oireachtas ann- Uachtarán na hÉireann, Dáil Éireann
agus Seanad Éireann. Conaíonn an Úachtarán ag Áras an Uachtaráin i bPáirc an
Fhionnuisce agus cruinníon an Dáil agus an Seanad sa Teach Laighean ar Sráid
Chill Dara. Tá Párliamant na hÉireann bunaithe san áit sin ón uair a bhunaigh
Saorstát Éireann i 1922.

Le haghaidh toghcháin, deighltear Baile Átha Cliath go sé toghlach- Baile Átha
Cliath Lár, Baile Átha Cliath Lár-Thuaisceart, Baile Átha Cliath Lár-Dheisceart,
Baile Átha Cliath Iar-Thuaisceart, Baile Átha Cliath Oir-Dheisceart agus Baile
Átha Cliath Oir-Thuaisceart. Roghnaítear 22 Teachtaí Dála in iomlán.

Roinntear an chathair ag Abhainn na Life ina Tuaisceart Bhaile Átha Cliath agus
ina Deisceart Bhaile Átha Cliath.

Tá Baile Átha Cliath suite ar achar de 115 ciliméadar cearnach ar bhéal na Life.
Tá an chathair suite ag ceann an chuain mar a dtagann ísealchríocha láir na tíre
le chéile leis an bhfarraige ag bun shléibhte Bhaile Átha Cliath-Chill Mhantáin.
Tá Sléibhte Chill Mhantáin mar theorainn aici ó dheas, agus talamh feirme
cothrom ó thuaidh agus ó thiar. Tá an chathair roinnte ina dhá leath -
Tuaisceart Bhaile Átha Cliath agus Deisceart Bhaile Átha Cliath - ag an Life.
Roinntear siadsan fosta ag dhá mhionabhainn eile - an Tulcha a shníonn siar ó
thuaidh ó Chuan Bhaile Átha Cliath agus an Dothra a ritheann siar ó dheas ó
bhéal na Life. Tá ceartlár na cathrach timpeallaithe ag an Chanáil Mhór ó
thuaidh agus an Chanáil Ríoga ó dheas, agus iad ag imeacht siar i dtreo na
Sionainne.

Aeráid fhionnuarmheasartha aigéanach a bhíonn i mBaile Átha Cliath: geimhrí
cineálta agus samhraí fionnuara. Ní bhíonn teochtanna as cuimse ann. Ní thiteann
móran báistí i mBaile Átha Cliath i gcomparáid le codanna eile den tír mar
gheall ar a shuíomh (in oirthear na tíre, faoi scáth shléibhte Chill Mhantáin.
Is í 8 °C (46.4 °F) an mheánteocht i mí Eanáir agus is í 20 °C (68 °F) an
mheánteocht i mí Iúil. Is iad Bealtaine agus Meitheamh na míonna is grianmhara:
meán de 6 uair an chloig de sholas na gréine in aghaidh an lae. Is í mí na
Nollag an mhí is fliche le 76mm báistí agus is í mí Feabhra an mhí is tirime le
50mm báistí.

Is é Baile Átha Cliath an fócas de gréasán bóthair na hÉireann. Tá an
mótarbhealach M50 ann chun ceangal a dhéanamh idir bóithre náisiúnta agus
áiteanna eile na tíre. Ritheann an M50 timpeall na cathrach, sa deisceart, san
iarthar agus sa tuaisceart. Freisin, ceanglaíonn sé Calafort Átha Cliath agus
Aerfort Bhaile Átha Cliath le chéile.

Tá córas iompair iontach sa chathair. Oibríonn Bus Átha Cliath breis is 200
bealach ar fud na cathrach agus tá Bus Éireann bunaithe ag Busáras i lár na
cathrach freisin. Taistlíonn busanna BÉ go gach cearn den tír, gach lá.

Is iad Stáisiún Heuston agus Stáisiún Uí Chonghaile na príomhstáisiúin sa Bhaile
Átha Cliath.

Is córas Tram é an Luas, a eagraíonn Veolia Transport. Tá dhá slí Luas ann i
láthair na huaire, ceann amháin ó Faiche Stiabhna go Gleann Bhríde (an líne
glas) agus ceann eile ó Teach Sagard nó Tamhlacht go hIosta na Rinne (an líne
dearg). Anois, níl stáisiún ann atá suite ar an dá línte ach tá pleananna ann
chun an staid sin a athrú.

Is i mBaile Átha Cliath atá an chuid is mó de ceanncheathrúna na n-eagraíochtaí
spóirt suite. Tá Cumann Lúthchleas Gael lonnaithe i bPáirc an Chrócaigh, staid
mór 82,500 suíochán gar do Dhroim Conrach. Tá an pháirc ar an 3ú staid is mó san
Eoraip, tar éis Nou Camp Bharcelona agus Wembley Shasana. Imrítear cluichí móra
peile agus iománaíochta sa staid i rith an tsamhraidh agus ar Lá Fhéile Pádraig.

Imríonn foirne iomána agus pheile Bhaile Átha Cliath an chuid is mó dá gcluichí
baile sraithe agus craoibhe i bPáirc Parnell, fód dúchais CLG sa chontae i
nDomhnach Cearna.

Imríonn foireann rugbaí náisiúnta na hÉireann agus foireann sacair Phoblacht na
hÉireann sa Staidiam Aviva.

Tá cúig chlub sacair as Áth Cliath atá páirteach sa League of Ireland. Tá
Bohemians F.C. lonnaithe i mBaile Phib, áit ina bhfuil a pháirc bhaile Páirc
Cnocán Uí Dhálaigh suite. Imríonn Shamrock Rovers a gcluichí baile sa Staid
Thamhlachta in iardheisceart na cathrach. In Inse Chór atá St Patrick's Athletic
F.C. lonnaithe, le ceannceathrú acu ag Páirc Richmond. Tá cumann de chuid an
Choláiste Ollscoile chomh maith, agus cluichí baile á imirt acu i mBabhla na
hollscoile. Imríonn Shelbourne i bPáirc an Tulcha i Droim Conrach.

Tá stair fhada ag an turasóireacht sa chathair. Tagann an líon is mó turasóirí ó
Mheiriceá agus ó Shasana agus cé gur laghdaigh na huimhreacha as Meiriceá tar
éis [9/11], tá siad ag méadú arís de réir figiúir ó Fáilte Ireland. Tugtar
"baile na míle fáilte" air. Tá na mílte eolairí le fáil ar an idirlín, mar
shampla Comhairle Chathrach Bhaile Átha Cliath. Mar gheall ar an doineann sa
Gheimhridh, tagann an chuid is mó de na turasóirí sa Samhradh agus le linn na
bhféilte, mar shampla Lá 'le Pádraig.

Tá cineál ar leith Gaeilge á labhairt i mBaile Átha Cliath. Tá 31 gaelscoil agus
8 ngaelcholáiste sa chathair, agus 10,469 dalta ag freastal orthu. Tá trí
stáisiún raidió á chraoladh trí mheán na Gaeilge ar fud na cathrach chomh maith,
mar atá Raidió na Life, Raidió Rí-Rá agus Raidió na Gaeltachta. Tá príomhoifig
Chonradh na Gaeilge lonnaithe ar Shráid Fhearchair i ndeisceart na cathrach.

Is í Gaeltacht na Mí an Ghaeltacht is giorra don chathair, agus í 55 ciliméadar
(34 míle) siar ó thuaidh ón chathair.



https://ga.wikipedia.org/wiki/An_Bhrasa%C3%ADl

Tír i Meiriceá Theas í an Bhrasaíl (Poblacht Chónaidhmitheach na Brasaíle, go
hoifigiúil). Is í an tír is mó in ilchríoch Mheiriceá Theas, agus í ag clúdach
réimse ollmhór talún idir shléibhte na nAindéas agus an tAigéan Atlantach. Tá
timpeall 180 milliún duine ina gcónaí sa Bhrasaíl. Ritheann Abhainn na hAmasóine
trí thuaisceart na tíre, agus tá a habhantrach ar ceann de na réigiúin is
tábhachtaí ar domhan ó thaobh na bithéagsúlachta de, chomh maith le tábhacht na
gcoillte don atmaisféar. Is í Brasília príomhchathair na tíre, ach is iad São
Paulo agus Rio de Janeiro na cathracha is mó sa tír.

Tá daoine sa tír le breis agus 6,000 bliain, ach ní raibh trácht uirthi sa stair
go dtí gur tháinig taiscéalaithe Portaingéalacha i dtír inti sa bhliain 1500,
agus iad faoi cheannas Pedro Álvares Cabral. Chuir Portaingéalaigh fúthu sa tír
agus ghearr siad an t-adhmad. Bhí an-tóir acu ar adhmad as an gcrann brasaíle,
agus deirtear gur ainmníodh an tír as an adhmad sin. Tá an tuairim ag roinnt
daoine áfach gur ainmníodh an tír as an oileán samhalta Uíbh Bhreasail, a bhí
ann de réir finscéalta na nGael, áit éigin amuigh san fharraige mhór taobh thiar
d'Éirinn. Chuaigh an siúcra i dtábhacht mar bharra de réir a chéile, agus tugadh
na sluaite sclábhaithe as an Afraic chun na Brasaíle ar mhaithe le saothrú na
talún.

Bhunaigh na Portaingéalaigh an chéad chathair sheasta, São Vicente, sa Bhrasaíl
sa bhliain 1531. Trí bliana ina dhiaidh sin, roinn Eoin a Trí, rí na
Portaingéile, cósta na Brasaíle ina "chaptaenachtaí", trí cheann déag acu ar
fad, agus bhronn sé gach captaenacht ar dhuine uasal éigin, le go rialódh sé í
mar fheod príobháideach. De réir a chéile, áfach, d'iompaigh sé amach nach raibh
ag éirí leis an bpolasaí seo, agus sa deireadh, bhain an rí na captaenachtaí ar
ais de na glacadóirí. Ansin, bhunaigh sé trí choilíneacht mhóra - Maranhão, Grão
Pará, agus an Bhrasaíl. Bhí gach coilíneacht á rialú ag a gobharnóir ginearálta
féin, agus mionghobharnóirí i gceannas ar na captaenachtaí a bhí ann roimhe seo.

Rinne cumhachtaí coilíneacha eile cúpla iarracht cúngú ar thailte na
Portaingéile sa Bhrasaíl. Sna 1550idí, bhunaigh na Francaigh coilíneacht na
Fraince Antartaí (France Antarctique) san áit a bhfuil Rio de Janeiro inniu, ach
ní raibh teacht aniar ar bith sa choilíneacht. Ghabh na Portaingéalaigh an
Fhrainc Antartach sa bhliain 1567 agus chuir siad cathair dá gcuid féin ar bun
ansin.

Sa bhliain 1580, chuaigh an Phortaingéil agus an Spáinn in aontas pearsanta faoi
aon rí amháin, nuair a cailleadh Sebastião, Rí na Portaingéile, gan oidhre nó
ríchomharba a fhágáil ina dhiaidh. Bhí an fhadhb ag dul leis an aontas seo ná go
bhfuair na Portaingéalaigh trioblóidí leis na hOllannaigh, arbh iad sean-naimhde
na Spáinneach iad. Roimhe sin, bhí an caidreamh idir an Phortaingéil agus an
Ollainn cairdiúil go maith, agus iad ag déanamh an-trádála le chéile. Tháinig
deireadh leis seo, agus d'fhorghabh na hOllannaigh cuid mhór de choilíneachtaí
na Portaingéile sa Chian-Oirthear. D'fhéach siad, fiú, an Bhrasaíl a sciobadh ó
na Portaingéalaigh. Ghabh Jacob Willekens agus Piet Hein Bahia, príomhchathair
na gcoilíneachtaí Portaingéalacha i Meiriceá Theas, sa bhliain 1624. Sheol fórsa
millteanach Spáinneach go Bahia le ruaigeadh a chur ar na hionróirí, ach má
chuir féin, tháinig siad ar ais sa bhliain 1630. Bhunaigh na hOllannaigh
coilíneacht i bPernambuco agus thosaigh siad ag sealbhú tailte Portaingéalacha
timpeall na háite.

Sa bhliain 1640, fuair na Portaingéalaigh dealú ón Spáinn arís, agus ocht
mbliana ina dhiaidh sin, d'fhorghabh siad Luanda, an cuan trádála san Afraic
trína bhfaigheadh Pernambuco an chuid ba mhó de na daoir. Bhí trádáil na ndaor
faoi smacht na bPortaingéalach anois, agus ó bhí coilíneacht Pernambuco ag brath
ar na daoir Afracánacha leis an gcána siúcra a shaothrú, fuair na hOllannaigh
ansin iad féin i gcruachás eacnamaíochta. Ní raibh suim ag lucht rialtais na
hÍsiltíre i gcoilíneacht nach raibh airgead ag teacht aisti a thuilleadh, agus
sa bhliain 1662, dhíol siad iarsmaí na coilíneachta leis an bPortaingéil. Na
hOllannaigh a bhí ina gcónaí ansin, bhog siad go dtí coilíneachtaí eile na
hÍsiltíre.

Bhí an Bhrasaíl á fairsingiú siar, agus cathracha nua á mbunú i bhfad isteach ón
gcósta, go háirithe Manaus, a tháinig ar an bhfód sa bhliain 1674. Bhí páirt
lárnach ag São Paulo san fhairsingiú seo. Bhunaigh na hÍosánaigh Misinéireacht
Naomh Póil sa bhliain 1532, agus d'fhás cathair timpeall an stáisiúin
mhisinéireachta - São Paulo. Lucht trádála daor ba mhó a shocraigh síos i São
Paulo, agus iad ag eagrú bandeiras nó cineál díormaí paraimíleata le breith ar
na daoir Afracánacha a d'éalaigh ó na coilíneachtaí agus le troid a chur ar na
bundúchasaigh. Ba mhinic a rinne na bandeirantes - na saighdiúirí paraimíleata -
an-ródach orthu siúd.

Ní raibh an Eaglais sásta leis an dóigh a raibh na bandeirantes - baill na
mbandeiras - ag rith damhsa sna cúlriasca, nó choisc an Pápa sa bhliain 1640 an
daorthrádáil leis na bundúchasaigh Mheiriceánacha. Ní raibh an toirmeasc seo
inchurtha i bhfeidhm, áfach. A mhalairt ar fad, b'éigean do na hÍosánaigh éalú ó
São Paulo agus ó chúpla cathair eile, nó bhí an oiread sin feirge ar na
bandeirantes le haon duine a raibh baint ar bith aige leis an Eaglais.

Sa bhliain 1680, bhunaigh na Portaingéalaigh coilíneacht nua, Colônia do
Sacramento, in aice le Buenos Aires. Ní raibh na bandeirantes féin ábalta an
choilíneacht seo a chosaint ar na Spáinnigh. Bhí an choilíneacht ag dul ón
bPortaingéil go dtí an Spáinn agus ar ais, agus muintir an dá thaobh ag cur
fúthu ansin. Sa bhliain 1724, bhunaigh na Spáinnigh cathair Montevideo ansin, ar
imeall an áitribh Phortaingéalaigh.

Sna blianta 1756-63 bhí Cogadh na Seacht mBliana á fhearadh ag an Spáinn agus ag
an bPortaingéil ar a chéile, agus bhí Colônia do Sacramento ina cnámh spairne
arís, beag beann ar Chonradh Mhaidrid. Le fírinne, bhí Colônia ag dul ón Spáinn
go dtí an Phortaingéil agus ar ais ó sin. Níor tháinig deireadh le tionlacan na
n-óinseach seo roimh na 1820idí, nuair a gaireadh poblacht neamhspleách,
Poblacht Oirthearach Uragua, de Colônia.

Sa bhliain 1808, rinne Napoléon ionradh ar an bPortaingéil. Ansin, b'éigean don
Rí Eoin (João) agus rítheaghlach na tíre ar fad teitheadh go dtí an Bhrasaíl.
Chuir Eoin agus a chúirt fúthu i Rio de Janeiro, agus ó bhí sé an-fhonnmhar
sochaí na Brasaíle a fhorbairt is a fheabhsú, bhí muintir na coilíneachta breá
sásta leis mar Rí. Mhaolaigh dearcadh forásach Eoin ar an radacachas sa
Bhrasaíl. Bhí cuid mhór de bhunadh na tíre den bharúil go raibh an Bhrasaíl ag
fáil a cirt ó Eoin. Ní raibh sé ag déanamh éagóra ar mhuintir na coilíneachta ná
ag glacadh buntáiste orthu.

Bhain Eoin an Bhrasaíl amach i Mí Eanáir 1808. A thúisce is a bhí sé socraithe
thall ansin, chrom sé ar na leasuithe sóisialta a chur i ngníomh. Chuir sé
deireadh leis na monaplachtaí trádála agus bhunaigh sé an chéad bhanc sa
Bhrasaíl. Faoin am céanna, tháinig an chéad nuachtán i gcló sa Bhrasaíl, Gazeta
do Rio de Janeiro. Chuir Eoin feabhas mór ar an oideachas, nó bhunaigh sé
scoileanna nua. Tháinig borradh mór ar thrádáil na Brasaíle le Sasana, agus
bronnadh cearta eistíre ar na trádálaithe Sasanacha sa Bhrasaíl - is é sin, dá
ndéanfadh duine acu coir nó míghníomh sa Bhrasaíl, chaithfeá dlí Shasana a chur
air, seachas dlí na Brasaíle.

Sa bhliain 1815, hardaíodh an Bhrasaíl ar aon leibhéal leis an bPortaingéil
taobh istigh den ríocht. Tugadh Ríocht Aontaithe na Portaingéile, na Brasaíle
agus na nAlgarves (Reino Unido de Portugal, Brasil e Algarves) ar an ríocht seo
anois. Faoin am seo, áfach, tháinig deireadh le tíorántacht Napoléon sa
Phortaingéil, agus muintir na tíre sin ag éileamh ar an rí filleadh abhaile.
Ansin, d'éirigh na Brasaíligh buartha faoi thodhchaí a dtíre agus faoin stádas a
bheadh acu sa mhonarcacht aontaithe feasta, dá rachadh Eoin ar ais go dtí an
mháthairthír.

Sa bhliain 1820, phléasc réabhlóid amach sa Phortaingéil. Chuir na
Portaingéalaigh deireadh leis an monarcacht absalóideach a bhí i bhfeidhm go dtí
sin, agus d'achtaigh siad bunreacht a chuir srianta cúnga le cumhacht an rí.
Chaithfeadh Eoin filleadh abhaile anois le hiarsmaí a chumhachta a shábháil sa
Phortaingéil. D'fhág sé a mhac Peadar, nó Dom Pedro, i Rio de Janeiro mar fhear
ionaid. Ní raibh i bPeadar ach fear óg san am.

Is follasach nár thaithin an chaint seo leis na Brasaíligh. D'iarr siad ar
Pheadar fanacht sa Bhrasaíl agus an tír a chosaint ar éilimh na bPortaingéalach.
Is é an freagra a fuair siad ná fico - "fanfaidh mé". Anois, chuaigh Peadar i
gceannas ar na Brasaíligh ag cur catha ar son na saoirse. Ar an 7 Meán Fómhair
1822, d'fhógair Peadar chois Abhainn Ipiranga gur tír neamhspleách a bheadh sa
Bhrasaíl feasta. Is iad na focail a labhair sé, de réir an mhiotais thírghráúil,
ná Independência ou Morte! - an neamhspleáchas nó an bás! Chuir an forógra seo -
an Gháir ó Ipiranga - tús leis an troid ar son na saoirse. Le cuidiú na
Sasanach, chloígh na trúpaí Brasaíleacha iarsmaí an gharastúin Phortaingéalaigh
i rith na bliana 1823. Bhí stát nua bunaithe anois - Impireacht na Brasaíle, nó
Império do Brasil.

Bhí ceist Uragua (Banda Oriental, nó Colônia do Sacramento) le socrú go fóill.
Ar dtús, gaireadh cúige Brasaíleach de Colônia. Sa bhliain 1825, ámh, d'éirigh
muintir an chúige amach le cuidiú ón Airgintín (nó "Cúigí Aontaithe Río de la
Plata", mar a thugtaí ar an Airgintín san am seo). Chuir an Bhrasaíl agus an
Airgintín cogadh i ndiaidh cogaidh ar a chéile faoin gcúige, ach mar is léir
dúinn inniu, ní bhfuair ceachtar acu é sa deireadh. Sa bhliain 1828, bhain an
tír amach neamhspleáchas mar Phoblacht Oirthearach Uragua, República Oriental de
Uruguay.

Chaith Peadar Óg beagnach leathchéad bliain ag rialú na Brasaíle. Tríd is tríd,
ní mór a rá go raibh an saol ní b'fhearr sa Bhrasaíl san am ná i dtíortha eile
Mheiriceá Theas. Bhí síocháin, suaimhneas agus seasmhacht ag baint le rialtas
Pheadair, nuair a bhí an chuid eile den ilchríoch á rialú ag caudillos
gearrshaolacha. Bhí iarsmaí na gceannairceoirí ag éirí amach in áiteanna: sa
bhliain 1841 i Maranhão, sa bhliain 1842 i Minas Gerais agus i São Paulo, agus
bhí muintir Rio Grande do Sul ag dul chun cearmansaíochta ar an rialtas ón
mbliain 1836 anuas. B'é an Ginearál Luís Alves de Lima e Silva a chloígh na
ceannaircí seo, agus bhronn an tImpire diúcacht ar an nGinearál lena bhuíochas a
chur in iúl.

Sna blianta 1864-70, d'éirigh ina chogadh - Cogadh na Trípháirtíochta - idir
Paragua ó thaobh amháin de agus an Bhrasaíl, an Airgintín agus Uragua ón taobh
eile de. Ar chrann na mBrasaíleach a thit sé an chuid ba mhó de na trúpaí a
sholáthar. Chuir na Paraguaigh troid éadóchasach ar na naimhde, ach sa deireadh,
maraíodh Francisco López, deachtóir Pharagua, i gcath Cerro Corá i Márta 1870.
D'fhan na trúpaí Brasaíleacha i bParagua go dtí an bhliain 1875, nuair a síníodh
conradh na síochána. Fuair an Bhrasaíl críocha thuaidh Pharagua in éiric an
chogaidh.

San am seo, bhí borradh maith ag teacht faoi gheilleagar na Brasaíle. Bhí
tráchtearraí nua á n-easpórtáil i mbreis ar an tobac agus ar an siúcra, cosúil
leis an mairteoil, an caife agus an cúitiúc (amhábhar an rubair). Thosaigh an
tionsclaíocht ag forbairt, agus nuair a bunaíodh Banc Ceannais don Bhrasaíl,
tháinig lucht infheistíochta ón gcoigríoch le hairgead a shuncáil i ngnóthais
Bhrasaíleacha.

B'é Prudente de Morais Barros a tháinig i gcomharbas ar Peixoto. B'eisean an
chéad Uachtarán nach raibh ina fhear míleata. Dlíodóir a bhí ann, agus b'as São
Paulo dó, an cúige a d'éirigh saibhir ar an gcaife, Sna blianta 1889-1930, bhí
an tír á rialú ag an "gcaife le bainne", nó café com leite as Portaingéilis. B'é
Stát São Paulo an caife, agus b'é Stát Minas Gerais an bainne, nó b'é an
t-eallach an fhoinse ioncaim ba tábhachtaí ansin. Ní raibh an tionchar céanna ag
na cúigí eile ar pholaitíocht na tíre, nó b'é Epitácio Pessoa (ina Uachtarán sna
blianta 1919-1922) an t-aon Uachtarán amháin a vótáladh isteach sna blianta sin
nárbh as ceann den dá stát sin dó. B'as stát Paraíba do Pessoa.

Sa bhliain 1896, d'éirigh seict mhílaoiseach amach in aghaidh na n-údarás san
iargúltacht i Stát Bahia. Cupla bliain roimhe sin, shocraigh an tseict seo -
timpeall ar dheich míle duine ar fad - síos i gCanudos i mBahia faoi cheannas an
"fháidh" Antônio Conselheiro, nó "Antoine na Dea-Chomhairle". Bhí pobal Canudos
ábalta trí ionsaí armtha a chosc, ach sa bhliain 1897, chuaigh ocht míle
saighdiúir ar fad go Canudos leis an bpobal a chloí. D'imshuigh na saighdiúirí
Canudos, ach b'éigean dóibh an pobal a choinneáil faoi léigear mí i ndiaidh
míosa leis an misneach a bhaint de na fíréin fhanaiceacha seo. Níos deireanaí,
scríobh Euclides da Cunha aiste staire agus socheolaíochta faoi imeachtaí
Canudos Os Sertões. Lenár linn féin, bhreac Mario Vargas Llosa síos an t-úrscéal
La Guerra del Fin del Mundo ("Cogadh Dheireadh an Domhain", nó "Cogadh na
gCríoch Déanach") faoi imeachtaí an éirí amach seo.

Ní raibh Vargas foighneach ná fulangach i leith na heite clé, áfach. Bhí a chuid
saighdiúirí ag déanamh géarleanúna ar an bpríomhpháirtí clé, Aliança Libertadora
Nacional (Comhghuaillíocht Fhuascailte an Náisiúin). Faoi dheireadh na bliana
1935, d'éirigh an eite chlé amach in áiteanna, ach ní raibh gar ann. Mar is
iondúil ag ócáidí den chineál seo, níor éirigh leis an réabhlóid, ach spreag an
cheannairc an deachtóir chun srianta ní ba déine ná roimhe sin a chur leis an
bhfreasúra polaitiúil. D'fhógair Vargas éigeandáil, agus leis na cumhachtaí a
bhí aige de réir na ndlíthe éigeandála, rinne na fórsaí slándála ciolar chiot
den eite chlé. Is iomaí gníomhaí polaitiúil clé a maraíodh, a céasadh nó a
caitheadh i dtóin phríosúin gan phróis chuí an dlí.

Cé go raibh Vargas ag rialú na tíre mar a bheadh deachtóir ann, bhí sé, de réir
na tuisceana a bhí ag saol polaitiúil na tíre, leis an gcumhacht a fhágáil uaidh
i ndiaidh an chéad toghchán eile. I Mí na Samhna 1937, chinn Vargas ar an
gcumhacht a choinneáil aige féin beag beann ar thoil na cosmhuintire. Le cuidiú
na fórsaí armtha, scoir sé an pharlaimint , chuir sé na toghcháin ar fionraí
agus bhunaigh sé "An Stát Nua" - O Estado Novo - a bhí cosúil go leor le
deachtóireachtaí comhaimseartha na hEorpa. Choisc sé na páirtithe polaitiúla
freisin.

B'í an mheánaicme a bhí ina crann taca don "Stát Nua". Ón taobh eile de, bhí
lucht saibhir gnó an chaife agus an bhainne sách criticiúil ina leith. Cé go
raibh an frith-Chumannachas fite fuaite le deachtóireacht Vargas, b'iad na
hIntegralistas - baill den pháirtí úd Ação Integralista Brasileira; cineál
gluaiseacht fhaisisteach a bhí iontu - an t-aon dream a d'éirigh amach in
aghaidh an Stáit Nua. I Mí Bealtaine 1938, d'ionsaigh siad Áras an Uachtaráin,
ach sa deireadh, chloígh na saighdiúirí iad.

Is deacair a rá, an stát "Faisisteach" a bhí i gceist leis an Estado Novo. B'iad
na hIntegralistas an dream ba mhó a bhí cosúil leis na Faisistigh i mBrasaíl a
linne, ach mar a chonaic muid, cé go raibh sé sásta a leas féin a bhaint astu in
aghaidh na gCumannach, ní raibh Vargas faoi shotal ar bith dóibh nuair a tháinig
an scéal go cnámh na huillinne. Ón taobh eile de, is léir go raibh Vargas ina
thuathghríosóir mór cosúil le Hitler, agus go raibh sé ag cur an-bhéim ar leas
na bhfórsaí armtha agus ar an téisclim chogaidh. Ar ndóigh, bhí na nuachtáin
faoi chois ag an gcinsireacht, agus ní raibh mórán cead cainte ag aon duine nach
raibh ródhoirte do Vargas.

Nuair a ghlac an Bhrasaíl páirt sa chogadh in aghaidh na Naitsithe, tháinig
athrú ar atmaisféar polaitiúil na tíre, agus an eite chlé ag dul i dtreise.
Tapadóir go smior a bhí i Vargas, agus ní raibh sé rómhall ag iarraidh an deis
áirithe seo a thapú ach an oiread. Chuir sé cuma na heite clé air féin agus
thosaigh sé ag tabhairt isteach d'éilimh an lucht oibre. Cheadaigh sé na
ceardchumainn agus na páirtithe polaitiúla, ach san am céanna, bhunaigh sé
páirtí clé dá chuid féin le vótaí an lucht oibre a cheapadh, mar atá, Partido
Trabalhista Brasileiro, Páirtí Lucht Oibre na Brasaíle. Ní páirtí radacach a bhí
ann, ar ndóigh - bhí sé múnlaithe ar Pháirtí an Lucht Oibre i Sasana. Bhí Vargas
sásta, áfach, geimhle a bhaint den eite chlé radacach féin, nó sa bhliain 1945,
scaoileadh saor le Luís Carlos Prestes, cathaoirleach an Pháirtí Chumannaigh, a
bhí i dtóin an phríosúin le fada. Le fírinne, is beag buíochas a ghlac Prestes
le Vargas as a shaoirse nua, nó idir an dá linn, bhí bean chéile Prestes, bean
Ghiúdach darbh ainm Olga Benário, ruaigthe go dtí an Ghearmáin, áit ar tachtadh
le gás í i gceann de champaí báis an Uilelosctha.

Is í Brasília an phríomhchathair. De réir bhunreacht na bliana 1988, is poblacht
dhaonlathach ionadaíoch chónascach uachtaráin í an Bhrasaíl. Is é an tUachtarán
ceann an rialtais agus an stáit, agus córas ilpháirtithe i bhfeidhm leis an
tsaoirse pholaitiúil a chinntiú do na saoránaigh.



https://ga.wikipedia.org/wiki/An_India

Is tír í an India (nó Poblacht na hIndia, nó an Ind agus Poblacht na hInde go
minic sa Ghaeilge) i ndeisceart na hÁise. Is í an seachtú tír ar domhain ó
thaobh achair de agus an dara tír ó thaobh daonra. Is í an daonlathas is mó ar
domhain. Tá imeallbhord 7,517 ciliméadar ag an tír ar an Muir Arabach, ar an
Aigéan Indiach agus ar Bhá Beangál. Tá sí teorainn ar theorainn leis an
bPacastáin, leis an Sín, le Neipeal, leis an mBútain, leis an mBanglaidéis agus
le Maenmar. Tá oileán Shrí Lanca suite amach ó chósta oirdheisceart na hIndia.

Aithníodh fo-ilchríoch na hIndia ó thaobh saibhris tradála agus saibhris
cultúrtha ar feadh i bhfad. Is ann a bhí sibhialtacht ghleann na hIondúise
lonnaithe agus is réigiún bhealaí trádala stairiúla agus impireachtaí stairiúil
í freisin. Tháinig ceithre reiligiún mór ón fo-ilchríoch - an Hiondúchas, an
Búdachas, an Séanachas agus an Sicheachas agus tháinig an Sorastrachas, an
Giúdachas, an Chríostaíocht agus an tIoslam roimh 1000AD. Diaidh ar ndiaidh ón
18ú aois amach, nascghabh Comhlacht na hIndiacha Thoir an fo-ilchríoch agus ba
choilíneacht na Ríochta Aontaithe í ó lár an 19ú aois. Bhain an India a
neamhspleáchas amach sa bhliain 1947 tar éis fheachtas neamhspleáchais ina
fheictear seasamh neamhfhoréigneach go forleathan.

Is poblacht í an India le 29 stát agus seacht gcríoch aontais inti, agus tá
córas parlaiminteach ar bun sa tír. Bhí an 12ú geilleagar is mó ag an India sa
bhliain 2008. Cé go bhfuil geilleagar láidir eascarthach ag an tír, tá an
bochtanas, an neamhlitearthacht, an galar agus easpa bia fós ann mar fhadhbanna
mhóra. Is stát iolraíoch ilteangach ileitneach í an India sa lá atá inniu ann.

Tagann an t-ainm "an India" ón Iondúis, atá díorthaithe ón fhocal
Sean-Pheirseach Hindu, ón Sanskrit Sindlu, an t-ainm stairiúil áitiúil d'abhainn
na hIondúise. Thug na sean-Ghréigigh Indoi (Ινδοί) (pobal na hIondúise) ar na
hIndiaigh. Tugtar "Bharat" ar an India freisin, i mbunreacht na hIndia agus i
teangacha na tíre. Tá an stádas céanna ag an da fhocal. Tagann Bharat ó ainm an
rí finscéalach Bharata i miotaseolaíocht na hIndia.

Tá 22 teanga oifigiúil ag an India, is iad an Hiondúis agus Béarla na
príomhtheangacha atá in úsáid ag an rialtas láir.

San 18ú haois bhí faill ag an bhFrainc ar smacht a fháil ar réimse maith den
India. Má theip orthu é sin a dhéanamh ní de cheal dúthrachta agus misnigh é;
arís agus arís eile chuaigh a gcuid arm i ngleic le reisimintí na Breataine,
agus d’éirigh leo limistéar beag a choinneáil acu féin siar ó dheas ó Mhadras
(Chennai) i dTamil Nadu. Anois tá timpeall 203,000 duine ann. Bhí na Francaigh i
bPondicherry le 300 bliain; níor thug siad uathu é go dtí an bhliain 1954.

Ba í a dteanga an rud ba mhó a d’fhág na Sasanaigh ina ndiaidh san India, agus
níor thaise do na Francaigh é: tá Fraincis á labhairt fós in Pondicherry, rud a
oireann go sármhaith don chuma atá ar an áit – na leaca pábhála, tithe
maiseacha, gairdíní deasa; cuid den tseanFhrainc a d’fhág an stair ina diaidh i
ndeisceart na hIndia. Tá clú ar na tithe itheacháin, agus clú freisin ar shaoire
na beorach; agus bíonn an Masquerade ar siúl i mí Mhárta agus mí Aibreán –
daoine in éide álainn agus i maisc ag rince trí na sráideanna le ceol cairdíní
agus trumpaí. Ní nach ionadh, déantar ceiliúradh freisin ar scrios an Bastille.
Tá an tseanIndia ann i gcónaí, ach go dti seo níor mhúch sí l’Inde française.



https://ga.wikipedia.org/wiki/Ceimic

Is í an cheimic an brainse eolaíochta a dhéanann taighde ar an damhna ar
leibhéal na n-adamh agus na móilíní. Is é is príomhábhar taighde don cheimic na
dúile ceimiceacha agus an dóigh a dtéann siad le chéile in imoibrithe le
comhdhúile ceimiceacha a dhéanamh.

Is gnách an "eolaíocht lárnach" a thabhairt ar an gceimic, nó ceanglaíonn sí dá
chéile na brainsí eile eolaíochta, is é sin, an fhisic, an bhitheolaíocht, an
mhíochaine agus an gheolaíocht. Is é is cúis leis an gcomhcheangal seo ná go
mbíonn fo-dhisciplíní na mbrainsí seo eolaíochta ag baint úsáide as coincheapa
de chuid na mbrainsí eile. Mar sampla, téann an cheimic fhisiceach i dtuilleamaí
na tuisceana atá ag an bhfisic ar an damhna ar leibhéal na n-adamh agus na
móilíní.

Is deacair a rá cathain a thosaigh stair na ceimice dáiríre. I measc na
gceimiceoirí is luaithe, is féidir na mná Bablónacha a bhí ag driogadh cumhrán a
lua. I bhfad roimhe sin, áfach, fuair na daoine amach go raibh ábhair áirithe
indóite agus ábhair eile dodhóite. Fórsa rúndiamhair ab ea an tine, a bhí in ann
ábhar a chlaochlú go hábhar eile, rud ba dhúspéis leis na daoine. Ba í an tine a
chabhraigh leis an duine iarann nó gloine a dhéanamh an chéad uair riamh. Nuair
a d'éirigh sé coitianta dearcadh ar an ór mar mhiotal luachmhar, chuir na daoine
suim san ailceimic. Is é is ailceimic ann ná na hiarrachtaí a rinneadh leis an
ór a dhéanamh go sintéiseach, gan é a bhaint as an talamh. Ní raibh i gceist
leis an ailceimic go fóill ach réamheolaíocht nó próta-eolaíocht, ach mar sin
féin, d'fhoghlaim agus d'fhorbair na hailceimiceoirí modhanna oibre a chuaigh
chun tairbhe na bhfíorcheimiceoirí i ndiaidh thréimhse na hailceimice.

D'aimsigh na hailceimiceoirí go leor próiseas ceimiceach, rud a chuidigh le
forbairt na ceimice nua-aimseartha. I gcaitheamh na staire, thréig na
hailceimiceoirí ab fhearr an rúndiamhracht agus na piseoga a bhí ag roinnt leis
an ailceimic, agus iad ag fáil eolais ar fhíornádúr an damhna, ionas gur tháinig
dearcadh ní b'eolaíochtúla chucu dá n-ainneoin. I measc rogha na
n-ailceimiceoirí, is fiú Geber, nó Abu Musa Jabir ibn Hayyan, agus Paracelsus,
nó Philippus Theophrastus Aureolus Bombastus von Hohenheim, a lua. Ba é Robert
Boyle, áfach, a d'oscail an geata ón ailceimic go dtí an cheimic. Léiriú maith
ar a dhearcadh is ea teideal an tsaothair ba tábhachtaí dár scríobh sé, mar atá,
The Skeptical Chymist, is é sin, An tAilceimiceoir Sceiptiúil. Mar sin féin, bhí
an Baoilleach ina ailceimiceoir i gcónaí. Ba é Antoine Laurent Lavoisier an
chéad cheimiceoir nua-aimseartha, ámh. B'eisean a leag amach Dlí Imchoimeádta na
Maise sa bhliain 1783, agus b'eisean ba thúisce a tháinig ar an tuiscint cheart
ar an dóchán mar phróiseas ceimiceach. Roimh a lá féin, chreid na heolaithe
gurbh ionann an dóchán agus an breosla a bheith ag tabhairt uaidh "flógastón",
dearcadh a bhí bunaithe, ar bhealach, ar an míthuiscint sheanársa gur cineál
damhna nó dúile atá sa teas. Thaispeáin Lavoisier nach amhlaidh a bhí, ach gurbh
é an rud a bhíonn ag titim amach le linn an dócháin ná go bhfuil an breosla ag
cumasc leis an ocsaigin.

Ceann de na dúile ceimiceacha ab ea an ocsaigin, agus thóg sé na blianta fada ar
na heolaithe na dúile go léir a aithint, a aonrú, a ainmniú agus a aicmiú. Ba
mhór an cuidiú san obair seo an tuiscint a tháinig chuig Dmitrí Meindeiléiv,
John Newlands, agus Lothar Meyer timpeall na bliana 1870 - is é sin, nuair a
ordaíodh na dúile ceimiceacha de réir a meáchan adamhach, go raibh na
saintréithe céanna á nochtadh go tráthrialta. D'oibrigh Meindiléiv amach an
chéad tábla peiriadach, agus na dúile curtha taobh le chéile de réir a meáchan
adamhach agus na saintréithe comhchosúla. Ó bhí an tábla seo mantach in
áiteanna, bhí Meindiléiv ábalta tuairim a thabhairt i dtaobh na ndúl a bhí ag
fanacht lena bhfionnachtain i gcónaí. Nuair a aonraíodh an chéad uair iad,
fíoraíodh a chuid tairngreachtaí.

Brainsí eile de chuid na ceimice is ea: an réaltcheimic, an cheimic
atmaisféarach, an innealtóireacht cheimiceach, an fhaisnéisíocht cheimiceach, an
leictriceimic, ceimic an chomhshaoil, an cheimic shreabhach, an gheocheimic, an
cheimic ghlas, stair na ceimice, eolaíocht na n-ábhar, ceimic na míochaine, an
bhitheolaíocht mhóilíneach, an nanaitheicneolaíocht, an cheimic
orgánaimhiotalach, an pheitriceimic, an chógaseolaíocht, an fhótaiceimic, an
fhíticeimic, an cheimic pholaiméarach, an cheimic soladstaide, an tsonaiceimic,
an cheimic fhormhóilíneach, an cheimic dhromchlach, agus an teirmiceimic.

Tá córas dian ainmníochta in úsáid ag na ceimiceoirí a cheadaíonn dóibh ainm
neamh-dhébhríoch a thabhairt ar gach comhdhúil cheimiceach. Mar shampla, i
gcomhdhúile neamhorgánacha, cuirtear -íd le hainm na dúile is leictridhiúltaí:

NO2 = dé-ocsaíd nítrigine. Anseo, is í an ocsaigin is leictridhiúltaí, agus dhá
adamh ocsaigine ceangailte d'aon adamh nítrigine amháin - mar sin, tugaimid
dé-ocsaíd nítrigine ar an gcomhdhúil seo.

SO3 = trí-ocsaíd sulfair. Anseo, arís, is í an ocsaigin is leictridhiúltaí, agus
trí adamh ocsaigine ceangailte le gach adamh sulfair - trí-ocsaíd sulfair a
thugtar ar an gcomhdhúil, mar sin.

OF2 = dé-fhluairíd ocsaigine. Is é an fluairín an t-aon dúil cheimiceach amháin
a sháraíonn an ocsaigin maidir le leictridhiúltacht, agus mar sin tugaimid
fluairíd ar an gceann seo.

In ainmníocht na n-ian coimpléascach, is gnách na lioganna a ainmniú ar dtús
agus an t-adamh lárnach a ainmniú ina dhiaidh sin. Cuirtear ó fada i ndeireadh
ainm na liogainne. Sa deireadh, tugtar uimhir ocsaídiúcháin an adaimh lárnaigh
le fios idir lúibíní:

AuCl4- = ian teitreaclóró-óráite (III). Ian coimpléascach, nó "slánaonad
comhordúcháin", is ea í an teitreaclóróráit, ina bhfuil ceithre ian clóiríde
ceanglaithe d'ian an óir a bhfuil an uimhir ocsaídiúcháin +3 aige. Mar sin,
tugaimid "teitreaclóró-óráit (III)" ar an ian seo.

SO42- = ian teatrocsósulfáite (VI). Ar ndóigh, is é an gnáth-ian sulfáite é, ach
is féidir an t-ainm córasach seo a thabhairt air freisin. Is í an uimhir
ocsaídiúcháin atá ag an sulfar san ian áirithe seo ná +6, agus is iain ocsaíde
iad na lioganna.

Is é an t-adamh (Gréigis άτομον ó ά: do- nó neamh- agus τομον: roinnte) aonad
bunaidh gach dúile ceimicí. Is as adaimh atá an damhna uile déanta. I ngach
adamh tá núicléas faoina lucht deimhneach i lár baill agus, mórthimpeall air
sin, leictreoin (nó leictreon) le lucht diúltach.

Is éard atá i ndúil cheimiceach ná substaint a bhfuil a cuid adamh go léir mar
an gcéanna ó thaobh líon na bprótón de. Cuirtear na dúile seo taobh le taobh i
dtábla a dtugtar an tábla peiriadach air. Ba é an t-eolaí Dmítrí Meindeiléiv a
chuir an chéad bhun leis an tábla peiriadach seo sa bhliain 1869.

Is éard is ian ann ná adamh nó móilín a bhfuil lucht leictreach aige. Má
dhéanann adamh nó móilín leictreon dá chuid a thabhairt uaidh, nó leictreon de
chuid adaimh nó móilín eile a ghlacadh chuige, ní bheidh sé neodrach a
thuilleadh. Beidh lucht leictreach aige - lucht diúltach, má fuair sé leictreon
ar iasacht, lucht deimhneach, má thug sé ceann uaidh. Is dual don dá chineál
lucht leictreach an cineál céanna a éaradh (a ruaigeadh uaidh) agus an cineál
eile a aomadh (a tharraingt chuige). Ina lán comhdhúl ceimiceach, tá an dá
chineál ian ann, agus iad curtha in aice a chéile sa chriostal ionas go bhfuil
gach ian timpeallaithe ag iain den chineál eile. Mar sin, coinníonn an fórsa
aomtha - an nasc ianach an criostal le chéile.

Sampla de chomhdhúil ianach é an gnáthshalann, is é sin, an chlóiríd sóidiam. Tá
an salann an-difriúil leis an dá dhúil a bhfuil sé comhdhéanta as, mar atá, an
clóirín agus an sóidiam. Gás buíghlas nó uaine é an clóirín a bhfuil boladh
láidir as, agus nimh atá ann don duine, nó oibríonn sé go tubaisteach ar na
scamhóga: níl tiúchan mór clóirín san aer análaithe de dhíth le héidéime
scamhógach a tharraingt ar an duine, is é sin, na scamhóga a líonadh le sreabh
nó leacht a thachtfaidh an t-othar. (Sin é an tuige, dála an scéil, gur baineadh
úsáid as an gclóirín mar ghás cogaidh - arm ceimiceach - sa Chéad Chogadh
Domhanda.) Maidir leis an sóidiam, is miotal alcaileach é - is é sin, miotal bog
atá chomh haraiciseach chun imoibriú a dhéanamh le substaintí eile is go
rachaidh sé trí thine san uisce. Má chuirtear clóirín agus sóidiam in aice le
chéile, imoibreoidh siad le chéile go fiáin fíochmhar le salann a dhéanamh.
Tabharfaidh gach adamh sóidiam aon leictreon amháin ar iasacht do cheann de na
hadaimh chlóirín, ionas go gcruthófar iain chlóiríde, Cl-, agus iain sóidiam,
Na+.

Nuair a dhóitear an miotal sóidiam Na+ i ngás clóirín Cl− fabhraítear clóiríd
sóidiam NaCl ( náthshalann neodrach).

Is éard is comhdhúil ann ná aon substaint cheimiceach a chruthaítear de thoradh
imoibriú ceimiceach ina n-aontaítear dhá dhúil éagsúla, nó níos mó, de réir
comhshuíomh seasta idir na dúile.

Tá an t-adamh ocsigin idir an dá adamh hidrigine, agus uillinn 104.45° eatarthu.

I gcomhdhúil cheimiceach, bíonn adaimh na ndúl éagsúil ceangailte lena chéile le
naisc cheimiceacha - ianacha nó chomhfhiúsacha.

Cuirtear coibhneas na ndúl agus struchtúr inmheánach na comhdhúile in iúl le
foirmlí éagsúla ceimiceacha.

Mar shámpla, tugann an fhoirmle seo a leanas d'uisce (H2O) le fios dúinn go
bhfuil uisce ina chomhdhúil agus go bhfuil dhá adamh hidrigine nasctha d'aon
adamh ocsaigine amháin.

Is éard is móilín ann ná an chuid is lú de dhúil nó de chomhdhúil is féidir a
bheith ann go neamhspleách.

Tugtar ceimic mhóilíneach nó fisic mhóilíneach ar na heolaíochtaí a bhaineann
leis an ábhar seo, ag brath ar chlaonadh an fhócais.

De réir Riail na nOchtréad bíonn claonadh in adaimh, agus iad ag imoibriú le
cheile, leictreoin a chailleadh, a ghnóthú nó a chomhroinnt ionas go mbeidh ocht
leictreon sna fithisí is seachtraí iontu.

Tá an damhna uile comhdhéanta d'adaimh nó de mhóilíní agus braitheann an staid
ina mbíonn siad ar fhuinneamh nó ar ghluaisne na gcáithníní (féach Teoiric
Chinéiteach an Damhna).

Bíonn na hathruithe staide seo inchúlaithe. I gcás an mhóilín H2O mar shampla,
is féidir na hathruithe seo a léiriú mar seo a leanas:

In athruithe ceimiceacha, tagann athruithe bunúsacha i bhfeidhm a athraíonn
damhnaí go damhnaí de ghné eile.

Thug an t-eolaí Max Planck Candaim ar na toirteanna fuinnimh a sheoltar ó
adaimh. Bíonn radaíochtaí agus miníochtaí éagsúla ag cineálacha éagsúla adaimh
agus bíonn méideanna éagsúla sna toirteanna fuinnimh a sheoltar uathu. Is
brainse í an Cheimic Chandamach den cheimic theoiriciúil. Cuireann sí an
Mheicnic Chandamach agus an Reimsetheoiric Chandamach i bhfeidhm ar cheisteanna
agus ar fhadhbanna na ceimice.

Cinntíodh ó thurgnaimh a rinne Robert Boyle (1627–1691), Antoine-Laurent de
Lavoisier agus John Dalton le linn an seachtú agus an t-ochtú aois déag go raibh
damhnaí rialaithe ag dlíthe áirithe.



https://ga.wikipedia.org/wiki/Albain

Is tír í Albain (Gaeilge na hAlban: Alba; Sacs-Bhéarla agus Béarla Gallda:
Scotland) a bhíodh ina ríocht neamhspleách tráth in iarthuaisceart na hEorpa
agus tá sí ar cheann de na ceithre náisiúin as a bhfuil an Ríocht Aontaithe
comhdhéanta. Is in Albain atá an trian ó thuaidh d'oileán na Breataine.

Ghlac Albain páirt in aontas pearsanta le Sasana sa bhliain 1603, nuair a
deineadh Séamus I Shasana de Séamus VI na hAlban. Tugadh aitheantas oifigiúil
don aontas 1 Bealtaine 1707 le Acht an Aontais 1707. Cuireadh deireadh le
Parlaimint na hAlban ar Márta 26, 1707. D'aontaigh an t-aontas seo an dá ríocht,
agus as seo tháinig Ríocht na Breataine Móire ar an saol, le Parlaimint nua
amháin suite i Westminster, Londain. D'fhan codanna áirithe d'institiúidí na
hAlban, go háirithe an córas dlí, mar a bhí. Níos déanaí thóg an stát seo seilbh
ar Éirinn, agus ón mbliain 1932 ar aghaidh is Tuaisceart Éireann a bhí sa stát
agus in ainm na Ríochta. Sa bhliain 1999, beagnach 300 bliain tar éis di a
bheith curtha ar ceal, vótáil pobal na hAlban chun parlaimint na tíre a
thabhairt le chéile arís, de réir Rialtais na Breataine, faoi Acht Alban 1998.
Tugadh cumhachtaí do Pharlaimint na hAlban an tír a riaradh i ngnéithe a
bhaineann le hAlbain amháin, agus níl ach cumhachtaí teoranta aici le cáin a
ardú.

Scoti a thugtaí ar na Gaeil i Laidin agus tar éis dóibh seilbh a ghlacadh ar
chuid d'iarthar na hAlban, agus nuair a tháinig tionchar na nGael i gceannas ar
an tír, ghlac siad an ainm Scoti, agus thug an Laidin Scotia uirthi, agus is
uaidh sin a thagann an t-ainm 'Scotland' sa Bhéarla.

Síolraíonn Banríon Eilís II na Ríochta Aontaithe, Ceann Stáit na Ríochta
Aontaithe, ó Rí Séamus VI na hAlban, an chéad mhonarc Albanach ar Rí freisin ar
Shasana é (Rí Séamus I Shasana ón mbliain 1603 ar aghaidh). Cé go bhfuil roinnt
conspóide fós i measc phobal na hAlban faoin dteideal a ghlac sí ag a corónú
(measann go leor in Albain gur chóir di, go loighciúil, Eilís I a thabhairt
uirthi féin) thug cúirteanna na hAlban ceart do Eilís II mar theideal oifigiúil.
Deir sí go leanfaidh monarcaí an traidisiún oird idirnáisiúnta sa todhchaí, a
thugann an riail, nuair a bhíonn monarc i réimeas i níos mó ná críoch spleách
amháin (nó i gcríocha neamhspleácha a aontaíonn le monarc amháin) agus ina
bhfuil malairt in uimhir an mhonarc leis an ainm céanna iontu, go n-úsáidfear an
uimhir is airde in aon cheann de na críocha go léir. (San aimsir atá thart, bhí
ríthe Albanacha-Sasanacha mar Shéamus VI/I agus Shéamus VII/II i réimeas thar
ríochtaí ar leith de réir dlí, agus mar sin d'úsáid siad an dá uimhir.)

Is ar thuaisceart oileán na Breataine atá Alba; thar theorainn ó dheas uaithi tá
Sasana. Tá cuid de mhórthír na Breataine inti, mar aon le roinnt grúpaí oileán,
ar nós Sealtainn, Inse Orc agus na hOileáin Siar. Trí rann tíreolaíochta agus
clocheolaíochta atá ar an mórthír: aduaidh aneas, is iad seo Garbhchríocha na
hAlban atá sléibhtiúil den chuid is mó, an Crios Lárnach nó an Ghalltacht
Meánach, atá íseal go maith, agus Árdáin an Deiscirt atá cnocach. Is sa Chrios
Lárnach a mhaireann formhór na ndaoine, agus is ann atá trí cinn de na sé
cathracha atá sa tír, mar atá Dún Éideann, Glaschú, agus Sruighle, mar aon le go
leor bailte móra eile. Tá an chuid is mó d'fhuíoll an daonra in Ísiltír an
Oirthuaiscirt, mar a bhfuil dhá cheann eile de na cathracha sin, mar atá Obar
Dheathain agus Dún Déagh. Fágann sin Inbhear Nis, atá san áit a mbuaileann
Abhainn Nis le Cuan Moireach, ar an scoilt idir Ardáin an Iarthuaiscirt agus na
Cairn Gorma.

Roinntear Albain i gcontaetha traidisiúnta, ach in 1889, nuair a cuireadh na
comhairlí contae ar bun, cuireadh beagán atheagair orthu mar go raibh cuid díobh
i mórán codanna, nó fiú ina smidiríní.

Nuair a bhí bolcánachas go beo in Labhaidh Thoir, 350 milliún bhliain ó shin,
bhí na carraigeacha ar a bhfuil Alba an lae inniu gar don Meánchiorcal, agus ba
chuid d'ollchríoch Pangaea a bhí tar éis teacht le chéile, .i. lean na plátaí
ilchríochacha a bhí i bPangaea ag teacht le chéile, agus tharla bualadh mór le
mór-roinn Gonduana.

Níor tháinig codanna thuaidh agus theas oileán na Breataine le chéile ach 76
milliún bliain roimh thosú an bholcánachais in Oirthear Labhaidh. Roimhe sin,
bhí Albain ar imeall mhór-roinne Laurentia, ina raibh Meiriceá Thuaidh agus an
Ghraonlainn freisin. Bhí Sasana agus an Bhreatain Bheag timpeall 40° níos sia ó
dheas, gar don Afraic agus do Mheiriceá Theas i mór roinn Gonduana. Go luath sa
tréimhse Ordaivíseach, timpeall 475 milliún bliain ó shin, dhruid Sasana agus an
Bhreatain Bheag, a bhí ar phláta Avalonia, amach ó Ghonduana agus chuadar ó
thuaidh i dtreo Laurentia. Thosaigh Aigéan Iapetus, a bhí idir an dá chríoch, ag
dúnadh. Faoi lár an Ré Siliúraigh, timpeall 420 milliún bliain ó shin, bhí
ceangal ag a imeall ar fad Snaidhme Iapetus, a leanann líne a ghluaiseann
soir-siar ó Chaolas Solway go Northumberland go garbh.

Nuair a thosaigh an ré bholcánach níos déanaí, timpeall 270 bliain ó shin, ba
chuid de Phangaea Albain fós, ach bhí sí i ndiaidh druideadh ó thuaidh. Bhí
Labhaidh Thoir timpeall 8° ó thuaidh. Lean Pangaea ag teacht le chéile, ionas go
raibh an t-aigéan is gaire, Aigéan Tethys, idir an Eoráise agus an Afraic.

Labhraíonn an daonra iomlán, nach mór, Béarla, cé go labhraíonn go leor
foirmeacha agus canúintí éagsúla d'Albainis (Scots) a bhfuil an-difríocht aige
le gnáth-Bhéarla caighdeánach na hAlban. Baineann timpeall 2% den daonra feidhm
as Gaeilge na hAlban nó "Gàidhlig" i ngnáthchúrsaí an lae, go príomha i
gceantair i dtuaisceart agus in iarthar na tíre. Tá Béarla maith ag na
Gaeilgeoirí seo ar fad.

Faoin am ar tháinig Séamus VI na hAlban i gcoróin i Sasana, ba í an Albainis, ar
a dtugtar "Scots" nó "Lallans" freisin as Béarla (ón bhfocal Lowlands,
machairí), a labhair seanchúirt agus seanpharlaimint na hAlban. B'as seanteanga
Anglacach a labhraítí i sean-ríocht Bernicia i Northumbria, a ghabh an ríocht
Briotánach Gododdin sa 6ú aois, agus a d'athraigh ainm a phríomháitrimh ó "Dún
Éideann" na Gaeilge go "Edinburgh", a tháinig an "Scots" seo.

Ba é Coinneach Mac Ailpín ar dtús a d'aontaigh ríocht na nGael agus na
gCruithneach in Albain, nuair a thóg sé coróin na gCruithneach sa bhliain 843
AD. Go stairiúil, ó aimsir Dáibhí I na hAlban (i bhí i réim idir na blianta
1124–1153) ar a laghad, bhí scoilt chultúrtha le sonrú in Albain - Ísiltír na
hAlban, arbh í Albainis, agus níos déanaí an Béarla, a príomhtheanga, agus
Garbhchríocha na hAlban arbh í Gaeilge na hAlban a príomhtheanga. Chuir sé seo
scoilt sa tír, agus sa stair bhí an Ísiltír faoi thionchair Shasana ní ba mhó:
bhí an Ísiltír níos oscailte do airm a d’ionsódh í ón deisceart, agus tháinig
daoine in Ísiltír na hAlban faoi thionchar Shasana níos láidre mar gheall ar a
ngaireacht le Sasana.

Ba ghné ar leith in Albain é córas na gclann. Imeasc na gclann cáiliúil tá Clann
Mhic Ghríogóir (MacGregor), Clann Mhic Dhónaill (MacDonald, Clann Mhic Cionnaith
(MacKenzie), Clann Mhic Aoidh (MacKay), Clann Mhic Leoid (MacLeod), Clann Mhic
Roibeard (Robertson) agus Clann Chambeul (Campbell).

Sa ré stairiúil, ghlac Ísiltír na hAlban sórt córais feodach tar éis Ghabháltais
na Normannach i Sasana, agus b'as clanna de bhunadh Normannach a síolraíodh
formhór na monarcaí tar éis circa 1100 AD. I measc na gclann seo bhí Clann
Stíobhard, Clann Brús, Clann Dubhghlas, Clann Porteous, agus Clann Muirí. Le
linn Chogadh na Saoirse in Albain (timpeall 1290 - 1363) d'éirigh muintir na
hAlban amach i gcoinne riail Shasana, den chéad uair, faoi cheannas an ridire
Uilleam Uallas, agus níos déanaí, faoi cheannas Roibeard Brús. Chloígh Bruce na
Sasanaigh ag Cath Bannockburn sa bhliain 1314.

Sa bhliain 1603 fuair Rí Séamus VI na hAlban coróin Shasana óna dhúchas, agus
ceapadh mar Rí Séamus I Shasana é. Dhruid Séamus go Londain agus níor fhill sé
ar Albain ach aon uair amháin. Sa bhliain 1707 shínigh Parlaimintí na hAlban
agus Shasana Conradh Aontais. Leis an gconradh a chur i bhfeidhm, bhí
parlaimintí Shasana agus na hAlban le dúnadh, agus a gcumhachtaí go léir le
haistriú go Parlaimint nua i Londain, a bheadh ansin mar Pharlaimint ar an
Ríocht Aontaithe. Cuireadh aontas custaim agus airgeadra ar bun, freisin.

Lean an scéal ar aghaidh mar seo go dtí Bealtaine sa bhliain 1999 nuair a
ghnóthaigh Albain parlaimint nua. Cé go raibh stádas parlaiminte náisiúnta ar
thír neamhspleách ag sean-pharlaimint na hAlban, níl riar ag an bparlaimint nua
ach i gcúrsaí intíre, mar go gcoinníonn Parlaimint na Ríochta Aontaithe
freagracht ar chosaint, chúrsaí idirnáisiúnta agus chúrsaí áirithe eile in
Albain.

Tá 32 roinn riaracháin in Albain. I gcaint na ndaoine, cuirtear síos fós ar 33
chontaetha traidisiúnta. Tá sé chathair in Albain go hoifigiúil, agus ón gceann
is mó anuas, is iad sin:

Coinníonn Albain a córas dleathach ar leith, bunaithe ar an dlí Rómhánach, agus
ina bhfuil gnéithe den dlí sibhialta agus den dlí comónta le sonrú. Tá sé
scríofa i dtéarmaí an aontais le Sasana go gcoinneofaí córais dhleathacha ar
leith. Baintear feidhm as abhcóidí, ar a dtugtar "advocates", agus bíonn na
breithimh céanna i gcásanna sibhialta agus i gcásanna coiriúla.

Tá córas oideachais dá cuid féin ag Albain freisin. Leag Acht an Aontachais síos
cearta na nOllscoileanna Albanacha, ach, níos tábhachtaí fós, ba í Albain an
chéad tír ó Sparta sa Ghréig chlasaiceach a chuir córas oideachais poiblí
ginearálta i bhfeidhm. Thosaigh sé seo leis an Acht Oideachais sa bhliain 1696,
agus bhí sé riachtanach do leanaí ó cuireadh Acht Oideachais 1872 i bhfeidhm.
Mar bharr air sin, ar feadh dhá chéad bliain, bhí céatadán níos airde de dhaonra
na hAlban tar éis oideachas a fháil ag leibhéil bunscoile, meánscoile agus tríú
leibhéal ná in aon tír eile san Eoraip. Thaispeáin na difríochtaí oideachais seo
iad féin ar a lán bealaí, ach go háirithe in uimhir na nAlbanach a ghlac ceannas
ina gcuid réimsí le linn na 18ú agus an 19ú aoiseanna.

Tógann daltaí scoile na hAlban scrúdaithe Higher seachas A-Levels Shasana. Chomh
maith leis sin tógann céim onóracha in ollscoil Albanach ceithre bhliain,
seachas trí bliana sa chuid eile den Ríocht Aontaithe. Tá na córais ollscoile i
gcuid de thíortha Chomhlathais na Náisiún (ar a dtugtaí Comhlathas na Breataine
cheana) bunaithe níos mó ar chóras na hAlban seachas mar atá ar cheann Shasana.

Tá gnéithe ar leith i gcóras baincéireachta na hAlban, freisin. Cé gurb é Banc
Shasana banc ceannais Rialtais na Ríochta Aontaithe, eisíonn trí bhanc chorprach
Albanach a nótaí bainc féin: (Bank of Scotland, Royal Bank of Scotland agus
Clydesdale Bank). Níl stádas dlíthairisceana i Sasana, sa Bhreatain Bheag ná i
dTuaisceart Éireann acusan (cé go n-úsáidtear timpeall na Breataine iad, go
háirithe i dTuaisceart Éireann, mar a eisíonn bainc na hÉireann a gcuid nótaí
bainc féin freisin). In Albain, níl stádas dlíthairisceana ag na nótaí seo ná ag
nótaí Bhainc Shasana, mar nach bhfuil cur síos orthu i ndlí na hAlban, ach
glactar go forleathan le nótaí na gceithre mbanc.

Tá an chuid eagrais spóirt náisiúnta sa tír, ar nós Conradh Peile na hAlban
(Scottish Football League), nó Aontas Rugbaí na hAlban (SRU). Tugann sé seo
toscaireacht neamhspleách don tír ag go leor imeachtaí idirnáisiúnta spóirt,
m.sh. sacar i gCorn Peile an Domhain. Ní féidir le hAlbain dul i gcomórtas sna
Cluichí Oilimpeacha go neamhspleách, ámh, agus más mian le haclaithe na hAlban
páirt a ghlacadh, bíonn orthu sin a dhéanamh mar pháirt de fhoireann na Ríochta
Aontaithe. Cuireann an tír foireann chuig Cluichí an Chomhlathais, ámh. Tá
coiste CLG in Albain mar CLG na hAlba. Tá sé mar chuid de Cumann Lúthchleas Gael
na Breataine.

Tá meáin chumarsáide ar leith in Albain seachas mar atá sa chuid eile den Ríocht
Aontaithe. Mar shampla, táirgeann sí páipéir nuachta ar nós The Daily Record
(príomh nuachtán pháipéir-cúng na hAlban) agus an dá phríomh nuachtán
pháipéir-leathain, The Herald bunaithe i nGlaschú, agus The Scotsman i nDún
Éideann. D’athraigh The Herald a ainm ó Glasgow Herald, chun aitheantas a fháil
mar pháipéar náisiúnta seachas mar cheann réigiúnach. I measc pháipéir an
Domhnaigh, tá an tablóideach Sunday Mail (foilsithe ag an Daily Record) agus an
Sunday Post, agus tá ceangal ag an Sunday Herald le The Herald agus ag Scotland
on Sunday le The Scotsman. Tá nuachtáin laethúla réigiúnacha ann freisin, mar
The Courier and Advertiser i nDún Déagh san oirthear, agus The Press and Journal
a chlúdaíonn Obar Dheathain agus tuaisceart na tíre.

Tá a cuid seirbhísí BBC féin ag Albain, mar shampla na stáisiúin náisiúnta
raidió, BBC Radio Scotland agus an tseirbhís i nGaeilge na hAlban, BBC Radio nan
Gàidheal. Tá roinnt mhaith stáisiún raidió BBC agus neamhspleácha freisin ar fud
na tíre. Mar aon leis an raidió, cuireann BBC Scotland dhá sheirbhís teilifíse
ar fáil. Táirgtear cuid mhaith de chraolacháin an BBC Scotland Television do
phobal na hAlban, ar nós cláir nuachta agus gnóthaí reatha, agus an opera
galúnaigh bunaithe i nGlaschú, River City, ach táirgítear cinn eile, ar nós
drámaí agus cláir ghrinn, do lucht féachana ar fud na Ríochta Aontaithe, agus
níos faide i gcéin. Tá difríocht freisin i gclúdach ar spóirt, mar go bhfuil a
sraitheanna sacair féin ag an tír, seachas cinn Shasana.

Tá trí stáisiún teilifíse neamhspleácha ag craoladh in Albain, (Scottish
Television, Grampian Television agus Border Television) freisin. Cé go rabhadar
neamhspleách cheana, is leis an gcomhlacht chéanna (The Scottish Media Group)
anois Scottish TV agus Grampian, agus is beag na difríochtaí eadarthu. Tá an
scéal níos casta ag "Border", mar go gcaitheann sé seirbhís a thabhairt do
áiteanna thar teorann i Sasana, chomh maith le hOileán Mhanann, agus tá
seirbhísí nuachta ar leith anois aige don dá thaobh den teorann. Tá an chuid is
mó de na craoltacháin neamhspleácha mar an gcéanna leo siúd i Sasana, sa
Bhreatain Bheag agus i dTuaisceart Éireann, lasmuigh de nuacht agus cúrsaí
reatha, spóirt, agus cláracha cultúrtha agus i nGaeilge na hAlban.

Tá réimse teangacha agus canúintí dá cuid féin ag Albain, freisin, rud a thugann
an chiall do mhuintir na hAlban gur náisiún iontu féin iad. Féach Albainis.

Tá feidhmeanna eaglais náisiúnta ag Eaglais na hAlban (ar a dtugtar The Kirk go
minic). Seachas mar atá in Eaglais Shasana, tá foirm Preisbitéarach riaracháin
aici, nach bhfuil faoi smacht an stáit. Tagann sé seo ón gcaoi ar tháinig an
tAthleasú Creidimh go hAlbain, gluaiseacht a thosaigh John Knox i 1560. Ba
imeasc na ngnáthdhaoine don chuid is mó a tháinig Athrú Creidimh na hAlban ar an
saol, agus roghnaigh muintir na hAlban an Preisbitéarachas mar mhodh riartha ar
a n-eaglais. Níorbh amhlaidh i Sasana, áit ar chuir Anraí VIII Shasana Athrú
Creidimh Shasana ar bun é féin, agus inar roghnaigh sé modh riaracháin a bhí ag
brath ar easpaig, modh a leanann fós in Eaglais Shasana.

Tá roinnt eaglaisí Chríostaíocha eile in Albain, ina measc an Chaitliceachas
Rómhánach, a tháinig ar ais ar an saol trí inimirce tar éis do Phrotastúnaigh é
a chuir faoi chois go trom ón 16ú aois go dtí go déanach san 18ú aois. Is í
anois an chreideamh is mó í lasmuigh den Kirk. Chomh maith leis an Kirk tá
eaglaisí éagsúla Protastúnacha in Albain, ina measc Eaglais Easpagrach Albain,
ar lán-ball de Comaoine an Anglacánachais í, agus Saor-Eaglais na hAlban,
eaglais Phreisbitéarach a tháinig ar an saol i scoilt ó Eaglais na hAlban, agus
a dtugtar na Wee Frees ar a bhaill.

Is é an tIoslámachas an creideamh neamh-Chríostaíoch is mó in Albain, ach ní
mórán daoine atá i gceist.

Tá sean-chleachtadh ag cuid mhaith d'Albain ar thriobhóidí idir Chaitlicigh agus
Phrotastúnaigh, go háirithe mórthimpeall Ghlaschú. Tá sé seo le sonrú le fada go
háirithe i bhfostaíocht agus i gcúrsaí sacair. Tá laghdú mór ar a leithéid de
sheicteachas in Albain seachas mar a bhí blianta ó shoin, ach tá a rian le sonrú
roinnt éigin fós.

Ar feadh achair fhada, bhí polaitíocht na Ríochta Aontaithe le sonrú i
bpolataíocht na hAlban, ach le roinnt difríochtaí. Mar shampla, seachas na
páirtithe atá ar fud na Ríochta Aontaithe, (Páirtí an Lucht Oibre (RA), an
Páirtí Caomhnaitheach (RA) agus na Daonlathaigh Liobrálacha (RA)) tá páirtithe
atá ar bun in Albain amháin. Ina measc, tá Páirtí Náisiúnta na hAlban (SNP),
Páirtí Sóisíalach na hAlban (SSP) agus Páirtí Glas na hAlban. Tá níos mó brí san
páirtithe seo a cuireadh Parlaimint na hAlban ar bun i 1998.

Tá baint tar éis a bheith ag difríochtaí traidisiúnta idir an eite chlé agus an
eite dheas le cur is cúiteamh ar an bhféinrial, rud a thug na páirtithe atá ar
fud na Breataine roinnt tacaíochta dó thar am, cé gur tháinig athrú meonach ar
na Caomhánaigh agus ar Lucht Oibre níos mó ná uair amháin. Ach le devolution tar
éis tárlúint cheana féin, is idir iad siúd a thacaíonn le neamhspleáchas na
hAlban agus iad siúd a chuireann ina choinne a bhaineann an príomh aragóint
bunreachtúil. De réir mar atá an scéal ag titim amach, de réir State of the
Nation Poll 2004, ba mhaith le 66% d’Albanaigh níos mó cumhachta a bheith ag
Parlaimint na hAlban, agus níor mhaith ach le 2% na cumhachtaí a bheith arís
faoi Westminster.

Tá go leor roinnte i ngeilleagar na hAlban. Tá tábhacht i gcónaí ag ola, cé go
ndeachaigh innealtóireacht éadrom agus longcheártain i léig le blianta beaga
anuas, agus tá an roinn seirbhíse, go háraithe an gnó airgeadais agus ceantair
glaoigh, níos tábhachtaí anois. Tá obair faoin tuath, ar nós iascaireacht agus
talmhaíocht tábhachtach i gcónaí, cé go bhfuil fás i nGleann Sileacan na tíre le
táirgeadh ríomhairí agus fóin phóca. Tá tábhacht fós le táirgeadh uisce beatha,
mar atá le gnó na turasóireachta.



https://ga.wikipedia.org/wiki/Ernest_Hemingway

Scríbhneoir, údar agus iriseoir Meiriceánach ab ea é Ernest Miller Hemingway (21
Iúil, 1899 – 2 Iúil, 1961). Ba dhochtúir é a athair agus b'eisean an dara as
seisear clainne. Chaith sé a shaol mar ógánach i mbruachbhaile Siceago, Oak
Park.

Thosaigh sé ag obair mar iriseoir don Kansas City Star i 1917. An bhliain ina
dhiaidh sin chuaigh sé go dtí an Iodáil ag obair mar thiománaí otharchairr an an
bhfronta, áit a goineadh go dona é agus fuair sé dhá bhonn mar gheall air.
D'fhill sé ar SAM i 1919 agus pósadh é i 1921. D'oibrigh sé mar iriseoir arís in
1922, ag scríobh tuarascálacha ar an gcogadh idir an Ghréig is an Tuirc. Dhá
bhliain ina dhiaidh sin d'éirigh sé as an iriseoireacht chun díriú ar an
bhficsean. Chuaigh sé go Páras agus bhuail sé lena chairde Meiriceánacha arís,
Ezra Pound agus Gertrude Stein. Bhí tionchar an-tábhachtach acu ar a chuid
stíle.

Bronnadh an Duais Nobel na Litríochta air i 1954 tar éis dó The Old Man and the
Sea a fhoilsiú dhá bhliain roimhe sin. Chuir sé lámh ina bhás féin i 1961.



https://ga.wikipedia.org/wiki/An_Danmhairg

Is í an Danmhairg (Danmhairgis: Danmark) an tír Nordach is lú. Tá sí suite i
gCríoch Lochlann, i dtuaisceart na hEorpa, idir an Mhuir Bhailt agus an Mhuir
Thuaidh, ar leithinis agus ar mhórán oileáin. Tá sí lastuaidh ón Ghearmáin agus
ón bPolainn, siar ó dheas ón tSualainn agus ó dheas ón Iorua.

Ina theannta sin, tá na Graonlainne agus Oileán Fháró faoi fhlaitheas
Danmhargach, cé go bhfuil rialtas dúchais acu.

Ba é Hans Christian Andersen an scríbhneoir ba cháiliúla de chuid na Danmhairge.

Is í Danmhairgis an teanga oifigiúil sa Danmhairg ach tá 86% den daonra ábalta
Béarla a labhairt. Is í Gearmáinis an dara teanga iasachta is mó sa Danmhairg
agus 47% den daonra ábalta í a labhairt. Tá 13% den daonra ábalta Sualainnis a
labhairt.

Tá An Ghraonlainn faoi riail na Danmhairge agus labhraítear 90% den daonra sa
Ghraonlainn Graonlainnis, teanga Inuit. Labhraíonn 12% den daonra Danmhairgis.
Tá 7,000 duine sa Danmhairg Graonlainnis]].

Tá Faróis á labhairt ag 45,000 daoine (timpeall 90% den daonra) sna hOileáin
Fharó. Tá Faróis á labhairt ag timpeall 20,000 duine sa Danmhairg. San iomlán tá
timpeall ar 66,000 duine atá ábalta Faróis a labhairt.



https://ga.wikipedia.org/wiki/Blag

Is éard is blag ann ná dialann idirlín, nó leathanach gréasáin a gcuirtear
iontrálacha nua leis i rith an ama, agus na hiontrálacha á gcur ar taispeáint
ionas gurb í an iontráil is úire an ceann is airde thuas. Tá an focal féin, blog
as Béarla, bunaithe ar an téarma weblog nó web logbook, is é sin, logleabhar
gréasáin.

Is féidir a rá gurbh é an nuachtghrúpa (is éard is nuachtghrúpa ann ná an téarma
a thagraíonn do chláracha plé ar an gcóras úd Usenet) "mod.ber" an chéad bhlag a
bhí ann riamh. Ba é Brian E. Redman a bhunaigh an nuachtghrúpa seo sa bhliain
1983. Bhí úsáid an fhóraim diospóireachta á baint as cosúil leis na
nuachtghrúpaí eile, ach ba nós le Redman achoimrí tráthrialta a thabhairt ar na
diospóireachtaí deireanacha agus ar rudaí spéisiúla eile a bhí ar siúl ar an
Usenet. Níor mhair "mod.ber" ach ocht mí.

Thosaigh na dialanna Idirlín ag dul i bhfairsinge timpeall na bliana 1994, ach
níor cumadh an téarma sin "blog" ach sa bhliain 1999. Ba é Jorn Barger a cheap
an téarma "weblog", agus is éard a bhí i gceist aige ná fíor-logleabhar
gréasáin, is é sin, dialann scimeála Idirlín ina dtugadh sé cur síos ar rudaí
spéisiúla éagsúla ar tháinig sé trasna orthu ar a chamchuairt ar an nGréasán. Ba
é Peter Merholz, áfach, a rinne an athanailis ar an bhfocal "weblog" mar "we
blog", agus go gasta ina dhiaidh sin, thosaigh na daoine ag tagairt don
"bhlagáil", is é sin, ag baint úsáide as an mbriathar úd to blog sa chiall "do
logleabhar gréasáin a leasú, ábhar nua a chur leis".

Faoin am sin a chuaigh na blaganna i bhfairsinge, agus bunaíodh láithreáin
Ghréasáin a bhí deartha le haghaidh bhlagadóirí, agus iad ag tairiscint uirlisí
agus bogearraí le haghaidh blagála. Ba é an tOpen Diary, a hosclaíodh i Mí
Dheireadh Fómhair 1998. An bhliain a bhí chugainn, bhunaigh Brad Fitzpatrick,
ceannródaí blagála, an pobal Gréasáin úd LiveJournal. Ba iad Evan Williams agus
Meg Hourihan a chuir tús le Blogger.com sa bhliain chéanna.



https://ga.wikipedia.org/wiki/Sporting_Fingal_Football_Club

Is club peile Éireannach é Sporting Fingal Football Club (Gaeilge: Cumann Peile
Fine Gall Spórtúil) as tuaisceart chontae Átha Cliath (Fine Gall) a imríonn i
Sraith na hÉireann. Tá iar thraenálaí Shamrock Rovers, Liam Buckley ina
thraenálaí ar an club agus tá iar imreoir de chuid Arsenal John Devine ina
thraenálaí cúnta. Imríonn an fhoireann i staid Morton i Seantrabh.

Bunaíodh an club mar chuid de scéim fhadtearmach fhorbatha sacair chomairle
chontae Fine Gall don réigiún. Bunaíodh an club ar 11 Feabhra 2007. Bhí an club
le himirt séasúr 2008 sa A Championship, ach nuair a thit club sacair Chathair
Cill Cheannaigh as céad roinn Sraith na hÉireann tháinig Sporting Fingal isteach
in áit. Chríochnaigh sé sa tríú an séasúr sin sa chéad roinn. Bhí séasúr iontach
aige sa bhliain 2009; bhain an Sporting dara áit sa roinn amach agus sa cluiche
ardaigh bhuaigh sé an áit sa phríomhroinn. Bhuaigh sé Corn FAI chomh maith agus
mar sin bhí áit faighte aige i sraith Europa don séasúr 2010–11.

Bhí an chéad cluiche don chlub i gcomortas Eorpach i gcoinne foireann
Phoirtaingéileach Marítimo. Chaill siad 3-2 ar oileán Madeira de bhárr cúl
Marítimo sa 94 nóiméad. Scóráil Glen Crowe an chéad cúl agus fuair Lorcan
Fitzgerald an dara cheann. Imríodh an dara cluiche i Dalymount. Bhí Marítimo
chun tosaí le cic pionós tar eis 20 nóiméad agus fuair siad an dara cúil sa 67
nóiméad. Scóráil Éamon Zayed cúl i gcomhair Sporting Fingal san 81 nóiméad,
fuair Marítimo cúl eile, áfach. Cé go bhfuair Zayed cúl eile críochnaigh an
cluiche 3-2.



https://ga.wikipedia.org/wiki/Qu%C3%A9bec

Is náisiún i Meiriceá Thuaidh agus an cúige is mó (ó thaobh achair de) i
gCeanada é Québec. An dara cúige Ceanadach is mó de réir daonra (8.215) milliún
i mí Iúil 2014, nó 24% de mhuintir Cheanada) atá ann. Is í an Fhraincis an t-aon
teanga oifigiúil. Is é Québec an t-aon chúige i gCeanada ina bhfuil an Béarla
ina mhionteanga, agus tá sé ar cheann den dá chúige ina bhfuil an Fhraincis ina
teanga oifigiúil, in éineacht le New Brunswick. Is í Cathair Québec an
phríomhchathair, agus is í Montréal an chathair is mó. Is é Philippe Couillard
den PLQ príomhaire Québec.

Tugtar Québécois ar mhuintir Québec as Fraincis. Ba mhaith leis na Québécois a
dteanga a choinneáil gan tionchar ón Bhéarla. Léirítear é seo ar chomharthaí
bóithre mar shampla; sa dóigh is go gcuirtear "ARRÊT" (an bhriathar stad sa
Fhraincis) in ionad "STOP". Is é "STOP" an focal roghnaithe in úsáid ámh i
mórchuid na dtíortha eile a bhfuil Fraincis mar phríomhtheanga acu. Is dócha gur
sampla é seo den bhród atá acu dá dteanga agus dá gcultúr. Deir cuid mhór daoine
eile áfach gurb ionann é seo agus frith-Shasanachas nó frith-Bhéarlachas i
bhfeidhm go hoifigiúil.

I reachtaíocht a cuireadh i bhfeidhm siar sna 70idí ba í an Fhraincis an t-aon
teanga ar féidir úsáid i gcúrsaí gnó ó thaobh ainmnithe de. Mar shampla
athraíonn comhlachtaí móra a n-ainmneacha agus iad lonnaithe i Québec de réir an
dlí, m.sh. tugtar Shoppers Drug Mart ar shiopa áirithe i dToronto, ach cuirtear
Pharmaprix ar bhrainse den tsiopa céanna i Montréal, agus i gCathair Québec
labhraítear ar Bureau en Gros in áit Staples i Vancouver.

Bhí dhá reifreann i Québec fá dtaobh de scoilteadh ón chuid eile de Cheanada.
Tharla an chéad cheann i 1980 agus an darna ceann i 1995. Ba mhór an tacaíocht a
fuair siad ón Parti Québécois (na náisiúnaithe Québecois agus an páirtí
polaitíochta is mó sa chúige) os rud é gurbh iadsan a chuir toiseacht leis an
fheachtas. Theip orthu. Diúltaíodh an chéad cheann le 59.56% (in aghaidh
neamhspleáchais) agus 40.44% (ar a shon). Léiríodh níos mó tacaíochta don
reachtaíocht an dara babhta ámh, nuair a diúltaíodh í le 50.58% (ina aghaidh)
agus 49.42% (ar a shon).

Thug Uachtarán na Fraince, [Charles de Gaulle], cuairt ar Québec ar an 24ú Iúil
1967. Chruthaigh sé atmaisféar deacair do chaidreamh polaitíochta idir an
Fhrainc agus Ceanada nuair a scairt sé i láthair slua mhóir ar an taobh amuigh
de Halla na Cathrach i gCathair Québec "Québec go brách! Québec saor go brách!"
. Ina dhiaidh sin, chuir sé le sin, á rá "Ceanada Francach go brách! Agus an
Fhrainc go brách!" . Cé gur léir ón scannán seo gur thacaigh an chuid is mó den
tslua a bhí bailithe len é a fheiceáil leis an mhéid a bhí le rá aige, léirigh
an rialtas in Ottawa a mhíshuaimhneas, á rá "Ní gá do Cheanadaigh a bheith
saortha. Muise, chaill na mílte Ceanadach a mbeatha ar son shaoirse na Fraince
agus tíortha Eorpacha eile" Cheap na náisiúnaithe go raibh de Gaulle ag tacú
leofa, agus d'ardaigh a gcuid den vótáil san olltoghchán ina dhiaidh.

Bhí cónaí ar 7,903,001 duine i Québec sa bhliain 2011. Is í an an Fhraincis an
t-aon teanga oifigiúil i Québec agus í mar an t-aon máthairtheanga do 78% do
daonra Québec. Ba í an Béarla an teanga neamh-oifigiúil is comónta sa cúige agus
í mar an máthairtheanga do 8% do daonra Québec. Bhí 43% do daonra Québec
dátheangach sa Fhraincis agus sa Bhéarla ag an am.

5.http://www12.statcan.gc.ca/census-recensement/2011/dp-pd/prof/details/Page.cfm
?Lang=E&Geo1=PR&Code1=24&Geo2=PR&Code2=01&Data=Count&SearchText=Quebec&SearchTyp
e=Begins&SearchPR=01&B1=All&GeoLevel=PR&GeoCode=24



https://ga.wikipedia.org/wiki/P%C3%A1ras

Is é Páras (Fraincis: Paris) príomhchathair na Fraince agus í ar an gcathair is
mó sa Fhrainc. Tá sé suite cois Séine i dtuaisceart na Fraince i lár an réigiúin
darb ainm “Île de France” (tugtar “Réigiún Pháras” air chomh maith; Fraincis:
Région parisienne). Tá 2.153.600 duine ina gcónaí taobh istigh de theorainn na
cathrach (daonáireamh 2005) agus tá 11.769.433 duine ina gcónaí i mórcheantar
uirbeach Pháras (aire urbaine). Mar sin, tá Páras ar ceann de na mórcheantair
uirbeacha san Eoraip.

Bhí Páras ina áit lonnaithe thábhachtach le dhá mhílaois anuas agus sa lá atá
inniu ann tá sé ar cheann de na príomhionaid maidir le cúrsaí gnó agus cultúrtha
ar domhan. Tá tionchar aige ó thaobh chúrsaí polaitíochta, oideachais,
siamsaíochta, meán, faisin, eolaíochta agus ealaíon de agus cuireann an méid seo
lena stádas mar cheann de na príomhchathair dhomhanda ar domhan.

Is é Páras ceann de na cinn scríbe turasóireachta is coitinne sa domhan. Téann
breis is 45 milliún turasóir gach bliain go dtí Réigiún Pháras. Tá roinnt
sainchomharthaí tíre íocónacha sa chathair mar aon le hinstitiúidí aithnidiúla
agus páirceanna coiteanna.

Tagann an t-ainm "Paris" ó ainm a áitritheoirí, treibh Ghallach darb ainm
"Parisii". Tugadh "Lutetia" (nó Lutetia Parisiorum, "Lutetia na bParisii" san
iomlán) ar an gcathair le linn fhorghabháil na Rómhánach sa chéad aois go dtí an
séú haois. Ach le linn réimeas Julian an Fealsamh (360-363) athainmníodh an
chathair mar "Paris".

Measann daoine eile go dtagann ainm na treibhe Parisii ón bhfocal Gaillise
parisio, a chiallaíonn "an lucht oibre" nó "na ceardaithe". Ó thús na fichiú
haoise, tugtar Paname, focal béarlagair as Fraincis, ar Pháras chomh maith.

Tá a lán leasainmneacha ag Páras, ach is é "La Ville-Lumière" an leasainm is
coitinne. Aistrítear é seo mar "Cathair an tSolais" de ghnáth. Tagann an
leasainm seo ó chlú na cathrach i rith Ré na hEagnaíochta mar lárionad
oideachais, agus níos déanaí mar gheall ar shoilsiú sráide a glacadh go luath sa
chathair.



https://ga.wikipedia.org/wiki/An_tSeap%C3%A1in

Is tír in oirthuaisceart na hÁise í an tSeapáin (Nippon/Nihon; 日 (grian); 本
(fréamh ach bunús); 国 (tír), go litriúil bunús na gréine). Tá sí suite idir an
tAigéan Ciúin agus Muir na Seapáine.

Oileánra atá sa tSeapáin. Tá timpeall ar 6,800 oileán ann ar fad, ach is iad
Kyūshū (九州), Shikoku (四国), Honshu (本州, an t-oileán is mó), agus Hokkaidō (北海道)
na cinn is tábhachtaí. Tá sléibhte arda sa chuid is mó de na hoileáin, agus
bolcánachas áirithe ann chomh maith. Is bolcán é Sliabh Fuji freisin, arb é an
sliabh is airde sna hoileáin.

Tá beagnach 128 milliún duine ina gcónaí sa tSeapáin, agus mar sin, tá sí ar an
deichiú tír is mó daonra. Is é réigiún Thóiceo an mórcheantar uirbeach is mó ar.

Tugann fianaise na seandálaíochta le fios go raibh áitreabh daonna sa tSeapáin
chomh luath leis an ré Phailéiliteach Uachtarach, is é sin, tríú trian na ré
Pailéilití, 40,000-10,000 bliain ó shin. Rinneadh an chéad tagairt liteartha don
tSeapáin sa chéad aois AD i dtéacsanna stairiúla ón tSín. Maidir le stair na
Seapáine mar is aithin dúinn í, bhí tréimhsí na hoscailteachta agus tréimhsí na
scoiteachta ag teacht sna sála ag a chéile ansin. Ó glacadh le Bunreacht na
Bliana 1947, tá córas polaitiúil na tíre bunaithe ar impireacht bhunreachtúil.
Is é sin, is é an tImpire atá ag rialú na tíre go hoifigiúil, ach is ag an
bParlaimint, an kokkai, atá an fhíorchumhacht. Mar sin, is tír dhaonlathach
pharlaiminteach í an tSeapáin go praiticiúil.

Is í an tSeapáinis teanga oifigiúil na tíre, agus labhraíonn formhór mór na
Seapánach leaganacha éagsúla den teanga seo. Thairis sin, áfach, tá na teangacha
in Oileáin Ryukyu i nDeisceart na Seapáine chomh difriúil is go bhfuil sé
ciallmhar glacadh leo mar theangacha gaolmhara, seachas mar chanúintí. Thairis
sin, tá iarsmaí áirithe den teanga Ainu fágtha i dTuaisceart na Seapáine: teanga
í sin nach bhfuil gaol ar bith aici leis an tSeapáinis ach oiread le haon teanga
eile. Saothraítear í mar chaitheamh aimsire cultúrtha, cosúil leis an dóigh a
mbíonn Gaeilgeoirí ag iarraidh Gaeilge a labhairt agus a chur chun cinn i
gcathracha móra na hÉireann, ach dealraíonn sé nach bhfuil cainteoirí dúchais ar
bith ann inniu.

Is iad na Seapánaigh an dream eitneach is mó atá ann, cé go bhfuil Cóiréigh agus
Sínigh ina gcónaí sa tír chomh maith. Le fírinne, is iad na Burakumin an
mionlach is tábhachtaí sa tSeapáin. Ní mionlach eitneach iad, áfach, ach aicme
ar leith. I ré fheodach na Seapáine, bhí na Burakumin (部落民) ag plé le ceirdeanna
a raibh neamhghlaine dheasghnách nó bás ag baint leo, is é sin, ag
búistéireacht, ag súdaireacht, ag adhlacadh daoine marbha nó ag cur daoine
daortha chun báis. Chuaigh an neamhghlaine dheasghnách greamaithe sna daoine
seo, agus iad ag cur fúthu i ngeiteonna dá gcuid féin ionas go bhféadfadh na
Seapánaigh eile iad a sheachaint. Níor tháinig maolú ar an leithcheal seo ach le
déanaí, agus inniu féin is iomaí Seapánach nach gceadódh dá mhac nó dá iníon
duine de na Burakumin a phósadh.



https://ga.wikipedia.org/wiki/An_Ostair

Poblacht i lár na hEorpa í an Ostair (Gearmáinis: Österreich), ar mar a dtugtar
go hoifigiúl Poblacht na hOstaire (Gearmáinis: Republik Österreich). Tá
teorannacha aici leis an nGearmáin, leis an bPoblacht Seiceach, leis an
tSlóvaic, leis an Ungáir, leis an tSlóivéin, leis an Iodáil, le Lichtinstéin
agus leis an Eilvéis. Is é Vín príomhchathair na tíre.

Bhí daoine ina gcónaí i gceantar na Danóibe timpeall 80,000 bliain ó shin, ach
níor tháinig aon fhorbairt ar stát ar bith sa cheantar go dtí gur ghabh na
Rómhánaigh seilbh air timpeall aimsir Chríosta. Cúige ar theorainn impireacht
Charlemagne a bhí san Ostair go luath sna meánaoiseanna, go dtí gur tháinig na
Magyar, nó na hUngáirigh sa deichiú haois. Tháinig rítheaghlach Babenberg chun
cinn agus bunaíodh stát lena phríomhchathair i Vín i 1116. Ba chuid d'impireacht
naofa na Róimhe (impireacht Gearmánach i ndáiríre) í an Ostair as sin go ceann
blianta fada.

D'athraigh na hOstaraigh a ndílseacht ar feadh tamaill go rithe na Bóithéime
agus de réir a chéile tháinig rítheaghlach nua i dtreis, ceann de na teaghlaigh
ba chumhachtaí a bhí riamh san Eoraip, na Hapsburg. Bhí siad ina rithe ar an
Ostair agus ar an Bhóithéim agus tháinig tailte eile timpeall ar an Ostair, agus
i bhfad i gcéin (ríocht na Spáinne agus a tailte thar lear san áireamh) ina
seilbh. Bhí iomaíocht ghéar idir í féin agus Impireacht Ottomach na Tuirce agus
rinne na Turcaigh léigear ar Vín in 1529 agus i 1683.

Bhí an Ostair ar cheann de mhórchumhachtaí na hEorpa go dtí gur cloíodh í sa
Chéad Chogadh Domhanda, fiú tar éis do Napóilean an tír a ghabháil, agus a
príomhchathair Vín (Wien) ar cheann de na cathracha ba thaibhsí sa domhan.
D'éirigh leis na hOstaraigh an bua a fháil ar Napóilean i gcúpla cath, agus bhí
lámh ag an gCunta Metternich, Seansailéir na hOstaire, i leagan amach
teorainneacha na hEorpa in 1815. Bhí tréimhse fada síochána sa tír ansin go dtí
gur dúnmharaíodh oidhre na ríochta, an tArd-diúc Franz Ferdinand i Sairéavó ar
an 28 Meitheamh 1914, eachtra a chuir tús leis an Chéad Chogadh Domhanda. Chaill
an Ostair a forlámhas ar fhormhór a himpireacht agus bunaíodh poblacht i 1918,
ach níor mhair a neamhspleáchas i bhfad. Ghabh Adolf Hitler, Ostarach ó dhúchas,
a tháinig i gceannas ar an Ghearmáin, seilbh ar an tír i 1936 agus ba mar chuid
den Reich Gearmánach a ghlac sí páirt sa Chéad Chogadh Domhanda. Leagadh síos na
teorannacha atá anois aici tar éis don Aontacht Shóivéideach í a ghabháil i
1945. Rinneadh ceithre chuid den tír, ach tugadh a neamhspleáchas di nuair a
scríobhadh bunreacht nua a chinntigh neodracht na tíre agus bhí sí neamhspleách
arís.

Le cabhair ó Phlean Marshall tháinig forbairt mhear eacnamaíoch ar an tír tar
éis an Dara Chogaidh Domhanda. Is ball iomlán den Aontas Eorpach ó 1995 i leith
í.

Téann a lán turasóirí chuig An Ostair, ach go háirithe chun dul ag sciáil sna
hAlpa in iarthar na tíre. Is cathracha iad Salzburg agus Innsbruck a bhfanann a
lán sciálaithe iontu, iad cathracha deasa freisin. Is cathair mhór
thurasóireachta é Vín chomh maith.



https://ga.wikipedia.org/wiki/Matamaitic

Is é rud is matamaitic ann ná staidéar ar phatrúin struchtúir, ar phatrúin
athraithe, agus ar phatrúin spáis. Tagann an focal "matamaitic" ón nGréigis
μάθημα (máthema), agus ciallaíonn sé "eolaíocht, eolas, nó foghlaim". Go
neamh-fhoirmiúil d’fheadfá a rá gurb iad uimhreacha agus cló a hábhar staidéir.
Dar leo siúd ar a nglaoitear na foirmiúlaigh, is taighde í de struchtúir teibí
atá sainithe go haicsímiteach agus atá bunaithe ar loighic agus ar nodaireacht
na matamaitice.

Tosaíonn staidéar an cainníocht le uimhreacha, ar dtús le na uimhreacha aiceanta
agus slánuimhir agus uimhríocht orthu.

Agus a tagann forbairt ar an chóras uimhir, aithnítear na slánuimhir mar
fo-thacar do na uimhir chóimheasta. Ach tá na uimhreacha chóimheasta fo-thacar
freisin do na réaduimhir. Tá an uimhir choimpléascach tacar ginearálaithe do na
réaduimhir

Is brainse den mhatamaitic í an mhatamaitic fheidhmeach a bhaineann úsáid as
uirlisí teibí matamaitice chun fadhbanna a réiteach sna heolaíochtaí, i ngnó
agus i réimsí eile nach iad. Is réimse tábhachtach matamaitice feidhmí é an
staidreamh a bhaineann leas as teoiric na dóchúlachta mar uirlis agus a
cheadaíonn tuairisciú, anailísiú agus réamhaisnéis na bhfeiniméan ina bhfuil ról
ag seans.



https://ga.wikipedia.org/wiki/An_Eilv%C3%A9is

Is tír bheag thalamhiata atá suite in iarthar na hEorpa í an Eilvéis nó an
Eilbhéis (ainm oifigiúil: Cónaidhm na hEilvéise). Tá teorannacha aici leis an
Ostair, le Lichtinstéin, leis an bhFrainc, leis an Iodáil, agus leis an
nGearmáin.

Tá ceithre theanga oifigiúl san Eilvéis: an Ghearmáinis (63,7 %), an Fhraincis
(20,4 %), an Iodáilis (6,5 %) agus an Rómainis (0,5 %). Maidir leis an gcineál
Gearmáinise a labhraítear san Eilvéis, is canúint neamhionann go leor í leis an
Ard-Ghearmáinis atá in uachtar sa Ghearmáin.

Is tír shléibhtiúil í an Eilvéis. Roinntear an tír ina trí chuid: na Sléibhte
Alpa, an tArdán Láir agus na Sléibhte Jura. I measc sléibhte cáiliúla na tíre,
tá an Matterhorn. Tá na cathracha, Zürich agus an Ghinéiv mar shampla, ar an
Ardán Láir, agus mar i gcéanna leis an gcuid is mó den daonra.

Cé go bhfuil an Eilvéis i lár na hEorpa idir tíortha a raibh cogaidh go leor ar
siúl acu le linn na 19ú agus 20ú céad, tá beart eachtrach neodrach docht ag an
tír le tamall fada. Le linn an Dara Cogadh Domhanda, mar shampla, cé go
labhraítear Gearmáinis ansin agus go mbíonn teorainn leis an Ostair, an
nGearmáin agus an Iodáil (is é sin, tíortha na hAise) ann, ní raibh an Eilvéis
rannpháirteach sa chogadh sin. Ní raibh an Eilvéis páirteach i gcogaíocht ón
mbliain 1815 i leith.

Mar sin, ní ghlacann an Eilvéis páirt san Aontas Eorpach. Ní raibh an Eilvéis
lánpháirteach sna Náisiúin Aontaithe go dtí an bhliain 2002. D'ainneoin
traidisiún neodrachais na hEilvéise, ar 5 Meitheamh, 2005, ghlac vótálaithe
Eilvéiseacha le Conbhinsiún Schengen.

Tá a lán eagraíochtaí idirnáisiúnta lonnaithe san Eilvéis. Bunaíodh an Chros
Dhearg sa tír, sa Ghinéiv, sa bhliain 1863. Tá an dara grúpa oifigí is mó de
chuid na Náisiún Aontaithe suite sa Ghinéiv.



https://ga.wikipedia.org/wiki/Eacnama%C3%ADocht

Is brainse den eolaíocht shóisialta í an eacnamaíocht a bhaineann le cúrsaí an
gheilleagair. Tagann an focal ón nGréigis (oikos nó teach agus nomos nó dlí).
Thug an staraí Thomas Carlyle "an eolaíocht ghruama" uirthi sa naoú chéad déag.

Díríonn an eacnamaíocht ar iompar agus idirghníomhú na ngníomhairí eacnamaíocha
agus conas a oibríonn na ngeilleagar. Ag teacht leis an bhfócas seo, is minic a
dhéanann príomh-téacsleabhair idirdhealú idir micreacnamaíocht agus
maicreacnamaíocht. Scrúdaíonn an Mhicroeconomics iompar na n-eilimintí bunúsacha
sa gheilleagar, lena n-áirítear gníomhairí aonair agus margaí, ar na
hidirghníomhaíochtaí, agus torthaí na n-idirghníomhaíochtaí. D'fhéadfadh a
bheith san mar gníomhairí aonair, mar shampla; teaghlaigh, gnólachtaí,
ceannaitheoirí, agus díoltóirí. Anailísíonn an eacnamaíocht an geilleagar ar fad
(a chiallaíonn táirgeadh comhiomlán, tomhaltas, coigiltis, agus infheistíocht)
agus na saincheisteanna a dhéanann difear dí, lena n-áirítear dífhostaíocht na
n-acmhainní (saothair, caipiteal, agus talamh), boilsciú, fás eacnamaíoch, agus
na beartais phoiblí a thugann aghaidh ar na saincheisteanna seo ( beartais
airgeadaíochta , fioscacha, agus eile)



https://ga.wikipedia.org/wiki/An_Astr%C3%A1il

Is tír í an Astráil atá le fáil idir an tAigéan Ciúin agus an tAigéan Indiach,
agus í ar an oileán is mó ar domhan. Is é Malcolm Turnbull an Príomh-Aire faoi
láthair.

Tháinig daoine chun cónaithe sa tír timpeall 40,000 bliain ó shin ar a laghad,
sinsir na mBundúchasach atá anois ann. Chruthaigh siad a lán cultúr casta, agus
tá a gcuid teangacha ar na cinn is ársa ar domhan. De réir a chéile rinneadh
fásach de chuid mhaith den tír, cé go raibh an t-oirthear torthúil go maith i
gcónaí.

Ar éigean a bhí eolas ag Eorpaigh ar an Astráil go dtí an seachtú haois déag.
Ghlac an Captaen James Cook seilbh ar an tír in ainm na Breataine sa bhliain
1778, agus tugadh New South Wales ar an limistéar thoir mar a raibh an chéad
choilíneacht. De réir a chéile bunaíodh coilíneachtaí eile timpeall na tíre,
agus rinneadh aon tír amháin díobh, Comhlathas na hAstráile, sa bhliain 1901.

De bhunadh Shasanach agus Éireannach cuid mhór den daonra, ach pobal
an-mheasctha atá ann anois, go háirithe sna cathracha, agus neart teangacha le
cloisteáil, cé gurb é an Béarla an príomhtheanga. Ba mhór an babhta ar na
Bundúchasaigh teacht na nEorpach, agus fuair mórán acu bás de ghalracha agus den
lámh láidir, ach tugtar aitheantas anois dá ndúchas.

Córas cónaidhme atá ann, sé stát agus dhá chríoch, agus cúpla oileán ina
gcríocha spleácha. Tá timpeall os cionn 20 milliún duine sa tír, agus os cionn
70% de na daoine ina gcónaí i ndeich cinn de na cathracha. Is í an Bhanríon
Eilís II ceann an Stáit go fóill, cé nach bhfuil sa Choróin ach comhartha
stairiúil anois, agus súil ag mórán daoine go ndéanfar poblacht den Astráil
feasta.

Tá beagnach leath na hAstráile ina fásach agus tá cuid mhaith den fhuílleach
neamhthorthúil. Tír ársa shíonchaite atá i gceist, agus ní maith an fód atá ar
an gcuid is mó di. Ní raibh ach 15% den talamh oiriúnach don fheirmeoireacht
nuair a tháinig na hEorpaigh i ndeireadh an 18ú haois, agus ní bheadh ach 10%
insaothraithe anois. San Oirthear atá an talamh is méithe agus an méid uisce is
mó, ach rinne na chéad fheirmeoirí díobháil mhór don timpeallacht. Anois, áfach,
tá feirmeoirí na hAstráile an-oilte ar thairbhe a bhaint as a gcuid talaimh.

Tá aird ag an bpobal agus ag na polaiteoirí araon ar chúrsaí comhshaoil anois,
ach is cosúil go mbeidh an tír thíos go mór leis an téamh domhanda, agus a
laghad sin uisce ann.



https://ga.wikipedia.org/wiki/Nua-Eabhrac_(cathair)

Cathair le 8,008,278 (2000) duine í Cathair Nua-Eabhrac, atá suite ar chósta
thoir Stát Aontaithe Mheiriceá (S.A.M.). Is í an chathair is mó daonra i Stáit
Aontaithe Mheiriceá. Ina theannta sin, nuair a chuirtear daonra a mbruachbhailte
léi, is gaire do 18 milliún atá inti (sa bhliain 2000). Ar oirthear inbhear an
Hudson atá sí, le New Jersey ar an dtaobh thiar den abhann. Is í an chathair is
mó i stát Nua-Eabhrac.

Bhí tuarastal láir $38,293 in aghaidh an duine sa chathair sa bhliain 2000, agus
tuarastal láir $41,887 in aghaidh an líon tí. Bhí tuarastal láir $37,435 ag fir,
agus $32,949 ag mná. Bhí méanthuarastal $22,402 ag muintir na cathrach. Bhí 21%
den daonra agus 19% de líonta tí faoin líne bhochtaineachta. Ón líon atá ag
maireachtáil i mbochtaineacht, bhí 30% faoi bhun aois 18 mbliain agus 18% 65
mbliain nó os a chionn.

Sa bhliain 2000, bhí 8,008,278 duine, 3,021,588 líon tí, agus 1,852,233 clann ag
maireachtáil sa chathair. Bhí dlús daonra 10,194/km² (26,403/mi²) ann. Bhí
3,200,912 aonad tís, ag meándlús 4,074.6/km² (10,553/mi²). Maidir le cine, Bhí
45% Bán, 27% Gorm , 0.5% de Mheiriceánaigh Dúchais (Indiaigh Mheiriceá Thuaidh),
10% Áiseach, 13% de chiníocha eile, agus 5% de dhá chine ar a laghad. Bhí 27%
den daonra de bhunadh Easpáinneach, a d'fhéadfadh baint le cine ar bith. Bhí
thart ar milliún go leath daoine de bhunadh Éireannach i Nua Eabhrac.

Toghann gach ceann den chúigear Uachtarán Buirge, ach faoi chairt na cathrach tá
cumhacht teoranta ag uachtarán—tá buiséad beag discréideach aige nó aici le
caitheamh ar thionscadail laistigh den bhuirg. (Cuireadh deireadh leis an
gcumhacht tábhachtach deiridh a bhí acu—ball de Bhord an Oideachais a
cheapadh—leis an mbord féin, ar 30 Meitheamh 2002.) Faoi láthair, bíonn
uachtaráin na mbuirgí mar bhaill ex officio ar bhoird agus choistí éagsúla.

Tá calafort mór ar a bruacha, ach tá go leor dá cuid gnó caillte ag Nua-Eabhrac
le calafoirt eile, mar Elizabeth i New Jersey. Tá aerphort idirnáisiúnta John F.
Kennedy i Nua-Eabhrac, chomh maith le haerfort intíre La Guardia, iad araon in
Queens. Tá Aerfort Newark Liberty ar an taobh thiar de abhainn an Hudson, i New
Jersey. Tá dhá stáisiún traenach mór inti, Grand Central Station, as a bhfágann
traenacha Metro North, agus Stáisiún Pennsylvania, nó Penn Station mar a thugtar
air de ghnáth, atá á úsáid ag an Long Island Railroad agus ag an gcóras Amtrak.

Is ceantar gnó mór í Nua-Eabhrac. Ar Wall Street, ar dheisceart Manhattan, atá
gnó an infheistíochta bunaithe, agus fostaíonn sé na mílte.



https://ga.wikipedia.org/wiki/M%C3%BAsaem_Daonchult%C3%BAir_agus_Iompair_Uladh

Iarsmalann i gCúl Trá, Contae an Dúin, atá in Músaem Daonchultúir agus Iompair
Uladh (Béarla: Ulster Folk and Transport Museum). Tá an músaem suite 11 míle
(6.8 km) soir ó Bhéal Feirste. Cuimsíonn sé dhá mhúsaem, mar atá an Músaem
Daonchultúir agus an Músaem Iompair. Is é cuspóir an Músaem Daonchultúir saol
agus traidisiúin mhuintir Thuaisceart na hÉireann a léiriú. Cuireann an Músaem
Iompair fócas ar mhodhanna iompair talaimh, mara agus aeir. Tá sé ar na ceithre
mhúsaem de chuid Músaeim Náisiúnta, Tuaisceart Éireann (National Museums
Northern Ireland).

Is ag an Músaem Daonchultúir atá na príomhchartlannaí de scannáin, grianghraif,
míreanna teilifíse agus fuaimthaifeadáin i dTuaisceart na hÉireann. Coimeádann
an músaem cartlann na gclár raidió agus teilifíse de chuid BBC Thuaisceart
Éireann. Tiocfar ag an músaem fosta ar bhreis is 2,000 uaire de chraolacháin
Ghaeilge a rinne Raidió na Gaeltachta idir na blianta 1972 agus 2002 óna
stiúideonna sna Doirí Beaga, Contae Dhún na nGall. Tá cartlann ann comh maith le
hábhar a bhaineann le canúintí Uladh agus leabharlann le 15,000 leabhar agus
tréimhseachán. Bíonn an chartlann agus an leabharlann ar oscailt don phobal le
linn gnáthuaireanta oifige.



https://ga.wikipedia.org/wiki/Iompar

Tá córais iompair againn ó bhain an chéad duine feidhm as crann snámha nó ó
d'iompair an chéad bhean a leanbh.

Ba iad na báid an gnáthbhealach iompair ar uisce riamh, agus iad i bhfad níos
áisiúla ná aon rud eile i dtír a raibh a lán lochanna agus aibhneacha. Mar seo a
bhí daoine agus earraí á n-iompar i gcuid mhór den domhan le fada an lá, go
háirithe in Éirinn sular leagadh formhór na gcoillte. Tá an-tábhacht leis an
bhfarraige fós i gcúrsaí uisce, mar atá i gcónaí le haibhneacha móra an domhain,
cé gur baol dóibh siúd an ganntanas uisce a leanfaidh téamh na haeráide. Ba mhór
an áis na haibhneacha i dtús Ré na Tionsclaíochta, nuair nach raibh bóithre
iarainn ann ná bóithre maithe d’aon sórt eile go minic.

Ar feadh na n-aoiseanna cumadh an iliomad soitheach, idir bháid agus longa, chun
imeacht ar bharr an uisce, agus chomh luath leis na 17ú haois bhí triail á baint
as dul faoi uisce. Cumadh na chéad fhomhuireáin chearta sa 19ú haois, agus ba é
an Gael-Meiriceánach John Phillip Holland, cainteoir dúchais Gaeilge, a bhí ar
tosach sna gnóthaí sin. Is le cabhlaigh agus taiscéalaithe formhór na
bhfomhuireán atá anois ann.

Murach áiseanna iompair ní bheadh tráchtáil ná rialtas ann. Go fiú in aois an
Idirlín, nuair is féidir rudaí a cheannach ó áit ar bith, caithfear iad a
sheoladh chugat. Ba é cumadh an rotha an rud ba thábhachtaí ar fad i stair an
iompair, cé gur féidir cultúr casta agus ardsibhialtacht féin a chothú gan rotha
ar bith: féach ar tharla i Meiriceá Theas roimh theacht na Spáinneach. Rud eile
a raibh gá leis ba ea deis tarraingte – capaill, beithígh nó eile ar dtús agus
ansin an t-inneall, rud a fhéadann a chuid cumhachta a fháil ó ábhar éigin
nádúrtha. San 18ú haois ceapadh na chéad innill mhóra gaile agus gual acu mar
bhreosla. Sa 19ú haois thosaigh tuiscint ag teacht ag daoine ar a bhféadfadh a
dhéanamh leis an ola sna cúrsaí seo, agus ba ghearr nárbh fhéidir teacht gan é,
go háirithe san Iarthar. Rinneadh an-dul chun cinn le húsáid an leictreachais
freisin. Tá baint ag na foinsí cumhachta go léir le chéile ar shlí amháin nó ar
shlí eile (an leictreachas a thiomáineann traein, mar shampla, is féidir é a
ghiniúint le gual), ach anois is léir go gcaithfear foinsí nua cumhachta a
aimsiú, agus a rian sin ar na gluaisteáin is déanaí.

Tháinig glaoch ar an mbalún mar áis thaistil agus shiamsa chomh luath leis an
18ú haois (féach na deartháireacha Montgolfier sa Fhrainc) ach níor ceapadh na
chéad eitleáin go dtí deireadh an 19ú haois, a bhuíochas sin ar William
Hargreaves san Astráil, na Deartháireacha Wright i Meiriceá agus eile. Tháinig
an aerlong chun cinn freisin, cé gur tháinig droch-chlú uirthi mar áis iompair
de bharr hidrigin, gás an-inlasta, a bheith á húsáid ag an am mar áis shnámha.
Ba iad na heitleáin a rug bua, mar sin. Cumadh an chéad scairdeitleán roimh an
Dara Cogadh Domhanda, agus tar éis an chogaidh tháinig sé i réim i gcúrsaí
tráchtála de réir a chéile agus i gcúrsaí troda go hanluath. Ach tá easpa
breosla á tuar anois de bharr laghdú an méid ola, agus cuireann na
scairdeitleáin go mór leis an méid dí-ocsaíde charbónaí , gás teaschaomhnaithe,
san atmaisféar. Ó am go chéile déantar trácht ar an úsáid nua a d’fhéadfaí a
bhaint as na haerlonga agus iad i bhfad níos sábháilte anois, ach ní cosúil go
bhfuil deireadh le réim na n-eitleán go fóill.



https://ga.wikipedia.org/wiki/Euro

Is é an euro (siombail: €; cód ISO 4217 EUR) airgead coiteann na hEorpa. I
nGaeilge úsáidtear an leagan eoró freisin: féach thíos.

Baintear feidhm as an euro i naoi bhallstát déag den Aontas Eorpach (AE): an
Bheilg, an Chipir, An Eastóin, Poblacht na hÉireann, an Fhionlainn, an Fhrainc,
an Ghearmáin, an Ghréig, an Iodáil, an Ísiltír, An Laitvia, An Liotuáin,
Lucsamburg, Málta, an Ostair, an Phortaingéil, an tSlóivéin, an tSlóvaic, agus
an Spáinn. Tugtar limistéar an euro ar an ngrúpa seo.

Tháinig an euro de thoradh an athchóiriú airgeadais ba thábhachtaí san Eoraip ón
Impireacht Rómhánach i leith. Cé gur féidir an euro a mheas mar áis chun an
Cómhargadh Eorpach a aontú trí shaorthrádáil idir na ballstáit a éascú, shíl
lucht a bheartaithe go mbeadh dlúthbhaint aige le comhaontú polaitiúil na
hEorpa.

Franc na Fraince a bhí in úsáid i Monacó roimh theacht an euro, agus an lira a
bhí á úsáid i San Mairíne agus i gCathair na Vatacáine agus i Andóra. As an euro
a bhaintear feidhm sna tíortha úd anois, agus cead acu boinn euro dá gcuid féin
a bhualadh, cé nach ballstáit den Aontas Eorpach iad.

Úsáidtear an euro chun fiacha a íoc i dtíortha Eorpacha lasmuigh den AE,
leithéidí Mhontainéagró agus na Cosaive.

Is iad na forais a riarann an euro an Córas Eorpach Banc Ceannais (CEBC) a
riarann an euro, agus príomhoifig aige in Frankfurt am Main sa Ghearmáin, agus
bainc cheannais na mballstát mar chuid den Eorachóras. An CEBC amháin a
shocraíonn an beartas airgeadais. Tá an tEorachóras freagrach as bualadh,
clóbhualadh agus dáileadh an euro agus riar na gcóras íoctha san eorailimistéar.

Shocraigh Comhairle an Aontais Eorpaigh na bunrátaí malairte de réir molaidh a
thug an Coimisiún Eorpach i bhfianaise rátaí margaidh ar 31 Nollaig 1998.
Socraíodh gurbh ionann aon Ionad Eorpach Airgeadra (ECU4) amháin agus euro
amháin. Níorbh airgeadra é an ECU féin ach ionad cuntasóireachta de chuid an AE
agus é bunaithe ar airgeadraí na mballstát. Níorbh fhéidir an socrú a dhéanamh
níos luaithe toisc go raibh an IEA taobh le ráta malairte deiridh na
n-airgeadraí neamh-euro (go háirithe an punt steirling) an lá sin.

Socraíodh rátaí malairte na n-airgeadraí náisiúnta leis an euro i dtíortha
limistéar an euro ar an 31 Nollaig 1998.

Tá roinnt mhaith díospóireachta déanta i dtaobh litriú, ghramadach agus
fhuaimniú na bhfocal euro agus cent i dteangacha éagsúla. Mhol an Coimisiún
Eorpach leagan do-athraithe a úsáid sa reachtaíocht (chun é a thaispeáint ar na
mbancnótaí ar dtús), ach tá difríochtaí neamhoifigiúla ann.

I nGaeilge úsáidtear an leagan "euro" san uatha agus san iolra, agus fuaimnítear
é mar a dhéantar i mBéarla. Molann Roinn Aistriúcháin an Choimisiúin Eorpaigh
leaganacha "nádúrtha" a úsáid, agus i nGaeilge is é "eoró" an leagan nádúrtha is
coitianta (eorónna san iolra), agus tá "ceint" sna foclóirí ó thús na seascaidí
ar a laghad. Ní minic a úsáidtear na leaganacha sin sa chaint, áfach, agus
úsáideann Rialtas na hÉireann "euro" agus "cent" i nGaeilge.



https://ga.wikipedia.org/wiki/An_tSualainn

Is tír í an tSualainn (Sualainnis: Sverige), go hoifigiúil Ríocht na Sualainne
(Sualainnis: Konungariket Sverige), sa Chríoch Lochlann i dtuaisceart na hEorpa
agus san Aontas Eorpach. Is monarcacht bhunreachtúil í agus Carl XVI Gustaf is
ainm dá rí láithreach. Tá sí ag críochantacht leis an Iorua ar an taobh thiar
thuaidh dí agus leis an bhFionlainn ar an taobh thoir dí. Tá líne an chósta
an-fhada aici freisin leis an Muir Bhailt.

Is í Stócólm an phríomhchathair. Is cathracha tábhachtacha eile iad Göteborg,
Malmö, Uppsala, Linköping, Västerås agus Örebro.

Aontaíodh an tSualainn mar aon ríocht ámhain sa dara céad déag. Sa 14ú céad a
mhéadaigh an chumhacht ríoga agus sa bhliain 1397 aontaíodh tuaisceart na hEorpa
go léir san Aontas Kalmar faoi bhanríon na Danmhairge, Margareta. Ghabh Gustav
Eriksson Vasa an smacht sa tSualainn 1523 tar éis cogaidh chathartha. Fuair an
tSualainn cumhacht mhór tar éis buanna móra ar pháirceanna an áir sa 16ú céad
ach ní raibh acmhainn go leor aici sa chéad dar gcionn chun a críocha a
choinneáil agus chaill sí an Fhionlainn don Rúis sa bhliain 1809. Tháinig an
Réabhlóid Thionsclaíoch measartha mall chuig an tSualainn ach ba thábhachtach ar
son na forbartha í foirgníocht na iarnródanna sa dara leathchéad. Ba
thabháchtach ar an ardán idirnáisiúnta iad comhlachtaí leictreonaice agus
ceimice mar L.M.Ericsson agus Nitroglycerin-Aktiebolaget (Comhlacht
Nítriglicrín). Bhí an tSualainn neodrach sa Chéad Chogadh Domhanda. Fuair na
Sualannaigh go léir ceart vótala sa bhliain 1921 agus fuair an Páirtí Sóisialta
Daonlathach an chumhacht faoi Hjalmar Branting. Bhí dóchas ag na tíortha i
dtuairsceart na hEorpa a neodracht a choinneáil sa Dara Cogadh Domhanda ach
chaill siad an dóchas seo nuair a d'ionsaigh Aontas na Sóivéadach an Fhionlainn
agus nuair a d'ionsaigh an Ghearmáin Naitsíoch an Iorua agus an Danmhairg.
D'éirigh leis an Sualainn gan bheith forghabhtha trí mhéan polaitíochta
pragmataí. Tar éis dheireadh an chogaidh, fuair rialtas Sóisialta Daonlathach an
chumhacht agus i rith na 1950í agus na 1960í athraíodh polaitíocht an mhargaidh
saothair agus beartas sóisialach leasaithe. Thug an tsail bharra eacnamaíoch
caighdéan maireachtála níb fhearr do chuid mhór den bhunadh i rith na mblianta
sin. Tugadh an tSualainn isteach san Aontas Eorpach sa bhliain 1995.

Tá ionchas saoil an ard aici. Teampeall is 12 Lúnasa 2004, chuaigh an daonra na
tSualainne thar 9,000,000 den chéad uair dar le Stair na Sualainne. Tá 17,000
Sáimach dúchasach ina gconái sa Sualainn. Tár éis an Chéad Chogadh Domhanda bhí
imirce nórmálta ach tar éis an dara Chogadh Domhanda go dtí inniu tá inimirce
níos nórmálta. Faoi láthair, rugadh nach mór 12% de cónaitheoirí thar lear.

Is í an tSualainnis teanga oifigúil na Sualainne. Ceann de na teangacha
Lochlannacha atá inti (nó na teangacha Gearmáinice Thuaidh) agus í an-chosúil
leis an Ioruais agus an Danmhairgis. Tuigeann cainteoirí Ioruaise an teanga gan
mórán stró agus bíonn sé de chumas ag cainteoirí Danmhairgise í a thuiscint, cé
nach bhfuil sé chomh éasca. Mar an gcéanna, tuigeann cainteoirí Sualainnise an
dhá theanga ach an Ioruais níos fusa.

Aithnítear an Fhionlainnis mar mhionteanga, ós rud é go bhfuil 5% den daonra de
bhunús na tíre siúd. Ar na gceithre mhiontheanga eile ná Meänkieli, an tSáimis,
an Romainis agus an Ghiúdais.

Chuir an Reifirméisean Protastúnach deireadh le h-údarás na hEaglaise Caitlicí
beag nó mór. Ó shin i leith, is baill d'Eaglais na Sualainne (Liútarach) iad
fórhmhór mhuintir na tíre.

Tá tradisiún saibhir ag an tSualainn, idir bhailéid tíre na meán-aoiseanna agus
popcheol an lae inniu. Ar na mbannaí nua-aimseartha is mó cáil ná ABBA, Roxette,
Ace of Base, Europe, A-teens, The Cardigans, Robyn, The Hives agus Soundtrack of
Our Lives. Giotáraí d'ardchumas is ea Yngwie Malmsteen, a bhfuil iomrá
idirnáisiúnta air.

Tá Max Martin ar duine de na chumadóirí popcheoil is mó. Eisean a chum cuid
mhaith de na rianta is mó rath ó na 1990idí i leith, le h-aghaidh ceoltóirí
amhail Britney Spears, Backstreet Boys, N Sync, Kelly Clarkson, Pink agus Katy
Perry.

Tá Comórtas Amhránaíochta na hEoraifíse buaite ag an tSualainn sé huaire, sna
blianta 1974, 1984, 1991, 1999, 2012 agus 2015.

Tá cuid mhaith bainte amach ag an tír ó thaobh na scannánaíochta de thar na
blianta. Orthu siúd a bhain rath amach i Hollywood na ná Ingrid Bergman, Greta
Garbo and Max von Sydow. Tá scannáin rathúla idirnáisiúnta stiúrtha ag Ingmar
Bergman, Lukas Moodysson agus Lasse Hallström .



https://ga.wikipedia.org/wiki/An_Tuirc

Tír is ea í Poblacht na Tuirce (Tuircis: Türkiye Cumhuriyeti) a bhfuil seacht %
dá hachar suite san Eoraip agus 93 % de san Áise. Is í Ancara an phríomhchathair
ach tá Iostanbúl ar an gcathair is mó. Tá an tír roinnte ina haon chúige is
ceithre scór (il a thugtar ar chúige as Tuircis, iller an uimhir iolra). I Mí
Lúnasa 2006, measadh go raibh 70,413,958 duine ina gcónaí sa Tuirc. Cé go bhfuil
an Tuircis ó dhúchas ag an gcuid is mó acu, tá mionlaigh mhóra eitneacha sa tír.
Is iad na Cuirdínigh an dream eitneach is mó a bhfuil teanga agus nósanna dá
gcuid féin acu, ach is deacair breithiúnas maith a thabhairt ar a gcéatadán, ós
rud é nach gceadaíonn reachtaíocht na Tuirce go dtabharfaí aitheantas ar bith do
na saindreamanna eitneacha sna daonáirimh. Is é oirdheisceart na tíre fód
traidisiúnta dúchais na gCuirdíneach, ach chuaigh cuid mhór acu a chónaí in
Iostanbúl nó go dtí na cathracha móra eile, ós rud é go bhfuil an t-atmaisféar
níos liobrálaí iontu. Sna ceantair oirdheisceartacha, áfach, tá Arm na Tuirce ag
cur catha ar na treallchogaithe Cuirdíneacha atá ar lorg neamhspleáchais. Fuair
tríocha míle duine bás sa choimhlint seo ó na seachtóidí anuas, agus an daonra
sibhialta go mór mór thíos leis an gcogadh seo.

Poblacht shaolta dhaonlathach lárnaithe is ea í an Tuirc. B'é Mustafa Kemal
Atatürk, thiar sa bhliain 1923, a chuir an chéad tús leis an gcóras polaitiúil
atá i bhfeidhm sa tír inniu, nuair a thit an tóin as an Impireacht Otamánach i
ndiaidh an Chéad Chogadh Domhanda. Ó na laethanta sin ar aghaidh, tá an Tuirc ag
éirí níos cóngaraí don Iarthar, cé go bhfuil sí ag coinneáil caidrimh leis an
gcuid eile den tsaol Ioslamach. Tá sí ina ballstát bunaithe de na Náisiúin
Aontaithe, d'Eagraíocht na Comhdhála Ioslamaí, den Eagraíocht um Chomhoibriú
agus Fhorbairt Eacnamaíochta (OECD), agus den Eagraíocht um Shlándáil agus
Chomhoibriú san Eoraip (OSCE). Tá sí ina ballstát de Chomhairle na hEorpa ón
mbliain 1949 anuas, agus chuaigh sí san ECAT (NATO) sa bhliain 1952. Ón mbliain
2005 anuas, tá comhchainteanna ar siúl idir an tAontas Eorpach agus an Tuirc
faoi bhallraíocht iomlán na Tuirce san eagraíocht.



https://ga.wikipedia.org/wiki/An_Fhraincis

Teanga Rómánsach í an Fhraincis (français, fuaimniú [fʁɑ̃sɛ]) a áirítear ar
theangacha móra an domhain. Tá sí ó dhúchas ag 76 milliún duine, chomh maith le
tuairim is 280 milliún duine a d'fhoghlaim ar scoil í. Tá pobal suaithinseach
Frainciseoirí le fáil i gceithre thír is caoga ar fud an domhain, ach is í an
Fhrainc an tír is líonmhaire cainteoirí dúchais, agus is ansin a tháinig an
teanga ar an bhfód i dtús báire. Thairis sin, tá go leor cainteoirí i Québec i
gCeanada, sa Bheilg, agus san Eilvéis.

As an Laidin a d'eascair an Fhraincis, ar nós na Portaingéisise, na Spáinnise,
na hIodáilise, na Catalóinise, na Rómáinise agus na dteangacha Rómánsacha eile.
Deirtear gurbh fhéidir gur tháinig Laidin chomónta na Gaille faoi anáil na
Gaillise, rud a d’fhágfadh lorg ar an bhFraincis féin. Tháinig a lán focal nua
isteach san Fhraincis ón teanga Gearmáinice a bhí á labhairt ag na Frainc, dream
a rinne ionradh ar an tír nuair a mheath cumhacht na hImpireachta Rómhánaí.

Teanga oifigiúil í an Fhraincis in aon tír déag is fiche, agus iad ina
mballstáit de chomhphobal na náisiún Fraincise, La Francophonie. Tá stádas
oifigiúil ag an bhFraincis sna Náisiúin Aontaithe agus ina lán eagraíochtaí
idirnáisiúnta eile.

Tá an Fhraincis á saothrú mar mheán scríbhneoireachta ag a lán scríbhneoirí agus
fealsúna san Fhrainc féin agus i dtíortha eile, agus ní háibhéil a rá go bhfuil
sí ar ceann de na teangacha is tábhachtaí ó thaobh na litríochta de. Bhí Jean
Racine ar duine de dhrámadóirí móra an domhain sa tseachtú haois déag. Bhí
Voltaire ar an gcéad fhealsamh mór de chuid na hEagnaíochta, agus chuidigh áitiú
a leithéidí le réabhlóidí mhóra an 18ú haois - réabhlóid Mheiriceá agus
réabhlóid na Fraince - a chur ar siúl. Duine de mhórfhealsúna na fichiú haoise
ba ea Jean-Paul Sartre, fear a bheartaigh fealsúnacht an eiseachais. Bhí
an-tionchar ag Charles Baudelaire, Arthur Rimbaud agus Mallarmé i gcúrsaí
filíochta sa 19ú haois, gan trácht ar phrós-scríbhneoirí móra na linne.
Scríbhneoirí suntasacha iad an Francach Michel Déon agus an Ceanadach Jacques
Godbout inniu.

Is í an Fhraincis an t-aon teanga oifigiúil i Monacó, cé go bhfuil teanga ag
muintir na háite atá níos cosúla le canúint Liguria san Iodáil ná leis an
bhFraincis.

Is í an Chatalóinis teanga oifigiúil Andóra, ach is í an Fhrainc a sholáthraíonn
an teagasc scoile i gcuid mhaith de scoileanna Andóra, de réir na gconarthaí
idir an Fhrainc agus an Spáinn faoi dheighilt na cumhachta sa tír. An curaclam
Francach agus an teanga Fhraincise atá i bhfeidhm sna scoileanna sin, rud a
fhágann go bhfuil Fraincis go paiteanta ag cuid mhór de mhuintir Andóra.

Teangacha oifigiúla iad an Fhraincis agus an Iodáilis in éineacht i nGleann
Aosta in aice le teorainn na Fraince. Labhraíonn cuid mhór de mhuintir an
ghleanna Franca-Phrovansáilis (nó Arpitan, mar a thugann lucht a hathbheochana
uirthi inniu), ach ós rud é go nglacann a lán leis an teanga seo mar chanúint
Fraincise, is é dearcadh oifigiúil na hIodáile gurb í an Fhraincis chaighdeánach
is fearr a fhreastalaíonn ar riachtanaisí cultúrtha na ndaoine seo.

Tá trí theanga oifigiúla i Lucsamburg, mar atá, an Lucsambuirgis, an Ghearmáinis
agus an Fhraincis. Is í an Lucsambuirgis teanga dhúchasach na Lucsamburgach,
agus is canúint de chuid na Gearmáinise í. Ós rud é go bhfuil an Ghearmáinis
an-chóngarach di, cleachtar mar theanga chultúrtha í, ach is í an Fhraincis an
t-aon teanga amháin a úsáidtear i gcúrsaí reachtaíochta. Ainmneacha Fraincise
amháin atá ar na forais phoiblí. Is í an Ghearmáinis teanga na nuachtán ach is í
an Lucsambuirgis caint na ndaoine.

Bhíodh canúintí áitiúla Fraincise á labhairt in Oileán Gheirsí agus in Oileán
Gheansaí ach is fada ag géilleadh don Bhéarla iad. Tá na canúintí seo á saothrú
ag lucht athbheochana, agus baintear úsáid áirithe astu mar theangacha
liteartha. Maidir leis an bhFraincis chaighdeánaithe, tá cineál stádas oifigiúil
aici i gcúrsaí riaracháin. Tá difríochtaí áirithe idir Fraincis chaighdeánach
Gheirsí agus caighdeán na Fraince: tá cuid mhaith téarmaí dlí dá gcuid féin ag
muintir an oileáin, rud a chuirfeadh i gcuimhne duit an dóigh a n-úsáidtear
téarmaí dlí Albanacha i mBéarla caighdeánach na hAlban.

Ba í an Fhraincis an dara teanga iasachta is mó labhairt mar phríomhtheanga tí
in Éireann sa bhliain 2011. Ba í an phríomhtheanga ag 56,430 duine(1.2% do
daonra na tíre). Ba í an ceathrú teanga is mó labhairt san iomlán. De réir
suirbhé a dhein Eurobarometer sa bhliain 2006 dúirt 20% go raibh ar a gcumas
comhrá a bheith acu as Fraincis.

Teanga oifigiúil í an Fhraincis i gCeanada, agus is í an t-aon teanga oifigiúil
amháin i Québec ón mbliain 1974 i leith. Tá sí ó dhúchas ag ceathrar as gach
cúigear i Québec féin, agus tá canúintí dá gcuid féin ag New Brunswick, ag
Ontario, ag Manitoba, ag Albain Nua agus ag Oileán Phrionsa Éadbhard. Tá stádas
oifigiúil ag an bhFraincis i New Brunswick, in éineacht leis an mBéarla, agus an
teanga ó dhúchas ag aon duine amháin as an triúr ansin. Maidir le hOntario, tá
leathmhilliún Frainciseoirí ansin, cé nach bhfuil stádas oifigiúil ag an teanga
sa stát. Tá sé mhilliún cainteoir dúchais ina gcónaí i Québec, agus breis is dhá
chéad míle i New Brunswick.

Is í an Fhraincis an t-aon teanga oifigiúil amháin i Háití, cé nach labhraíonn
ach an uasaicme í. Is í an teanga úd Kreyòl caint na sráide. Is fásteanga í atá
bunaithe ar an bhFraincis.

Cé go bhfuil an Fhraincis ar an tríú teanga is mó a labhraítear sna Stáit
Aontaithe, níl stádas oifigiúil ar bith aici ansin. Tá sí ar an dara teanga is
mó i New Hampshire, Louisiana, Maine, agus Vermont. Dhá chineál Fraincis atá á
labhairt i Louisiana - Créole agus Cajun. Fásteanga í an teanga Créole agus í
tar éis cuid mhór de ghramadach na Fraincise caighdeánaí a chailleadh faoi bhrú
an Bhéarla, na Spáinnise, na dteangacha bundúchasacha agus na dteangacha
Afracánacha. Is iad na Gormaigh is mó a labhraíonn í.

An chuid is mó d'Fhrainciseoirí an domhain, tá cónaí orthu san Afraic. De réir
na tuairisce a d'eisigh eagraíocht idirnáisiúnta na dtíortha Fraincise
(Organisation Internationale de la Francophonie), tá 115 mhilliún duine san
Afraic a bhfuil Fraincis acu, ó dhúchas nó ón scoil. Tá cónaí orthu in aon tír
déag is fiche ar fud na hilchríche.

De ghnáth caithfidh na hAfracánaigh an Fhraincis a fhoghlaim ar scoil mar
theanga iasachta. In áiteanna, áfach, is féidir teacht ar chainteoirí dúchais.
Tá an Fhraincis á labhairt mar theanga dhúchais timpeall ar Abidjan sa Chósta
Eabhair agus i Libreville sa Ghabúin. Ní féidir a rá go mbeadh aon leagan amháin
den Fhraincis ann a dtabharfaí "Fraincis na hAfraice" air. Tá leaganacha éagsúla
den teanga ann, agus iad go léir faoi anáil na dteangacha bundúchasacha áitiúla.

Bhí an Fhraincis ina teanga oifigiúil sa Liobáin, nuair a bhí an tír á rialú ag
an bhFrainc de réir shainordú Chonradh na Náisiún. Sa bhliain 1941 bhain an
Liobáin amach neamhspleáchas ar an bhFrainc, agus ansin, níor bronnadh stádas
oifigiúil ach ar an Araibis. Ina dhiaidh sin is uile, tá ardmheas ag muintir na
Liobáine ar an bhFraincis i gcónaí, agus iad á foghlaim is á saothrú go
dúthrachtach.

Baintear úsáid éigin as an bhFraincis sa Chambóid agus i Laos. Oidhreacht
choilíneach is cúis leis, ar ndóigh. Labhraíonn cuid mhaith seandaoine i Vítneam
í chomh maith, ó bhí sí á saothrú ag an scothaicme, ach rachadh sé rite leat
teacht ar Fhrainciseoirí óga anois.

Tá stádas oifigiúil ag an bhFraincis i bPondicherry san India, an t-aon áit
amháin a choinnigh na Francaigh acu féin sa tír tar éis do na Sasanaigh teacht i
dtreis. Tá lycée, nó meánscoil Fhrancach, ann fós. Is í an Tamailis an teanga is
mó atá i réim ansin, áfach.

Tháinig an Laidin go dtí an Ghaill le léigiúin Iúil Caesar, a d'fhorghabh an tír
sna 50idí RC. Go dtí sin bhí canúintí Ceilteacha á labhairt sa chuid ba mhó den
tír, agus dealraíonn sé fosta go raibh cineál sean-Bhascaise (Acatáinis) le
cloisteáil sa deisceart. Thréig na Gailligh a gcuid Ceiltise de réir a chéile,
áfach, agus níor mhair ach dornán focal Ceilteach san Fhraincis. Is ainmneacha
iad ar ghnéithe den tír, ar phlandaí agus ar rudaí a bhaineann le talmhaíocht
agus le feirmeoireacht. Maidir leis an gcineál Laidine a d'fhoghlaim na
Gailligh, áfach, níorbh í Laidin ardnósach na scothaicme í ach caint chomónta na
saighdiúirí.

B’fhéidir go bhfuil tionchar na Ceiltise le haithint ar ghramadach agus ar
chomhréir na Fraincise. Is minic an cuspóir á chur in iúl i dtús abairte ar son
na béime mar a dhéantar i nGaeilge le cúnamh an chopail: c'est lui qui parle =
"is eisean atá ag labhairt". Is ionann an modh comhairimh sa dá theanga:
quatre-vingt = "ceithre fichid", nó "ceithre scór" (ar ndóigh, chloisfeá "ochtó"
i nGaeilge an lae inniu freisin). Nuair a tháinig meath ar impireacht na Róimhe,
shealbhaigh na Frainc (treibh a raibh teanga Gearmáinice acu agus í cosúil leis
na canúintí ba thús don Ollainnis agus don Ghearmáinis) an Ghaill, agus bhunaigh
siad ríocht ansin faoi cheannas Chlóvais. D'fhág siad a n-ainm féin ar an teanga
- français - agus rinne siad dearmad dá gcuid canúintí féin. Fuair an
tSean-Fhraincis a lán focal ó chaint na bhFranc, leithéid téarmaíocht chogaidh
(maréchal = marascal, cf. marskálkur na hÍoslainnise, marsk nó marskalk na
Sualainnise, Marschall na Gearmáinise), ainmneacha na ndathanna (bleu "gorm",
cf. blue an Bhéarla, blau na Gearmáinise, blár na hÍoslainnise, blå na
Sualainnise), agus a lán eile. Sampla eile is ea guerre ("cogadh"), arb ionann é
agus war an Bhéarla (chuaigh sé in éag sna teangacha Gearmáinice eile, áfach -
styrjöld a deirtear as Íoslainnis inniu, Krieg an focal Gearmáinise, oorlog a
deir na hOllannaigh). Tá gaol idir choisir ("togh, roghnaigh") agus choose an
Bhéarla nó erkiesen na Gearmáinise.

I ndiaidh na móide seo, thosaigh an tSean-Fhraincis ag fás agus ag forbairt de
réir a chéile. Ba iad na chansons de geste a rinne teanga liteartha di: laoithe
eipiciúla laochais a rinne cur síos ar eachtraí na gCrosáidí, mar shampla.

Glactar leis gur tháinig deireadh leis an tSean-Fhraincis sa tríú haois déag. Is
gnách Meán-Fhraincis a thabhairt ar an gcéad chéim eile i stair na Fraincise. Ba
í sin an teanga chaighdeánach ar bronnadh stádas oifigiúil uirthi nuair a
d'achtaigh an Rí Proinsias a hAon an reacht atá ainmnithe as Villers-Cotterêts
thiar sa bhliain 1539. I gceann aon bhliain déag foilsíodh an chéad ghraiméar
caighdeánach, Tretté de la Grammaire française ("Tráchtas faoi ghramadach na
Fraincise"). Louis Magret a scríobh é.

D’fhódaigh an Fhraincis í féin san Oileán Úr fosta, i gcoilíneacht na
Nua-Fhraince a bhí ann sna blianta 1663-1763. Is éard a bhí sa choilíneacht seo
oirthear Cheanada (na cúigí a dtugtaí "Canada" agus "Acadie" orthu as Fraincis)
agus an chuid de Stáit Aontaithe an lae inniu atá suite timpeall na lochanna
móra agus cois Mississippi - "Louisiane". Bhí na críocha seo i bhfad ní
b'fhairsinge ná stát Louisiana inniu, agus cheannaigh na Stáit Aontaithe an
chuid ba mhó acu ó Napoléon Bonaparte i dtús na naoú haoise déag. Ní dhearna an
Fhrainc mórán míntíreachais ar chríocha Louisiana riamh, agus dá bhrí sin ní
mhaireann an Fhraincis ansin ach in áiteanna. Tá an teanga i bhfad níos láidre i
Quebec, agus sin é an fáth a bhfuil stádas oifigiúil aici i gCeanada inniu in
éineacht leis an mBéarla.

Go dtí le déanaí bhí a lán teangacha agus canúintí áitiúla á labhairt ar fud na
Fraince, agus ní raibh an teanga chaighdeánach ach ag dornán beag daoine: bhí
Ocsatáinis ag muintir an deiscirt, Briotáinis (teanga Cheilteach) ag muintir na
Briotáine, canúintí Gearmáinise san Alsáis in aice leis an teorainn thoir, agus
cineál Pléimeannaise nó Ollainnise cois na teorann thuaidh. D'imigh sin agus
tháinig seo, áfach. Ó laethanta na Réabhlóide anuas bhí na húdaráis ag iarraidh
na teangacha réigiúnacha a dhíothú, agus thosaigh meath ag teacht orthu de réir
a chéile, go háirithe nuair a d'fhoghlaim na fir go léir an teanga náisiúnta san
Arm. Ar dtús níor éirigh leis na polasaithe seo ach go measartha, ach inniu is í
an Fhraincis chaighdeánach an teanga is mó a labhraítear sa tír, agus na
canúintí agus na teangacha mionlaigh ag lagú go tiubh téirimeach. Tá an
Bhriotáinis, abair, á labhairt ag leathmhilliún duine ó dhúchas i gcónaí, ach
seandaoine iad an formhór mór acu. Is díol spéise í, áfach, an athbheochan atá
ar siúl i mbailte móra agus i gcathracha an réigiúin, rud a chuirfeadh rath na
Gaelscolaíochta i do cheann.

Leis an aibítir Laidineach a scríobhtar an Fhraincis. Úsáidtear comharthaí
idirdhealaitheacha áirithe: an agúid nó accent aigu, atá cosúil le síneadh fada
na Gaeilge (á, é), an ghraif nó accent grave, atá cosúil le síneadh fada
Ghaeilge na hAlban (à), an cuairín nó accent circonflexe (ê), an déiréis nó an
t-idirphonc atá cosúil leis an umlabht (ë, ï), agus an straithín nó cédille a
chrochtar den c (ç). Thairis sin, úsáidtear dhá nasclitir - an t-æ agus an t-œ.

Tríd is tríd, tá ceartlitriú na Fraincise sách deacair ag an gcainteoir dúchais
féin, nó tá sé bunaithe ar fhuaimniú na teanga mar a bhí sé na cianta
cairbreacha ó sin. Nuair a caighdeánaíodh an litriú, is minic a tugadh isteach
litreacha stairiúla nach raibh bunús ar bith acu i bhfuaimniú na teanga. Mar
shampla, bhí an focal doigt ("méar") á scríobh gan -g- i ré na Meán-Fhraincise,
ach nuair a caighdeánaíodh an Nua-Fhraincis tugadh an -g- isteach arís, ós rud é
gurb é an focal Laidine digitus is tús dó. Tá sé díreach cosúil leis an dóigh a
scríobhtar debt ("fiacha") sa Bhéarla inniu, cé nach bhfuil a dhath fágtha den b
sin san fhuaimniú: fuair an Béarla an focal ar iasacht ón bhFraincis agus an b
sin imithe le fada, ach nuair a cruthaíodh ceartlitriú nua-aimseartha an
Bhéarla, tháinig an b ar ais, ó bhí a fhios ag ligeadóirí agus casadóirí an
chaighdeáin gurbh é an focal Laidine debitum a bhí ann i dtús báire.

Ní síneadh fada í an agúid san Fhraincis. Úsáidtear an comhartha seo os cionn na
litreach e le taispeáint go bhfuaimnítear mar [e] é. I dtús an fhocail, is guta
próistéiteach é go minic. Is é is brí le guta próistéiteach ná guta a cuireadh
roimh chonsan ar leith i dtús an fhocail - agus, sa chás seo, mhair an guta
próistéiteach i ndiaidh don chonsan imeacht. Sampla den é- próistéiteach é an
focal écouter "éisteacht, cloisteáil". Escouter an fhoirm a bhí ann ar dtús, rud
is féidir a aithint ar an mbriathar gaolmhar Spáinnise fosta - escuchar.

Má úsáidtear an ghraif os cionn na litreach "e", ciallaíonn sé go bhfuil an guta
seo níos cosúila le "ä" na Gearmáinise san fhuaimniú. An ghraif a chuirtear os
cionn na ngutaí eile, níl ann go bunúsach ach idirdhealán le focail aon fhuaime
a aithint thar a chéile, cf ou "nó" agus où "cén áit", mar shampla.

Maidir leis an gcuairín, athraíonn sé fuaimniú an ghuta beagáinín freisin, ach
de ghnáth, tugann sé le fios gur ligeadh -s- nó guta éigin ar lár: sûr < seur,
mar shampla, nó maître < maistre.



https://ga.wikipedia.org/wiki/An_Bheilg

Is tír í an Bheilg (Ísiltíris: België, Fraincis: Belgique, Gearmáinis: Belgien)
atá suite in Iarthar na hEorpa. Tá teorainn aici leis an Ísiltír, an nGearmáin,
Lucsamburg, an bhFrainc, agus tá cósta aici ar an Muir Thuaidh.

Tá sí ag crosbhóthar cultúrtha idir an Eoraip Ghearmánach (le cainteoirí na
hOllainnise sa tuaisceart, Flóndras) agus an Eoraip Rómánsach (le cainteoirí na
Fraincise, An Vallóin), agus tá tionchar aige sin ar chastacht a cuid
institiúidí agus a cuid staire polaitiúla.

Eascraíonn ainm na tíre as treabh darbh ainm na Belgae, Ceiltigh a chónaigh i
dtuaisceart na Gaille agus a cuireadh faoi smacht na Róimhe ag an Impire Iúl
Caesar sa bhliain 56RC. Tháinig treabhanna Gearmánacha isteach sa chuid sin den
Eoraip tar éis d'impireacht na Róimhe titim as a chéile agus tháinig ríochtaí
nua chun cinn. Bhí flaitheas ag ríthe éagsúla de chuid na nGearmánach agus na
bhFrancach ar limistéir na Beilge sna meánaoiseanna, agus tháinig an
Phléimeannais, an Bhrabantais agus an Liombuirgis (canúintí de chuid na
hÍsiltírise) chun cinn mar phríomhtheangacha labhartha i dtuaisceart an réigiúin
seo i dtuaisceart na hEorpa agus ar an taobh eile teanga Picard agus an
Vallúinis (teangacha de chuid na dteangacha Rómánsacha) i ndeisceart an réigiúin
seo. Rinneadh Críostaithe de mhuintir na tíre ag manaigh Éireannacha a bhunaigh
misiúin ann.

Bhí an Bheilg faoi smacht ag tíortha éagsúla, ag an bhFhrainc agus ag an Ísiltír
go háirithe, agus ag an Spáinn go dtí gur tharla an tAthrú Creidimh agus bunú
Phoblachta na hOlloine. Nuair a ghnóthaigh na cúigí sa tuaisceart a
neamhspleáchas i riocht an Ísiltír (an Ollainn) bhí an Bheilg faoi smacht na
hOstaire ar feadh tamaill go dtí gur ghabh fórsaí impiriúla Napoleon seilbh
uirthi ar feadh cúpla bliain. Aontaíodh an Bheilg leis an Ísiltír nuair a bhí
cogadh Napoleon thart, ach bhain sí a neamhspleáchas amach in 1830 nuair a bhris
réabhlóid amach sa tír. Ach fós cloistear an logainm: Ísiltír na Spáine.

Tháinig cumhachtaí móra na hEorpa le chéile chun Prionsa Leopolt ón mBaváir a
inshealbhú mar Rí Leopold I (tairgeadh ríocht na Gréige dó roimhe sin ach
dhiúltaigh sé é). Rinne an Isiltír ionradh ar an mBeilg i 1831 agus bhí cogadh
idir an dá thír go dtí gur aithin an Ísiltír neamhspleáchas na Beilge sa bhliain
1839.

De thoradh Chomhdháil Berlin 1885 ghlac an Bheilg páirt i gcóilíniú na hAfraice,
agus ghabh seilbh ar sciar ollmhór talún in abhanntracht an Chongó. Fearann
pearsanta dá chuid féin a bhí sa chóilíneacht seo don rí Leopold II agus ba mhór
an scanall an drochíde a tugadh do dhúchasaigh na tíre. Bhí an-tóir ar rubar
agus úsáideadh imeaglú, céasadh, dúnmharú agus leonadh chun sclábhaithe a
dhéanamh de mhuintir na tíre. Bhí an-bhaint ag an tírghráthóir Éireannach,
Ruairí Mac Easmainn, le nochtú an drochíde seo agus mar gheall ar an mbrú
idirnáisiúnta a d'eascair as a chuid tuairiscí, b'éigean don Rí an chóilíneacht
a chur i lámha an stáit.

Rinne an Ghearmáin ionradh ar an mBeilg i 1914 agus i 1940 in ainneoin gur
fhógair an tír a neodracht sna haighnis idir mhórchumhachtaí na hEorpa. Cuireadh
deireadh le polasaí na neodrachta tar éis an Dara Chogaidh Domhanda agus chuaigh
an Bheilg isteach i NATO (Conradh an Atlantaigh Thuaidh). Bhí sí ar cheann de
bhaill bunaidh Chomhphobail Eacnamaíoch na hEorpa.



https://ga.wikipedia.org/wiki/Sacar

Cineál spóirt é an sacar nó peil ina bhfuil dhá fhoireann imreoirí ag ciceáil na
liathróide taobh istigh den pháirc imeartha le súil is go n-éireoidh leo í a
radadh i gcúl na foirne eile. An fhoireann is mó a scórálfaidh cúil, is léi a
bheidh an bua. Tá aon imreoir déag ar aon fhoireann amháin, agus duine acu, an
cúl báire, ina sheasamh sa chúl le hé a chosaint ar imreoirí na foirne eile. Is
é an cúl báire an t-aon imreoir amháin a bhfuil cead aige lámh a chur ar an
liathróid.

Go bunúsach, is seanspórt é an sacar (nó an pheil sa chiall is fairsinge), ach
ba iad na Sasanaigh a chuir tús leis an gcluiche nua-aimseartha. Bhí cineálacha
éagsúla peile á n-imirt ar fud na tíre, ach theastaigh ó na himreoirí
comhrialacha a leagan amach a cheadódh dóibh cluichí a chóiriú eatarthu. Tháinig
ionadaithe ó na scoileanna poiblí úd Eton, Harrow, Rugby, agus Winchester le
chéile i gColáiste na Tríonóide, Cambridge sa bhliain 1848 leis na rialacha a
shocrú, ach ní dheachaigh siad in úsáid mórán taobh amuigh de na scoileanna seo.
Sna 1850idí, tháinig a lán clubanna agus cumann ar an bhfód ar fud thíortha an
Bhéarla le peil de chineál éigin a imirt, ach níor ghlac mórán acu le rialacha
Cambridge. Bhí cumainn thábhachtacha ann a raibh rialacha dá gcuid féin acu, go
háirithe club peile Sheffield. Bhunaigh daltaí na scoile poiblí sa bhliain 1857
é, ach ba síol é do chumann sacair Sheffield agus Hallamshire a bunaíodh deich
mbliana ina dhiaidh sin. Chloígh an cumann seo le rialacha Sheffield go dtí an
bhliain 1878. Sa bhliain 1862, d'eisigh John Charles Thring ó Scoil Uppingham a
rialacha féin, agus chloígh a lán clubanna leis na rialacha seo, freisin.

Cé gur sean-spórt é an sacar, ba iad na Sasanaigh a bhunaigh an cluiche
nua-aimseartha. Bailíodh le chéile na rialacha éagsúla a bhí le fáil sna
scoileanna sa tír, agus cruthaíodh comhrialacha nua. Cuireadh na céad rialacha
nua le chéile ag Coláiste na Tríonóide, Cambridge i 1848. Bunaíodh an Cumann
Peile (Football Association) ar 26 Deireadh Fómhair 1863, é atá ag stiúradh an
cluiche fós sa Sasana. Nuair a bhunaíodh FIFA i bPáras i 1904, d'aontaigh siad
na rialacha Sasanach a úsáid as seo amach. Cuireadh an céad Corn Domhanda ar
siúl i 1930 san Uragua, agus is é seo an comórtas is mó ar dhomhan fós inniu.

Is é FIFA (Fédération Internationale de Football Association) comhaltas cheannas
an sacair. Is é Corn Sacair an Domhain an comórtas is tábhachtach ná agus
imrítear é gach ceithre bliana.

Reachtálann Cumann Peile na hAontas Eorpa (nó UEFA) comórtas bliantúil do na
clubanna is rathúla san Eoraip. 'Sé ceann do na coirn is clúití é gur féidir a
bhaint amach le lucht féachanna domhanda do thart ar aon bhilliún duine.
Bunaíodh an comórtas sa séasúr 1955/56 mar chomórtas do bhuaiteoirí Sraitheanna
Peile na hEorpa faoin teideal Corn na hEorpa, ach ó shéasúr 1992/93,
athainmníodh an comórtas go Sraith Peile na hEorpa agus glacann na foirne is
fearr san Eorap páirt ann gach bliain.



https://ga.wikipedia.org/wiki/An_Pholainn

Tír í an Pholainn (Polainnis: Polska), nó Poblacht na Polainne (Polainnis:
Rzeczpospolita Polska), mar a thugtar uirthi go hoifigiúil, atá suite ar chósta
theas Mhuir Bhailt. Tá sí ag críochantacht leis an nGearmáin, le Poblacht na
Seice, leis an tSlóvaic, leis an Úcráin, leis an mBílearúis agus leis an
Liotuáin. Thairis sin, tá ceantar Kaliningrad, ar leis an Rúis é, suite idir an
Liotuáin agus an Pholainn.

Tugann na Polannaigh féin Polska ar a dtír dhúchais ina dteanga féin. Tá an
t-ainm seo bunaithe ar Polanie, is é sin, treibh de Shlavaigh a raibh cónaí
orthu ar mhachairí móra na tíre fadó. Ciallaíonn an focal féin pole "páirc" nó
"machaire" sa teanga. Tá ainmneacha na tíre i dteangacha eile fréamhaithe ón
tamhan céanna, cé is moite de chupla eisceacht: Lehistan a thugtar ar an
bPolainn sa Tuircis, Lengyelország san Ungáiris, agus Lenkija sa Liotuáinis. Tá
na hainmneacha seo bunaithe ar ainm treibhe eile, mar atá, Lędzianie. Bhí an
treibh seo ag cur fúithi i gcríocha oirthuaisceartacha na Polainne de réir mar a
bhreathnaíonn an tír inniu.

Is é ainm oifigiúil na tíre ná Rzeczpospolita Polska. Ní úsáidtear an focal
dúchasach sin rzeczpospolita mar théarma Polainnise ar phoblacht ach le tagairt
a dhéanamh do phoblacht na Polainne. Na poblachtaí eile, cosúil le hÉirinn,
tugtar republika orthu. Le fírinne, níl i rzeczpospolita féin ach aistriú focal
ar fhocal ar respublica na Laidine, nó ciallaíonn an dá fhocal gnó poiblí.

I ndiaidh bhlianta fada an Chumannachais, d'éirigh leis na Polannaigh daonlathas
ceart a chur ar bun faoi dheoidh i dtús na nóchaidí. Is poblacht pharlaiminteach
í an tír inniu, agus dhá theach - Sejm (an dáil, nó teach na dteachtaí) agus
Senat (an seanad) - sa pharlaimint. Tá 460 feisire ar Sejm, agus na saoránaigh
ag caitheamh a vótaí sna holltoghcháin uair in aghaidh na gceithre mbliana. Tá
100 Seanadóir ann, agus iad á dtoghadh sna holltoghcháin chomh maith. Tugtar
Zgromadzenie Narodowe nó an Comhthionól Náisiúnta ar dhá theach na paraliminte
in éineacht - ar an Oireachtas, i dtéarmaí Éireannacha.

Bhí páirtithe éagsúla sa pharlaimint i mblianta an Chumannachais féin, cosúil le
páirtí na bhfeirmeoirí (SL - Stronnictwo Ludowe nó Páirtí an Phobail) agus
páirtí oifigiúil na gCaitliceach (PAX). Ba é an Páirtí Cumannach, nó Polska
Zjednoczona Partia Robotnicza - "Páirtí Aontaithe Lucht Oibre na Polainne" - a
bhí i mbun na gcúrsaí dháiríre, áfach. Ba é an ficsean oifigiúil go raibh an
páirtí sin cruthaithe ag na Cumannaigh agus ag na Sóisialaigh Dhaonlathacha in
éineacht - sin é an chúis go raibh an t-ainm sin air.

Tá tionchar nach beag ag na hiar-Chumannaigh i gcónaí ar an saol polaitiúil sa
Pholainn. Níor éirigh leis na mionpháirtithe a tháinig ar an bhfód i ndiaidh
athbhreith an daonlathais iad féin a bhuanú, agus sa lá atá inniu ann, bíonn na
páirtithe nua ag teacht agus ag imeacht, toghchán i ndiaidh a chéile. Bíonn cuid
mhór de na Polannaigh sách éiginnte i gcónaí faoina ndearcadh polaitiúil féin,
agus grúpaí beaga tuathghríosóireachta coitianta go leor ar fud na sochaí.

Roimh an Dara Cogadh Domhanda, bhí an Pholainn lán mionlaigh mhóra eitneacha,
agus bruíonachas ar siúl go minic idir na mionlaigh agus na náisiúnaithe
antoisceacha Polannacha. I ndiaidh an chogaidh, áfach, tá an Pholainn iontach
aonchineálach ó thaobh an daonra de.

Is í an Pholainnis teanga oifigiúil na tíre, agus í ó dhúchas ag 96 % den 38
milliún duine atá ag cur fúthu sa tír. Is teanga Shlavach í an Pholainnis, agus
is iad an tSeicis, an tSlóvaicis agus an tSorbais, teanga neamhfhorleathan a
labhraítear in oirthear na Gearmáine, is gaolmhaire léi. An ceithre faoin gcéad
eile, tá siad ag labhairt Úcráinis, Bílearúisis, Liotuáinis, Giúdais (teanga atá
fréamhaithe ón tsean-Ghearmáinis), Gearmáinis nó Tatairis. Is Caitlicigh iad
lucht labhartha na Polainnise de ghnáth. Bíonn creideamh mionlaigh éigin ag dul
leis an teanga nó leis an dúchas mionlaigh go minic. Mar shampla, bíonn an
creideamh Protastúnach ag baint leis an nGearmáinis. Na hÚcráinigh, arís, is
dual dóibh urraim a thabhairt dá n-eaglais Chaitliceach Oirthearach, eaglais a
chloíonn leis na deasghnátha Gréigeacha, cé go dtugann sí aitheantas don Phápa.
Is Ceartchreidmhigh Oirthearacha iad na Bílearúisigh, agus na Tataraigh ina
Muslamaigh. I ndiaidh an ródaigh a rinne Uileloscadh na Naitsithe ar phobal mór
millteanach na nGiúdach sa Pholainn, ní mhaireann ach dornán acu beo sa tír.
Bíonn an Ghiúdais á labhairt ag an tseanghlúin, ach dealraíonn sé nach mbacann
na Giúdaigh óga leis an teanga seo a thuilleadh. Giúdach Polannach ab ea an Dr
Ludwig Zamenhof, a thionscain an teanga idirnáisiúnta Esperanto i gcathair Vársá
sa bhliain 1887.

I mblianta an Chumannachais, chuir dream réasúnta mór de dhídeanaithe Cumannacha
ón nGréig fúthu sa Pholainn, agus iad ag iarraidh saol cultúrtha dá gcuid féin
agus ina dteanga féin a choinneáil ag imeacht. De réir chosúlachta, áfach, ní
raibh teacht aniar sa Ghréigis mar theanga mhionlaigh sa Pholainn, nó tá an
teanga ag imeacht go tiubh téirimeach i measc shliocht sleachta na ndídeanaithe
inniu, agus iad ag dul leis an bPolainnis agus le nósanna na bPolannach go breá
sásta.

Tá sé chúig déag sa Pholainn. Województwa a thugtar ar na cúigí, is é sin,
vóvadachtaí - tá gaol ag an bhfocal le hainm na Vóvaidíne sa tSeirbia. Is é an
powiat nó an contae an chéad leibhéal riaracháin taobh thíos den chúige, agus tá
379 bpowiat sa Pholainn ar fad. Tá na powiaty (sin é an uimhir iolra sa
Pholainnis) roinnte ina ngminy (uimhir uatha: gmina), a bhféadfaí paróistí a
thabhairt orthu as Gaeilge (tá an focal féin bunaithe ar Gemeinde na
Gearmáinise, focal a chiallaíonn paróiste). Tá 2479 ngmina sa Pholainn.

Tháinig na treibheanna Slavacha go dtí limistéar na Polainne i mblianta Imirce
Mhór na Náisiún, sna sálacha ag na Teotanaigh agus na Húnaigh a rinne spior
spear d'Impireacht na hIar-Róimhe i dtús na Meánaoiseanna. Thosaigh an t-eagar
ceart polaitiúil ag teacht ar an bPolainn sa deichiú haois, faoi stiúir an
rítheaghlaigh atá ainmnithe as Piast, sinsear finscéalach na clainne nach raibh
ann ar dtús ach treabhdóir bocht.



https://ga.wikipedia.org/wiki/Tuaisceart_%C3%89ireann

Is ionann Tuaisceart Éireann (Béarla: Northern Ireland) agus limistéar na sé
gcontae úd Aontroim, Ard Mhacha, Doire, An Dún, Tír Eoghain agus Fear Manach a
dealaíodh ón gcuid eile d'Éirinn nuair a tháinig an Conradh Angla-Éireannach i
bhfeidhm sa bhliain 1922. Ba é an tAcht um Rialtas na hÉireann ón bhliain 1920 a
shainigh críocha agus teorainneacha an stáitín áfach, cé nach bhfuil
teorainneacha cruinne gearrtha dó inniu féin, agus tá áiteanna ann nach féidir a
rá fúthu go neamh-dhébhríoch cé acu sa Tuaisceart nó sa Phoblacht atá siad
suite. Baineann dhá thrian de Chúige Uladh le Tuaisceart Éireann, ach tá sé de
nós ag na hAontachtóirí "Cúige Uladh" (Ulster) a thabhairt ar an stáitín. Státín
féinrialaithe ann féin is ea Tuaisceart Éireann, nó go bunúsach, is slánaonad
faoi fhéinrialtas é atá faoi fhorlámhas na Ríochta Aontaithe, murab ionann agus
an chuid eile d'Éirinn. Mar sin, is féidir é a chur i gcomparáid le Sasana, leis
an Bhreatain Bheag agus le hAlbain.

Go praiticiúil, áfach, cha raibh féinrialtas an Tuaiscirt ag obair ar feadh i
bhfad. Bhí tionól nó dáil fhéinrialaitheach ann ar Chnoc an Anfa (Béarla:
Stormont) go dtí na Trioblóidí, ach ar an tríochadú lá de Mhí na Márta sa
bhliain 1972, chuir rialtas na Ríochta Aontaithe an féinrialtas áitiúil ar ceal
agus thosaigh sé ag rialú an Tuaiscirt go díreach ó Londain. De thoradh
Chomhaontú Aoine an Chéasta, tháinig Tionól nua féinrialaitheach ar an fhód, ach
nuair a chuaigh an díospóireacht faoi dhíchoimisiúnú arm na Sealadach ó smacht,
cuireadh an tionól ar fionraí ar an gceathrú lá de Mhí Dheireadh Fómhair sa
bhliain 2002. Cé gurb iad an Páirtí Aontachtach Daonlathach (DUP) agus Sinn Féin
an dá pháirtí is láidre inniu, i ndiaidh an olltoghcháin ar an tríochadú lá de
Mhí na Samhna sa bhliain 2003, d'éirigh leis an tionól cromadh ar obair arís,
rud nach raibh mórán súile leis, ós iad an dá pháirtí a sheasann do mheon na
dígeantachta is na neamhghéilliúlachta sa dá phobal.

Tá corradh is 1.70 milliún duine ina gcónaí i dTuaisceart Éireann. Sa
daonáireamh a rinneadh sa bhliain 2001, dúirt 45.5% den daonra gur Protastúnaigh
iad, agus thug 40.3% le fios gur Caitlicigh a bhí iontu. Staon 13.3% den daonra
ó aon chreideamh ar leith a admháil.

Bhí 75,125 duine (4.164% de dhaonra thuaisceart na hÉireann) ábalta Gaeilge a
scríobh, a léamh, a labhairt agus a thuibheáil. Ní raibh aon eolas ar an
Ghaeilge ag %89.7 den daonra. Bhí eolas ar an Ghaeilge ag 10.3% den daonra.

Sa bhliain scoile 2010–2011, bhí triocha bunscoil, 2,818 dalta agus 176
múinteoir sa chóras lán-Ghaeilge. Bhí 5 mheánscoil le 732 dalta agus 74
múinteoir ann.

Tá polaitíocht Thuaisceart Éireann bunaithe ar an teorainn eitni-reiligiúnda
idir na Caitlicigh, a dhearcann orthu féin mar Éireannaigh is mar Ghaeil agus
mar dhaonra bundúchasach, agus na Protastúnaigh, a dhearcann orthu féin mar
shaoránaigh de chuid na Ríochta Aontaithe agus mar chosantóirí a dúchais. Tá sé
de chlaonadh sna Caitlicigh a rá nó a shíleadh gur coilínithe agus grabálaithe
talún iad na Protastúnaigh nár tháinig isteach ach de thoradh na plandála. Is
náisiúnaithe (baintear úsáid as an leagan "náisiúntóirí" freisin sa Ghaeilge,
nuair a bhítear ag trácht ar náisiúnaithe Caitliceacha an Tuaiscirt) iad an
chuid is mó de na Caitlicigh, agus teastaíonn uathu an dá stát in Oileán na
hÉireann a aontú in aon stát amháin. Ón taobh eile de, is dual do na
Protastúnaigh a gcomhionannú a dhéanamh leis an mBreatain Mhór agus maíomh as a
ndílseacht don Choróin agus don Rí nó don Bhanríon. Dearcann siad ar an nasc
idir an Bhreatain Mhór agus Tuaisceart Éireann mar urrús riachtanach dá gcearta
reiligiúnaigh agus sibhialta, agus bíonn siad iontach mímhuiníneach as Poblacht
na hÉireann, nó tá siad den tuairim go bhfuil an iomarca cumhachta ag an Eaglais
Chaitliceach sa Phoblacht, rud a d'fhágfadh nach mbeadh stádas an tsaoránaigh
chothroim ar fáil dóibh dá n-aontófaí Éire.

Sna 1960idí, bhí an chuma ag teacht ar an scéal go raibh leasuithe suntasacha
polaitiúla ar na bacáin, nuair a bhain Terence O'Neill, polaiteoir Aontachtach a
raibh dearcadh forásach nua-aimseartha aige, amach oifig Phríomh-Aire an
Tuaiscirt. Bhí sé ag caint faoin rathúnas ábhartha mar leigheas ar an scoilt
sheicteach, agus é sásta dul i dteagmháil le Seán Lemass, taoiseach Phoblacht na
hÉireann san am céanna, a raibh dearcadh cosúil aige. Sa deireadh thiar thall,
áfach, ní dhearna iarrachtaí Uí Néill ach an lasair a chur sa bharrach. Go
bunúsach, bhí cuid mhór de na hAontachtóirí barúlach go raibh an Niallach ag
iarraidh iad a dhíol ar shladmhargadh leis an lucht tréasa a bhí ag rialú i
mBaile Átha Cliath, agus na Caitlicigh míshásta leis nach raibh na leasuithe
cuimsitheacha polaitiúla ag teacht sách luath. Mar sin, phléasc an foréigean
seicteach amach arís ó thús na seachtóidí i leith. Cuid de ghnáthshaol an
stáitín ab ea iad na gníomhartha sceimhlitheoireachta go dtí gur cuireadh an
chéad sos cogaidh fada i bhfeidhm sna nóchaidí, agus inniu féin, spreagann an
faltanas seicteach daoine chun loitiméireachta, coirlosctha, dúnmharaithe, agus
bruíonachais. Tá formhór na n-iar-sceimhlitheoirí, an tIRA Sealadach thar aon
dream eile, éirithe as a leithéid, agus iad ag iarraidh leas a bpobail a
dhéanamh ar bhealach éigin eile, ar nós obair fhóirithinte, Gaeilgeoireacht nó
polaitíocht dhaonlathach.

Tá Béal Feirste, Doire, Iúr Cinn Trá, An Ómaigh, Lios na gCearrbhach, Port an
Dúnáin, Inis Ceithleann agus Droim Mór ar na cathracha is mó i dTuaisceart
Éireann.

Tá Loch Cuan faoi chúig chiliméadar déag, a bheag nó a mhór, de Bhéal Feirste,
agus é ag sroicheadh ó Bhaile Nua na hArda ar feadh 30 ciliméadar go dtí Muir
Éireann. Meastar go bhfuil ocht n-oileán is trí scór ar fad sa loch. Droimníní
báite atá iontu. Síltear go bhfuil an loch seo ar ceann de na háiteanna is áille
in Éirinn. Is féidir leat Túr Scrabo, atá ar chnoc ag barr an locha, a
fheiceáil.

Tá imeall an locha faoi chúram an Iontaobhais Náisiúnta, chomh maith le ceithre
oileán déag sa loch. Is féidir le gach duine cuairt a thabhairt ar na hoileáin
seo.

Eagraíonn maoir de chuid an Iontaobhais cuid mhór siúlóidí agus turais thart
faoi Loch Cuan ón earrach go dtí an fómhar, agus eolas faoi shaol nádúrtha an
locha á thabhairt do na cuairteoirí le linn na dturas.



https://ga.wikipedia.org/wiki/R%C3%ADomhaire

Is é an rud atá sa ríomhaire ná meaisín leictreonach agus é ag láimhdeachas
sonraí de réir threoracha réamhdhéanta uimhriúla agus loighciúla. Cuirtear na
sonraí isteach (an t-ionchur), agus i ndiaidh a bpróiséala, baintear na torthaí
amach ar shlí éigin (an t-aschur).

Tá na ríomhairí an-aclaí ag láimhseáil sonraí, i bhfad níos aclaí ná na
háireamháin. Aon dá ríomhaire a bhfuil an acmhainn chéanna iontu, is féidir leo
na tascanna céanna a chomhlíonadh, ar acht go dtabharfar na treoracha céanna
dóibh.

Is deacair stair an ríomhaire a scaradh ó stair an áireamháin, ach is féidir a
mhaíomh go n-aithnítear an ríomhaire ar an in-ríomhchláraitheacht. Dá réir sin,
d'fhéadfá a rá gurbh é seol fíodóireachta Joseph Marie Jacquard an chéad
ríomhaire a bhí ann. Thóg Jacquard a sheol in-ríomhchláraithe sa bhliain 1801,
agus é ag baint úsáid as cártaí pollta páipéir lena chur ar chumas a ghléis
múnlaí casta a fhí go huathoibríoch.

B'é Charles Babbage an chéad duine ar rith coincheap an áireamháin
in-ríomhchláraithe leis - "an meaisín anailiseach" a thug sé ar an aireagán. Ní
raibh i gceist riamh, áfach, ach dearadh teoiriciúil, nó níor thóg sé an meaisín
riamh.

Sa bhliain 1890, dhear Herman Hollerith, innealtóir Meiriceánach de phór na
Gearmáine, meaisín táblúcháin le haghaidh daonáirimh. B'é an comhlacht úd
Computing Tabulating Recording Corporation - réamhtheachtaire an chomhlachta úd
IBM - a thóg na meaisíní. Meaisíní próiseála sonraí mórscála a bhí iontu, agus
iad i dtuilleamaí na gcártaí pollta leis na sonraí a choinneáil i dtaisce. I
ndeireadh na naoú haoise déag, tháinig go leor aireagán nua teicneolaíochta ar
an bhfód a bhí le luas a chur le forbairt an ríomhaire, cosúil leis an gcárta
pollta, ailgéabar Boole, an folúsfheadán, agus an teiliprintéir.

I rith an chéad leath den fhichiú haois, bhí na ríomhairí analógacha ag forbairt
go sciobtha, agus iad ag freastal ar a lán riachtanaisí ríomhaireachta san
eolaíocht. Bhí na ríomhairí seo bunaithe ar shamhail mheicniúil nó leictreonach
den fhadhb fhisiciúil a bhí le fuascailt. Ní raibh an chuid ba mhó de na
"ríomhairí" seo in-ríomhchláraithe, áfach, agus ní raibh siad chomh hilúsáideach
le ríomhairí digiteacha ár linne féin.

Iad siúd a chruthaigh ENIAC, ní raibh siad mall ag aithint a laigí. Sa deireadh,
dhear siad ailtireacht nua ríomhchláraitheachta a bhí i bhfad ní ba solúbtha,
mar atá, ailtireacht na ríomhchlár stóráilte, nó ailtireacht von Neumann. B'é
John von Neumann, duine de cheannródaithe na ríomhaireachta, ba túisce a thug
cur síos ar an dearadh seo i bpáipéar taighde a d'fhoilsigh sé sa bhliain 1945.
Faoin am seo, thosaigh a lán tionscadal ar an bhfód le triail a bhaint as
ailtireacht na ríomhchláracha stóráilte. Tógadh an chéad ríomhaire a bhí i
dtuilleamaí na hailtireachta seo i Manchain sa Ríocht Aontaithe - SSEM, nó an
"Meaisín Turgnamhach Mionscála" ("Small-Scale Experimental Machine"). Ní raibh i
gceist leis an SSEM ach an chéad triail. An chéad ríomhaire den chineál seo a
bhí in ann tascanna praiticiúla a chur i gcrích, mar atá, EDSAC - "Áireamhán
Uathoibríoch Leictreonach Mallstórais" - b'iad an tOllamh Maurice Wilkes agus a
fhoireann a thóg é i Saotharlann na Matamaitice in Ollscoil Cambridge.

Sna 1970idí, arís, thóg an teicneolaíocht an chéad léim eile chun tosaigh, nuair
a tháinig na ciorcaid iomlánaithe agus na micreaphróiseálaithe in úsáid. Snas
1980idí, bhí sé indéanta ríomhaire chomh beag a thógáil is go dtoillfeadh sé
isteach, abair, i meaisín níocháin. Faoin am céanna, chuaigh na ríomhairí baile
agus na ríomhairí pearsanta i bhfairsinge. Ó tháinig borradh gan a leithéid ar
an Idirlíon ó lár na nóchaidí anuas, d'éirigh an ríomhaire lán chomh coitianta,
beagnach, leis an teileafón agus an teilifíseán.

Is í an phríomhfhadhb a bhaineann le hailtireacht von Neumann, nó ailtireacht na
ríomhchlár stóráilte, ná go gcoinnítear an ríomhchlár i gcuimhne an ríomhaire i
bhfoirm uimhriúil, cosúil leis na sonraí a mbaineann an ríomhchlár a chasadh
féin astu. I gcásanna áirithe, d'fhéadfadh an ríomhaire an ríomhchlár a
choinneáil i dtaisce i gcuimhne ar leith, scartha ó chuimhne na sonraí. Tugtar
ailtireacht Harvard ar an ailtireacht ríomhaireachta seo, agus í ainmnithe as an
ríomhaire úd Harvard Mark I. Cé go bhfuil na ríomhairí comhaimseartha bunaithe
ar ailtireacht von Neumann, tá saintréithre áirithe ag roinnt leo a chuirfeadh
ailtireacht Harvard i gcuimhne duit, cosúil le cuimhne taisce an láraonaid
phróiseála.

Is féidir an ríomhaire a ríomhchlárú trí liostaí fada uimhreacha a thabhairt dó,
uimhreacha a cheanglóidh an ríomhaire leis na treoracha cearta ansin.
Ríomhchlárú i meaisínteanga a thugtar ar an modh oibre seo. Bíonn sé leadránach
ag an duine daonna, áfach, an cineál seo oibre a dhéanamh, nó tá sé níos fearr
neamónaigh - ainmneacha a chuidíonn le cuimhne an duine - a thabhairt ar na
treoracha éagsúla atá níos cosúla le teanga an duine - neamónaigh cosúil le JUMP
(ó jump an Bhéarla, is é sin, léim), MULT (ó multiplication an Bhéarla, is é
sin, méadú), ADD (ó addition an Bhéarla, nó suimiú) agus SUB (ó subtraction an
Bhéarla, nó dealú). Tugtar teanga dhíolama ar na neamónaigh seo. Úsáidtear
ríomhchlár ar leith, mar atá, díolamóir, leis an teanga dhíolama a aistriú go
meaisínteanga. De ghnáth, bíonn a mheaisínteanga agus a theanga dhíolama féin ag
cineál áirithe ríomhaire, agus mar sin, tugtar "teangacha íseal-leibhéil" ar na
meaisínteangacha agus ar na teangacha díolama - ní bhíonn siad ag obair ach ar
"íseal-leibhéal" an mheaisín áirithe sin.

Sa chuid is mó de na ríomhairí nua-aimseartha, tá gach cill in ann uimhreacha
dénártha a shábháil i ngrúpaí ocht ngiotán - beart a thugtar ar a leithéid de
ghrúpa. Tá gach beart in ann 256 uimhir éagsúla a chur in iúl, ó 0 go 255 nó ó
-128 go +127. Le huimhreacha níos airde a stóráil, is féidir níos mó ná aon
bheart amháin a úsáid: go tipiciúil, bíonn dhá, ceithre nó ocht gcinn ann. Is
féidir leis an ríomhaire gach sórt eolais a stóráil sa chuimhne, ar acht gur
féidir é a iompú ina uimhreacha. Tá na billiúin nó fiú na trilliúin beart
cuimhne ag na ríomhairí nua-aimseartha.

Sa láraonad próiseála, tá foireann speisialta de chealla cuimhne ar a dtugtar
tabhaill, agus is féidir iad a léamh agus eolas a scríobh isteach iontu i bhfad
níos gasta ná i bpríomhlimistéar na cuimhne. Go tipiciúil, tá céad nó cupla céad
tabhall ann, ach braitheann sé ar an gcineál láraonad próiseála atá agat.
Úsáidtear na tabhaill le haghaidh na sonraí is minicí a mbíonn riachtanas leo,
le nach gcaithfí dul i dtuilleamaí na príomhchuimhne gach uair dá dteastaíonn
siad. Ós rud é go bhfuiltear ag oibriú na sonraí an t-am ar fad, cuireann sé go
mór mór le luas na próiseála gan a bheith ag rochtain na príomhchuimhne go
rómhinic, nó bíonn an phríomhchuimhne sách mall ag obair, i gcomparáid leis an
láraonad próiseála agus leis na haonaid rialúcháin.

Tá dhá chineál príomhchuimhne sa ríomhaire, mar atá, an chuimhne randamrochtana
(RAM) agus an chuimhne inléite amháin (ROM). Is féidir sonraí a shábháil sa
chuimhne randamrochtana agus a léamh aisti "ar do randam féin", is é sin, gach
uair dá dteastaíonn sé ón láraonad próiseála. An chuimhne inléite amháin, áfach,
tá sonraí agus bogearra ansin nach n-athraíonn, ionas nach féidir ach sonraí a
léamh aisti. Go tipiciúil, is é an t-ábhar a bhíonn ar taifead ansin ná na
treoracha leis an ríomhaire a thosú. Go bunúsach, scriosfar na sonraí sa
chuimhne randamrochtana má chuirtear an ríomhaire as. An chuimhne inléite
amháin, áfach, tá sí díonta ar an gcineál sin scrios, ós rud é go mbeidh na
sonraí ansin ag teastáil a fhad is a bheidh an ríomhaire féin á úsáid ina
chumraíocht bhunaidh. I ríomhairí pearsanta (PC), tá clár speisialta, BIOS nó
Bunchóras Ionchurtha/Aschurtha, ar stóras sa chuimhne inléite amháin a fhéachann
chuige go luchtaítear córas oibriúcháin an ríomhaire ón tiomántán cruadhiosca
isteach sa chuimhne randamrochtana gach uair dá gcuirtear an ríomhaire ag obair
nó dá n-athshocraítear é. Na bogearraí a choinnítear ar stóras sa chuimhne
inléite amháin, is gnách dochtearraí a thabhairt orthu, nó go praiticiúil tá
siad níos cosúla le crua-earraí (innealra) ná le bogearraí - is é sin, is cuid
do-athraithe den ríomhaire iad. An cineál cuimhne ar a dtugtar laomchuimhne, tá
sé idir eatarthu, nó is cuimhne randamrochtana é, ach má chuirtear an ríomhaire
as, ní scriosfar na sonraí sa laomchuimhne, ach oiread leis na sonraí sa
chuimhne inléite amháin. Tá an laomchuimhne i bhfad níos maille ag obair ná an
dá ghnáthchineál cuimhne, agus mar sin, ní úsáidtear í ach le haghaidh
feidhmiúcháin nach bhfuil i gcall luathphróiseála sonraí.

Is é is brí leis an ionchur agus leis an aschur ná an dóigh a mbíonn an
ríomhaire ag glacadh isteach eolas nó sonraí ón taobh amuigh agus ag cur torthaí
a oibre in iúl don taobh amuigh. Na gléis a úsáidtear le haghaidh ionchuir agus
aschuir, tugtar gléis fhorimeallacha orthu. Is iad na gléis fhorimeallacha a
théann leis an ríomhaire pearsanta tipiciúil ná an méarchlár agus an luchóg, ar
gléis ionchuir iad, agus an taispeáint is an printéir, ar gléis aschuir iad. Is
féidir úsáid a bhaint as na cruadhioscaí, na dioscaí flapacha agus na dioscaí
optúla le haghaidh ionchuir agus aschuir araon. Cuid den ionchur agus den aschur
is ea é líonrú na ríomhairí freisin, is é sin, an dóigh a gceanglaítear na
ríomhairí dá chéile ina ngréasáin, ar nós an Idirlín.

Tugtar teanga ríomhchlárúcháin ar theanga shaorga ar bith a úsáidtear chun
meaisín, ach go háirithe ríomhaire, a stiúradh. Cosúil le teangacha daonna, tá
rialacha na comhréire is na séimeantaice ag baint le teangacha ríomhchlárúcháin.



https://ga.wikipedia.org/wiki/L%C3%A1ithre%C3%A1n_Gr%C3%A9as%C3%A1in

Séard is láithreán nó suíomh Gréasáin ann ná bailiúchán leathanach gréasáin atá
curtha i dtoll a chéile faoi ainm fearainn áirithe ar an nGréasán Domhanda.
Bíonn na leathanaigh scríofa mar théacschód marcáilte (ar nós HTML nó XHTML)
agus iad nasctha go hiondúil le leathanaigh eile taobh istigh nó taobh amuigh
den láithreán. Ní féidir breathnú ar láithreán gan cheangal Idirlín agus
brabhsálaí. Coinnítear láithreáin ghréasáin ar fhreastalaithe Gréasáin agus
déantar rochtain orthu tríd an bprótacal HTTP.

Tá neart láithreán ar an nGréasán Domhanda, cuid acu beag (cúpla leathanach)
agus cuid eile mór (na mílte leathanach). Is féidir leis na leathanaigh a bheith
dinimiciúil agus iad ag athrú de réir úsáide – cuardach ar Google, mar shampla.
Bíonn leathanaigh eile statach: ní athraíonn siad ó chuairt go cuairt, mura
n-athraíonn úinéir an leathanaigh an t-ábhar atá ann. Is minic láithreáin déanta
de leathanaigh dinimiciúla agus leathanaigh statacha araon.



https://ga.wikipedia.org/wiki/Ceol

Leagan amach deaslabhartha na fuaime agus an tosta is ea an ceol. Tá fíorbhrí an
fhocail ceol an-chonspóideach, agus féadann na fuaimeanna a nglactar leo mar
cheol athrú de réir ré na staire agus an chultúir, ach glactar leis de ghnáth
gur ceart na fuaimeanna a bheith eagraithe go comhfhiosach ag duine nó grúpa
daoine.

Tá mórán ceoil comhdhéanta de thoin (a chomharthaítear le nótaí ceolmhara) le
hairdí cinnte. Déanann toin dhifriúla a sheinntear mar thon i ndiaidh toin séis,
agus déanann toin seinnte go comhuaineach cordaí agus armóin. Tá fuaimeanna gan
airde déanta le cnagadh go minic. Is í an rithim eagrú tomhaiste na gcodanna
sin.

Is sórt cumarsáid é an ceol, agus tá ceol níos sinne ná an focail scríofa. Tá sé
ceangailte le gach aon chultúr daonra. D'fhás ceol le chabhair fuaime nádúrtha
agus na hainimhithe a dhein siad. Thosaigh ceol roimh stair nuair a d'éirigh
cultúr daonra níos cliste, timpeall an am stair geolaíoch déanach[fíoras?].

Is féidir le ceol a bheith scríofa roimh léiriú ag cumadóir nó ag scríbhneoir.
Mar sin, leanann an ceoltóir nó na ceoltóirí atá ag seinm an fhoinn (cé acu
scríofa acu féin é nó nach ea) orduithe an chumadóra go leathan, ordaithe atá
scríofa síos mar nodaireacht cheolra ar nós lámhscríbhinn cheoil. Ina áit sin,
féadann an ceol a bheith cumtha a bheag nó a mhór ag na ceoltóirí fad a
sheinneann siad é (tobchumadh).

Is féidir le ceol a bheith curtha i láthair le haon ceoltóir amháin, nó mórán
ceoltóirí le chéile mar ghrúpa ceoil ar nós roc-bhanna nó ceolfhoirne. Féadtar
an ceol a dhéantar a chloisteáil trí mhórán meáin chumarsáide; léiriú beo a
chloisteáil é an modh is traidisiúnta, i láthair na gceoltóir. Féadtar ceol beo
a chraoladh thar an raidió nó an teilifís, nó fiú an Idirlíon, cé gur mó is
cosúla don éisteoir é seo le héisteacht le taifeadadh nó féachaint ar fhíseán
ceoil. Ar uairibh, bíonn fuaimeanna réamhthaifeadta san áireamh i léirithe; mar
shampla, déanann DJ ceirníní a scríobadh. Is féidir leat féin ceol a chruthú le
canadh, le seinm ar uirlis ceoil, nó le cumadh. De ghnáth, déanann
nuathosaitheoirí iarracht ar an ngiotár nó ar an bpianó mar chéad-uirlis.

Féadann duine bodhar ceol a chleachtadh le mothú na gcreathanna istigh ina
chorp; is é Ludwig van Beethoven an sampla is cáiliúla de cheoltóir bodhar, a
chum mórán saothar cáiliúil cé gur chaill sé a éisteacht cheana féin. San aimsir
níos nuaí is cnagcheoltóir atá molta go hard í Evelyn Glennie (atá bodhar ó 12
bhliain d’aois) .

Bíonn ceachtanna ceoil á dtógáil ag daoine nuair is mian leo seinm an cheoil a
fhoghlaim. Is í ceoleolaíocht réimse leathan a chlúdaíonn an staidéar staire
agus an staidéar eolaíochta, teoiric cheoil agus stair cheoil san áireamh.



https://ga.wikipedia.org/wiki/Na_hOile%C3%A1in_Fhilip%C3%ADneacha

Is tír san Áise í Poblacht na nOileán Filipíneach (Filipínis: Republika ng
Pilipinas - fuaimnítear an focal ng mar nang). Is í Mainile príomhchathair na
nOileán Filipíneach, ach tá 7,107 n-oileán san oileánra Filipíneach, agus tá
tailte na n-oileán seo timpeall trí chéad míle ciliméadar cearnach ar achar.

Labhraíonn muintir na nOileán Filipíneach teangacha bundúchasacha a bhaineann
leis an bhfine Astrainéiseach. D'fhág daoine de phór Síneach, Spáinneach,
Meiriceánach agus Arabach a sliocht ar na hoileáin chomh maith.

B'é Ruy López de Villalobos a d'ainmnigh na hoileáin as an Rí Spáinneach Pilib a
Dó. Chuir na Spáinnigh a gcumhacht i bhfeidhm ar na hoileáin sa bhliain 1565,
agus mhair an coilíneachas Spáinneach go dtí an Réabhlóid Fhilipíneach sa
bhliain 1896. Shealbhaigh na Stáit Aontaithe na hOileáin Fhilipíneacha i ndiaidh
Chogadh Mheiriceá agus na Spáinne sa bhliain 1898. Fuair na hOileáin
Fhilipíneacha neamhspleáchas mar Phoblacht sa bhliain 1946.

Tá cultúr na bhFilipíneach go mór faoi thionchar an Iarthair. Is é an
Caitliceachas an reiligiún is tábhachtaí sna hoileáin, agus labhraítear an
Béarla go forleathan. Is teanga oifigiúil é, chomh maith leis an teanga
Filipínis, is é sin, an leagan caighdeánaithe den Tagálaigis. Cé go raibh na
Spáinnigh i seilbh na n-oileán ar feadh na gcéadta bliain, níl stádas oifigiúil
ag an Spáinnis a thuilleadh, agus níl an teanga féin ó dhúchas ach ag dornán
beag de dhaoine. Tá na leaganacha fásteangaithe den Spáinnis, ar a dtugtar
Chavacano, i bhfad níos tábhachtaí mar ghnáthurlabhraí pobail sna hOileáin
Fhilipíneacha ná an Spáinnis chaighdeánaithe.

Bhí daoine daonna ina gcónaí i bPalawas sna hOileáin Fhilipíneacha chomh fada
siar le leathchéad míle bliain ó sin, mar a deir na seandálaithe. Tháinig na
hAstrainéisigh, sinsir na bhFilipíneach comhaimseartha, go dtí an t-oileánra dhá
mhíle go leith de bhlianta roimh bhreith Chríost, agus b'i dtuaisceart an
oileáin úd Luzon ba túisce a chuir siad fúthu. Sular bhain na hEorpaigh amach an
chearn seo den domhan, bhí na tradálaithe Moslamacha, Indiacha agus Síneacha
anseo cheana, agus iad i dteagmháil le muintir na n-oileán le fada an lá.

B'é Fernão de Magalhães an chéad taiscéalaí ón Iarthar a tháinig ar cuairt ar na
hoileáin, sa bhliain 1521, agus é díreach ag tabhairt an chéad turas timpeall an
Domhain. Níor tháinig sé slán as, nó is amhlaidh gur chuir sé ladar i gcúrsaí
polaitíochta na dtaoiseach áitiúil in oileán Cebu, agus fuair sé bás i gcath a
tharraing a chuid scéimeanna anuas air. Thit sé ar chrann Juan Sebastián Elcano
iarsmaí na sluaíochta a thabhairt abhaile.

Sa bhliain 1565, tháinig Miguel López de Legazpi go dtí na hoileáin. B'eisean a
bhunaigh an chéad áitreabh Spáinneach ansin. I rith an chéad trí chéad bliain
eile, d'iompaigh muintir na n-oileán leis an gCaitliceachas faoi thionchar na
misinéirí Spáinneacha, ach san am sin, ba mhinic a d'éirigh na bundúchasaigh
amach in aghaidh na Spáinne, agus thairis sin, bhí na cumhachtaí coilíneacha
eile ag coinneáil saighdiúirí na Spáinne gnóthach lena gcuid iarrachtaí teacht i
seilbh na n-oileán nó fód éigin a dhéanamh iontu. Thar aon rud eile, d'éirigh
leis na Sasanaigh príomhchathair na n-oileán a fhorghabháil le linn Chogadh na
Seacht mBlian. Bhí na hOileáin Fhilipíneacha á rialú ó Mheicsiceo, áit a raibh
suíochán Leas-Rí na Spáinne Nua, go dtí an bhliain 1821, nuair a bhain Meicsiceo
amach an neamhspleáchas. Ina dhiaidh sin, bhí na hoileáin á rialú go díreach ó
Mhaidrid. hOsclaíodh na hOileáin don tradáil dhomhanda ar an 6ú lá de Mhí Mheán
Fómhair 1834.

Nuair a bhí an naoú haois déag ag druidim chun deireanais, thosaigh gluaiseacht
bholscaireachta sa Spáinn féin ag éileamh leasuithe agus feabhsuithe sna
hOileáin agus ag déanamh gearáin faoin éagóir a bhí na misinéirí a imirt ar na
bundúchasaigh. Ní raibh na Spáinnigh sásta a gceart a thabhairt do na
Filipínigh, áfach. D'fhill José Rizal, príomhghníomhaí na gluaiseachta, go dtí
na hOileáin agus rinne sé iarracht na leasuithe sóisialta a chur chun cinn go
háitiúil. Bhí na húdaráis barúlach gur réabhlóidí dainséarach amach is amach a
bhí ann, agus cuireadh chun báis é sa bhliain 1896. Mar sin féin, bhí an
réabhlóid ar cois cheana. Chuir baill an chumainn réabhlóidigh úd Katipunan
rialtas dá gcuid féin ar bun sna hOileáin sa chéad bhliain tar éis bhás Rizal.
B'é Emilio Aguinaldo a bhí i gceannas ar an rialtas, agus is é an meas atá ag na
Filipínigh air inniu ná gurbh eisean a bhí ar an chéad Uachtarán ar an tír, cé
nach bhfuair a rialtas aitheantas ó na tíortha coimhthíocha riamh.

Sa bhliain 1898, chuir na Meiriceánaigh ladar i gcúrsaí na nOileán. Roimhe sin,
bhí sé éirithe ina chogadh idir na Meiriceánaigh agus na Spáinnigh faoi Chúba,
agus ina dhiaidh sin, d'fhairsing an cogadh céanna go dtí na hOileáin. Ar dtús,
chloígh cabhlach na Meiriceánach na Spáinnigh i gcath farraige i mBá Mhainile,
rud a thug a dhóthain misnigh d'Aguinaldo poblacht neamhspleách a ghairm de na
hOileáin Fhilipíneacha. Nuair a shínigh na Spáinnigh is na Meiriceánaigh conradh
síochána, áfach, níor tugadh aitheantas don phoblacht seo ar aon nós. A mhalairt
ar fad, ghéill an Spáinn na hOileáin do na Stáit Aontaithe mar choilíneacht.
Chuir na Filipínigh troid ar na Meiriceánaigh ina dhiaidh sin, leis an bhfód a
sheasamh ar son a saoirse, ach ní raibh gar ann. Rug na trúpaí Meiriceánacha ar
Aguinaldo ar an 23 Márta 1901, ach níor tháinig deireadh leis an gcogaíocht i
gceart roimh an mbliain 1913.

Tháinig athrú stádais ar an tír sa bhliain 1935, nuair a hiompaíodh ina
Comhlathas í, nó fuair na Filipínigh rialtas dúchais áirithe ansin. Bhí
tuilleadh saoirse ar na bacáin, ach ansin, thosaigh an Dara Cogadh Domhanda,
agus d'fhorghabh na Seapánaigh na hOileáin ar fad. I ndiaidh do na Seapánaigh an
cogadh a chailleadh, áfach, d'fhógair na Filipínigh poblacht neamhspleách ar an
4 Iúil 1946.

Ní raibh an stát nua ábalta trioblóidí polaitiúla inmheánacha a sheachaint.
B'iad na seascaidí agus tús na seachtóidí an tréimhse ab fhearr ó thaobh na
síochána agus na heacnamaíochta de, nuair a bhí an tUachtarán Ferdinand Marcos
ag rialú na tíre go dlisteanach. Nuair a bhí sé leis an Uachtaránacht a fhágáil
i ndiaidh an dara téarma a chaith sé i gceannas ar na hOileáin, áfach, chuir sé
dlí cogaidh i bhfeidhm ar an tír. Ó sin i leith, chuaigh saol na nOileán
Filipíneach chun donais, agus an éillitheacht is an lobhadas ag rith damhsa sna
sálaí ag Marcos.

Ar an 21 Lúnasa 1983, dúnmharaíodh cinnire an fhreasúra, Benigno "Ninoy" Aquino,
ar an aerfort díreach i ndiaidh dó filleadh ón deoraíocht go Mainile. Chuir an
dúnmharú fearg ar go leor daoine sna hOileáin, agus iad suite siúráilte gurbh é
Marcos a d'íoc pá na ndúnmharfóirí. Chuaigh baintreach an fhir mhairbh, Corazón
"Cory" Aquino, i gceannas ar an bhfreasúra. Faoi bhrú an fhreasúra, thoiligh an
tUachtarán Marcos le toghcháin a eagrú sa bhliain 1986. B'í Corazón Aquino
iarrthóir an fhreasúra. Nuair a chaill sí an toghchán Uachtaránachta, bhí
formhór mór na bhFilipíneach den tuairim go raibh torthaí na vótála cóirithe ag
Marcos. D'éirigh cuid de na fórsaí armtha amach in aghaidh Marcos, agus fuair
siad tacaíocht na sibhialtach, a chuaigh amach sna sráideanna ag agóidíocht. Sa
deireadh thiar thall, b'éigean do Marcos an tír a fhágáil, agus gaireadh
Uachtarán de Corazón Aquino.

I ndiaidh na réabhlóide seo féin - Réabhlóid EDSA, mar a thugtar uirthi (is
ionann EDSA agus Epifanio de los Santos Avenue, an tsráid is mó i Mainile) -
níor tháinig mórán feabhais ar chúrsaí na tíre. Nuair a bhí Aquino ina
hUachtarán, bhí iar-lucht leanúna Marcos ag bagairt coup d'état uirthi ó am go
ham. Na treallchogaithe Cumannacha a bhí ag troid go brúidiúil faoin tuath ó
laethanta Marcos anuas, níor éirigh siad as an gcath i ndiaidh Réabhlóid EDSA,
agus mar aisfhreagra, tháinig gluaiseacht fhoréigneach fhrith-Chumannach, Alsa
Masa[1], ar an bhfód agus í ag ionsaí is ag marú daoine éigiontacha go minic ar
an tsiocair gur "Cumannaigh" a bhí iontu. Níos déanaí, thosaigh an mionlach
Moslamach féin ag dul chun cearmansaíochta ar an rialtas agus dreamanna
treallchogaíochta a chur ar bun.

Bhisigh cúrsaí geilleagair na tíre beagáinín i mblianta an chéad Uachtarán eile,
Fidel Ramos, ach sa bhliain 1997, chuir géarchéim eacnamaíochta na hÁise Thoir
an chuid ba mhó den bhiseach seo ar ceal arís. Sa bhliain 2001, chuir Dara
Réabhlóid EDSA an chéad Uachtarán eile, Joseph Estrada, as cumhacht. An
tUachtarán a tháinig i gcomharbas airsean, mar atá, Gloria Macapagal Arroyo, bhí
an-dóchas ag na Filipínigh aisti ar dtús, ach ina dhiaidh sin, thosaigh na
gnáthliomhaintí faoi bhreabaireacht agus faoi thoghcháin chóirithe.

Teangacha Astrainéiseacha is mó a labhraíonn na Filipínigh, agus is de phór
Astrainéiseach iad an formhór acu. Tháinig a gcuid sinsear ón Téaváin, a raibh
treibheacha Astrainéiseacha ina gcónaí inti sular chuir na Sínigh fúthu ar an
oileán sin. Tá dreamanna beaga fágtha ansin ag labhairt teangacha
Astrainéiseacha, agus meastar gurb iad na hAmi an dream is gaolmhaire le sinsir
na bhFilipíneach. Pobal mionlaigh sa Téaváin is ea iad na hAmi. Tá dornán beag
de Negritos nó d'Aetaigh fágtha sna hOileáin Fhilipíneacha i gcónaí, agus is
iadsan na bundúchasaigh a raibh a sinsir-san ag áitreabh na n-oileán roimh
theacht na nAstrainéiseach. Thairis sin, tá cuid mhaith Sínigh ag cur fúthu sa
tír - 2 % den daonra ar fad - cé go gcreidtear go bhfuil sinsear Síneach amháin,
ar a laghad, ag 10 % de mhuintir na nOileán. Tá pobal mór Meiriceánach sa tír
chomh maith, ar saighdiúirí nó éasaoránaigh eile iad a bhformhór.

Is iad an Tagálaigis - nó an teanga Pilipino, mar a thugtar uirthi go hoifigiúil
- agus an Béarla teangacha oifigiúla na nOileán. Mar sin féin, tá go leor
teangacha eile á labhairt timpeall na tíre. Nuair a tugadh an Tagálaigis isteach
mar theanga oifigiúil, is dócha nach raibh sí ar an teanga ba líonmhaire
cainteoirí dúchais ar aon nós, nó b'í an phríomhchúis leis an stádas seo a
thabhairt di ná gurbh í an teanga a bhí á labhairt i Mainile agus máguaird.
Teangacha móra eile is ea iad an teanga Cebuano, an teanga Ilokano, an teanga
Hiligaynon, an teanga Waray-Waray, an teanga Kapampangan, an teanga Bikol, an
teanga Pangasinan, an teanga Kinaray-a, an teanga Maranao, an teanga
Maguindanao, agus an teanga Tausug. Is iad seo na teangacha a bhfuil níos mó ná
milliún cainteoirí dúchais acu, ach ar ndóigh, tá cuid mhór mionchanúintí eile
ann. Is follasach nach mbíonn difríocht na canúna is na teanga soiléir i gcónaí,
agus mar shampla, is minic a ghlacann na Filipínigh féin leis an teanga Cebuano,
an teanga Hiligaynon agus an teanga Waray-Waray mar chanúintí aon teanga amháin,
mar atá, an teanga Visayan nó Binisaya. Má dhearctar ar na canúintí Visayan mar
aon teanga amháin, tá níos mó cainteoirí dúchais ag an teanga sin ná ag an
Tagaláigis. Mar sin féin, is é dearcadh na dteangeolaithe ná gur níos mó ná aon
teanga amháin atá i gceist, ó bhíonn na teangacha seo sách dothuigthe ag
cainteoirí a chéile. Is í an teanga Cebuano an ceann is mó de na teangacha
Visayan, agus í ó dhúchas ag fiche milliún duine. In oileán Cebu a labhraítear
í, ar ndóigh.

Baineann na Moslamaigh Fhilipíneacha úsáid áirithe as an Araibis, toisc gurb í
teanga an Chórain í. Is í an teanga Tausug - ceann de na canúintí Visayan - is
mó a bhíonn ó dhúchas acu, áfach.

Cé go raibh an Spáinnis ina teanga thábhachtach sna hOileáin go deireadh na naoú
haoise déag, is ar éigean a labhraíonn aon duine ó dhúchas í a thuilleadh. Sa
bhliain 1950, bhí sí mar theanga dhúchais ag 6 % de mhuintir na tíre, ach
caithfidh sé gur seandaoine ab ea iad a bhformhór, nó ní raibh sí ach ag 2,500
duine sa bhliain 1990. Mar sin féin, tá tábhacht áirithe ag baint léi i gcónaí
mar theanga léannta, go háirithe i measc na sagart Caitliceach agus na
staraithe. Scéal eile ar fad é go bhfuil fásteangacha á labhairt anseo agus
ansiúd atá bunaithe ar an Spáinnis, agus an ghramadach simplithe faoi thionchar
na dteangacha áitiúla. Tugtar Chavacano ar na teangacha seo, focal a chiallaíonn
"garbh" nó "barbartha" sa Spáinnis. Tháinig siad ar an bhfód beag beann ar a
chéile, an chuid is mó acu. Is í an teanga Zamboangueño in Oileán Mindanao an
ceann is mó de na fásteangacha seo, agus í ag 360,000 duine ó dhúchas.

Tá an Béarla á labhairt ag gach Filipíneach a bhfuil léann nó foghlaim ar bith
aige - d'fhéadfá an sean-nath cainte Gaeilge "duine a bhfuil léann agus Béarla
aige" a úsáid, nó sin é an dearcadh atá ag muintir na nOileán Filipíneach ar an
mBéarla - agus is minic a bhaineann siad úsáid as meascán Tagálaigise agus
Béarla ar a dtugtar Taglish. An cineál Béarla a chluintear sna hOileáin
Fhilipíneacha, is follasach go bhfuil sé go mór mór faoi thionchar na dteangacha
áitiúla, ar nós na Tagálaigise. Luíonn sé le réasún gurb ar an gcaighdeán
Meiriceánach is mó a bhíonn na Filipínigh ag déanamh aithrise.



https://ga.wikipedia.org/wiki/Londain

Is í Londain (London sa Bhéarla) príomhchathair Shasana agus na Ríochta
Aontaithe. Is é bPálás Buckingham i Londain a chónaíonn Monarc na Ríochta
Aontaithe.

Tá daonra de 7.5 - 14 milliún aici agus is í an chathair leis an daonra is mó
san AE. Tá an chathair suite in oirdheisceart Shasana ar Abhainn na Tamaise. Is
ionad airgeadais tábhachtach é. Bhí na Cluichí Oilimpeacha ann trí huaire (1908,
1948 agus 2012.) Is mol mór iompair í Londain. Taistealaíonn níos mó paisinéirí
idirnáisiúnta tríd an bpríomhaerfort, Aerfort Heathrow, ná aon aerfort eile ar
domhain. Tá an córas traenach faoi thalamh is sine ar domhain ann - An London
Underground, nó "An Tiúb".

Tá sanasaíocht an ainm 'Londain' neamhchinnte. Is ainm ársa í agus is féidir í a
aimsiú i bhfoinsí ón 2ú aois. Tá tagairt ann di mar Londinium, a thugann le
tuiscint go raibh bunús Rómhánach-Briotanach léi. Go dtí 1889, bhain an t-ainm
"Londain" le Cathair Londan, ach as sin amach tagraíonn sé do Londain Mhór
freisin.

Tá neart foirne peile a imríonn i Londain. Ina measc siúd tá Arsenal, Tottenham
Hotspur, Chelsea F.C., West Ham United agus Fulham. Imríonn na foirne sin uilig
i bPríomhroinn Sacair Shasana, nó, sa Premier League mar is fearr aithne air.



https://ga.wikipedia.org/wiki/Feals%C3%BAnacht

Is éard atá san fhealsúnacht ná iarracht ar dhul amach ar an saol agus brí a
bhaint as trí réasúnaíocht agus trí dhíospóireacht. Ní hionann an tuiscint atá
ag fealsúna ar an saol i ngach aois, ach is gnách leis na scoileanna fealsúnacha
is déanaí feidhm a bhaint as a ndúirt na scoileanna a tháinig rompu, fiú más le
fonn sáraíochta é. Tagann an focal Gaelach ó fhocal Sean-Ghréigise, "φιλοσοφια"
("philosophia"), a chiallaíonn "grá an eolais", agus ba iad na Gréagaigh
(Sócraitéas agus Eipiciúras, mar shampla) a bhunaigh traidisiún na fealsúnachta
in Iarthar Eorpa.

Fealsamh a thugtar ar dhuine a bhíonn ag plé le fealsúnacht, ach is iomaí
dearcadh agus modh anailísithe a d'fhéadfadh a bheith ag fealsúna an lae inniu.

Níl ábhar machnaimh ar leith ag an bhfealsúnacht, murab ionann is na
heolaíochtaí daonna, na heolaíochtaí nádúrtha agus na heolaíochtaí foirmiúla,
disciplíní a bhfuil dlúthbhaint ag an bhfealsúnacht leo.

Tá gaol ag an bhfealsúnacht leis an loighic, leis an eitic, leis an meitifisic,
le teoiric an eolais agus eile. Nascadh na brainsí bunúsacha úd le disciplíní
eile - fealsúnacht na n-eolaíochtaí, fealsúnacht na hintleachta, an
antrapeolaíocht fhealsúnach, an aestéitic, fealsúnacht an dlí agus fealsúnacht
na teanga.

Ní dual don fhealsúnacht an modh trialach, rud a dhealaíonn amach ón bhfisic nó
ón mbitheolaíocht í. Ba dhóigh le fealsúna áirithe, ar nós Kant agus
Wittgenstein, gur cuid dhílis den fhealsúnacht an easpa trialach seo.

Is beag aird a thugann an fhealsúnacht ar na fíricí iontu féin, cé nach ionann
sin is a rá nach gcuireann sí bunfhíricí áirithe san áireamh. Ní úsáidtear
siombailí foirmiúla, cé go raibh fonn ar Leibniz fadhbanna fealsúnacha a
fhuascailt le loighic éigin uilíoch. Fiú má bhaineann an fhealsúnacht
anailíseach feidhm as an loighic mhatamaiticiúil, is trí theanga nádúrtha a
chuireann sí í féin in iúl.

Fágann sin gur de réir airíonna eile atá an fhealsúnacht le sainmhíniú. De réir
sainmhíniú áirithe atá in úsáid faoi láthair, is criticeas í an fhealsúnacht. Ní
sainmhíniú diúltach ar fad é, ós áil leis an bhfealsamh dearbhuithe nua a
chumadh, eolas neamhchruinn a cheartú, míthuiscintí coitianta a shoiléiriú agus
earráidí na fealsúnachta féin a chealú. Sa ré nua-aoiseach is é Descartes is
fearr a sheasann don dearcadh sin i leith na fealsúnachta, agus barúil aige nach
mbíonn eolas gan amhras.

Fágann sin gur disciplín déaduchtach agus intleachtúil í an fhealsúnacht nach
bhfuil i dtuilleamaí iomfheasa ná tuairimí suibíochtúla. Is í an fhealsúnach
toil na réasúnaíochta ón uair a scar na réamhShocraitéasaigh leis an dearcadh
reiligiúnda. Riamh ó shin tá na fealsúna tugtha don tsoiléire agus don
chruinneas, rud nár bhac ar fhealsúnacht an lae inniu an réasún féin a
dhianscrúdú: Nietzsche, Heidegger agus Adorno.

Ach ní gá go ndéanfadh fealsamh faillí i bhfadhbanna teoiriciúla. An chríonnacht
úd (nó lena rá níos beaichte, an sophia) is áil leis an bhfealsamh a bhaint
amach, is oilteacht freisin í. Tá a fhios ag an bhfealsamh, de réir an
traidisiúin a bhunaigh Sócraitéas, conas a chaithfidh sé é féin a iompar, agus a
fhios aige conas údar a chur leis. Iarrann Sócraitéas ar a chomhchainteoirí údar
réasúnach a chur lena mbreithiúnas. Féadann an réasúnaíocht riachtanach sin
bunús eolaíoch a thabhairt leis an bhfealsúnacht. Ghlac a lán fealsamh de chuid
na Sean-Ghréige, ar nós Eipiciúrais, leis an dearcadh seo. Is iomaí fealsamh a
shíl nár nós beatha í an fhealsúnacht ach obair intleachtúil: níl aon amhras ná
gur mar sin atá an scéal inniu i gcúrsaí léinn agus taighde.

I rith na tréimhse sin ní raibh in Iarthar Eorpa ach coillte agus páirceanna,
mórán. Sna mainistreacha a tháinig an léann chun cinn sna mainstreacha, taobh
amuigh de na bailte móra, de réir riail Naomh Beinidict, riail a raibh saothar
inleachtúil ceangailte di agus a chuir na manaigh ag trascríobh na seanúdar.

Ba é Bede, Sasanach, a bhunaigh, sa 7ú haois, na saorealaíona (septem artes
liberales) agus a rinne staidéar ar leith ar an reitric agus ar an dialachtaic,
ag leanúint lorg na nGréagach. Bhí Platón á léamh i gcúirt Shéarlais Mhóir, a
bhuíochas sin ar scoláirí ar nós Alcuin.

Bhláthaigh saothar na bhfealsúnaithe nuaphlatónacha, dála an Éireannaigh
Johannes Scottus Eiriugenus (Eoin a rugadh in Éirinn). Mhairfeadh an scoil sin
go dtí an Mheánaois Íochtarach, agus as sin amach mar Agaistíneachas.

Sa seansaol bhí an fhealsúnacht bunaithe ar cheisteanna agus ar fhreagraí, córas
dialachtaiceach a bheartaigh Séanan Éilé, fealsamh réamhShocraitéasach. Mheath
an córas sin agus roinnt saorealaíon eile in Iarthar Eorpa tar éis ionradh
tubaisteach na Lochlannach. D'éirigh leis an manach Gerbert d'Aurillac an léann
a athmhúscailt, go háirithe trí fhealsúnacht Arastotail a shaothrú. Thug sé dhá
bhliain sa Chatalóin sa chuid deireanach den 10ú haois, i mainistir nárbh fhada
ó Bharcelóna, é ag déanamh staidéir ar shaothar Arastotail, ar an matamaitic
agus ar an réalteolaíocht, agus ag baint tairbhe as léann na Muslamach, dream a
raibh an chuid ba mhó den Spáinn faoi smacht acu. Bhain sé amach Réims na
Fraince ansin gur chuir sé an dialachtaic agus an quadrivium (ailgéabar,
céimseata, réalteolaíocht, ceol) á múineadh i scoil na hardeaglaise: go háirithe
an ailgéabar. Bhí tuiscint an-soiléir aige ar rangú na fealsúnachta. Rinneadh
Pápa de faoin ainm Silveastar II.

Leanadh de shaothrú agus de shaibhriú na dialachtaice sa 12ú haois, obair a
shíolraigh an scolaíochas sa 13ú haois. Saothraíodh an loighic agus an
ghramadach thuairimeach freisin agus rinneadh uirlisí diagachta díobh (féach
Alain de Lille). Sa 12ú haois a buanaíodh argóint na n-uilithe idir na réalaithe
agus na n-ainmníoch. Is beag eolas atá againn orthu inniu seachas ar ainmneacha
Roscelin de Compiègne agus Guillaume de Champeaux, máistrí Abélard, an
t-ainmníoch agus an dialachtaiceach ba mhó. Níorbh é dianchíoradh na loighice an
t-aon ghnó intleachtúil amháin a bhí ar siúl sa 12ú haois. Bhí dhá scoil
mhanachúla ann:

I ndeireadh an 12ú haois d'aistrigh Anraoi Aristippe Leabhar IV de Mhéitéara
Arastotail ó Ghréigis go Laidin, tar éis do Ghearóid Chreimeona Leabhair I-II a
aistriú ó Araibis. Chuir Alfred de Shareshal gluaiseanna leis an téacs seo, agus
d'aistrigh trí chaibidil "bhreise" ó Araibis - De mineralibus Avicenna (Ibn
Sina). Ar an dóigh seo d'fhill an eolaíocht Arastotaileach ar an Iarthar.

Sa tréimhse seo rinneadh teagasc aithreacha na hEaglaise agus na gComhairlí a
chur in eagar. Sholáthair Pierre Lombard Liber de Sentencia, saothar a bhí mar
bhunábhar ag múinteoirí diagachta go dtí deireadh na Meánaoise. As eagrú sin na
diagachta a tháinig achoimrí diaga na haoise dar gcionn.

Sa dara leath den 12ú haois tháinig raidhse aistriúchán amach, ó Toledo tar éis
do na Críosatithe an Spáinn a ghabháil, agus ón Iodáil ina dhiaidh sin. Sa tír
úd a d' fhoilsigh grúpaí asitritheoirí téacsanna diaganta (cuireadh Laidin ar an
gCóran féin) agus eolaíocha (saothair chéimeata agus ailgéabair), agus mórán
saothar fealsúnach: Arastotail, Proclas, agus tráchtais le Al-Kindi agus
Al-Farabi. D'aistrigh Gondisalvi saothair le hAvicenna, Al-Ghazali agus Salomon
Ibn Gabirol. Cé nach raibh na saothair seo go léir ina mbuntéacsanna, chuir siad
ar fáil a lán de shaothar Arastotail ón Arabais, ábhar ar cuireadh cuma
nuaphlatónach air.

As fealsúnacht Arastotail, mar sin, a d'eascair modh nua fealsúnach: an
scolaíochas. Is é an bonn a bhí léi roinnt saothar le hArastotail a bhailigh
Tomás Acuineas agus fealsúna eile de chuid Ollscoil Pháras de réir a chéile.
Rangaíodh iad ina n-aicmí: loighic, fisic, meitifisic, eitic, polaitíocht,
fileatacht. Ach bhí fadhb mhór ag baint le hathshamhlú shaothar iomlán
Arastotail sa mhéid nach ndearna sé tagairt ar bith don chreideamh Críostaí. Ach
faoi lár na haoise bhí an tArastotaileachas curtha in oiriúint don
Chríostaíocht, comhtháthú ollmhór Tómasach nach gcreidfeá ach chomh deacair
leis. Ghlac lucht páirte na nDoiminiceach leis gan mhoill ach dhiúltaigh lucht
páirte na bProinsiasach dó de ghrá Agaistín, agus ba rogha le daoine eile
Avicenna nó Averroës (Ibn Rushd) thar aon údarás eile. Lean imreas intleachtúil
nár chríochnaigh nó gur dhamnaigh Easpag Pháras 219 tairiscint de chuid
Arastotail agus Avicenna ar chúiseanna nach léir anois. Cuireadh an teagasc
Tómasach ar fionraí go dtí an bhliain 1285 agus lucht frithThómasach ag cruinniú
nirt go díograiseach. Fáisceadh scoileanna nua as an bhfreasúra sin i dtús an
14ú haois agus iad bunaithe ag máistrí Proinsiasacha: Duns Scottus agus Uilleam
ó Occam.

Sa bhliain 1447 scar Ollscoil Lováin teagasc na diagachta ó theagasc na
fealsúnachta, rud a bhí ina chomhartha ar dheireadh na fealsúnachta meánaoisí.
Mhair na seanscoileanna go fóill ach bhí siad gan fuinneamh, rud ba léir faoin
16ú haois. Sa 17ú haois ba léir nach raibh an scolaíochas in ann an fód a
sheasamh i gcoinne an eolais a bhí á bhaint as trialacha fisice; d'fhág scéal
Ghalileo go háirithe smál air, agus bhí Descartes an-dian riamh ar a
sheanmháistrí agus ar fhealsúnacht Arastotail. In Les Principes de la
philosophie, saothar a tháinig amach sa bhliain 1644, .mhol sé go rangófaí an
t-eolas mar mheascán fealsúnachta agus eolaíochta.

Bhí an lochtú seo i dteann a réime sa 19ú haois, nuair a d'fhógair Auguste Comte
nach raibh suim ar bith aige sa mheitifisic, agus dúil aige i dteoiricí
fealsúnacha an 17ú haois agus an 18ú haois (Descartes, Hume, Condorcet).
Caitheadh amhras ar dhearfachas Compte féin nuair a tháinig an
éipistéimeolaíocht ar an saol.

Tríd is tríd, disciplín gairmiúil is ea an fhealsúnacht anois agus é á
chleachtadh sna hollscoileanna. Cíorann speisialtóirí an t-ábhar le speisaltóirí
eile, agus tá méadú as compás tagtha ar na foréimsí. Ní féidir le haon duine
amháin dul amach ar an iomlán.

I saol an Bhéarla is í an fhealsúnacht anailíseach a bhí i dtreis ar feadh an
chuid is mó den fhichiú haois. Sa chéad chuid den aois ba scoil í a bhí
an-chosúil leis an bhposaitíveachas loighciúil, agus barúil aici gurbh fhéidir
fadhbanna feasúnacha a fhuascailt trí aird a thabhairt ar loighic agus ar úsáid
teanga. Sa dara cuid den aois tháinig a lán tuairimí difriúla i réim agus gan de
cheangal eatarthu ach rian an tionchair stairiúil agus aird ar an tsoiléire.
Déanann an fhealsúnacht thrialach fadhbanna a athscrúdú le modhanna taighde na
heolaíochta sóisialta.

Ní raibh aon scoil ar leith i réim i Mór-Roinn na hEorpa. Thréig lucht an
phosaitíveachais loighciúil lár na hEorpa sna tríochaidí agus sna daichidí, agus
riamh ó shin tá lorg an léinn dhaonna ar an bhfealsúnacht ann:
feiniméineolaíocht, eiseachas, heirméineotaic, teoiric chriticiúil,
struchtúrachas agus iarstruchtúrachas.



https://ga.wikipedia.org/wiki/Comhriachtain

Is é is comhriachtain ann ná teagmháil chollaí idir neach baineann agus neach
fireann a bhfuil coimpeart agus clannú mar chuspóir léi. Thairis sin, áfach,
bíonn daoine, bonobónna (abhacshiompánsaithe) agus deilfíní ag cleachtadh
comhriachtana fiú nuair nach bhfuil an baineannach faoi éastras (ar dáir), ar
mhaithe leis an sult amháin.

Is é an teilgean gnáthchainte sa Ghaeilge a thagraíonn don chomhriachtain ná
bheith ag bualadh craicinn, bheith ag bualadh leathair, nó bheith ag streachailt
leathair. Is ionann cúrsaí leathair agus cúrsaí collaíochta, cúrsaí
comhriachtana. Bíonn go leor cleachtas collaí eile ag na daoine, cosúil le
faoiseamh na láimhe agus faoiseamh an bhéil, nach féidir "comhriachtain" a
thabhairt orthu, ós rud é nach scaoiltear an síol isteach san fhaighin. Ón taobh
eile de, tá a leithéid de chleachtas ann agus comhriachtain anasach nó
comhriachtain tríd an tóin, ina scaoiltear an síol, de ghnáth, isteach sa
reicteam.

Is gnách leis na daoine réamhimirt leapa a dhéanamh roimh an gcomhriachtain.
Bíonn an lánúin ag cuimilt a chéile agus ag tadhall baill ghiniúna a chéile le
treisiú leis an éirí collaí. Dá thoradh sin, is dual do bhall giniúna an fhir,
is é sin, an bod, éirí crua, agus faighin na mná ag éirí fliuch le sreabhán. Má
fhaigheann an lánúin go bhfuil a ndóthain éirí orthu, sáfaidh an fear a bhod
isteach san fhaighin, agus é á bhogadh ar aghaidh agus ar gcúl arís taobh istigh
den bhean. Nuair a shroichfidh an fear a shúnás, is é sin, buaic a éirí chollaí,
scaoilfidh sé lena shíol, agus tríthí ag dul trí mhatáin a bhoid. Maidir leis an
mbean, is féidir léise súnás a shroicheadh chomh maith, agus na tríthí ag dul
trína faighin. Is é is fonn collaí ann ná an fonn chun na tríthí seo a mhothú,
ós rud é go bhfaigheann an duine go bhfuil sult ar leith ag baint leo.



https://ga.wikipedia.org/wiki/Beirl%C3%ADn

Is í Beirlín (Gearmáinis: Berlin) príomhchathair na Gearmáine, agus í ar an
gcathair is mó sa tír sin, nó tá 3,496,293 duine ina gcónaí ansin (ó thús mí
Meán Fómhair 2015); is ísliú é sin ón 4.5 mhilliún duine a bhíodh sa chathair
roimh an Dara Cogadh Domhanda.

Tá lár stairiúil na cathrach suite idir na haibhneacha úd Spree agus Havel, agus
an stát cónasctha úd Brandenburg á timpeallú ó gach taobh.

Sna tréimhse 1949-1990, bhí an chathair dealaithe ina dhá cuid, Beirlín Thoir
agus Beirlín Thiar. Ba í Beirlín Thoir príomhchathair Dhaonphoblacht na
Gearmáine, ach bhí stádas Bheirlín Thiar ina cnámh spairne. Ba é dearcadh
mhuintir na cathrach féin gur ceann de stáit de Phoblacht Chónasctha na
Gearmáine a bhí ann, ach ní raibh na cumhachtaí forghabhála, an tAontas
Sóivéadach ach go háirithe, sásta glacadh leis seo. Ba é polasaí Dhaonphoblacht
na Gearmáine, ach go háirithe, Selbständige Politische Einheit West-Berlin
("Slánaonad Polaitiúil Neamhspleách Bheirlín Thiar") a thabhairt ar an leath
thiar den chathair.

Sa bhliain 1961, tógadh balla idir an dá leath den chathair. Nuair a tháinig
deireadh leis an gCogadh Fuar, ceann de na siombailí ba chumhachtaí don athrú
mór seo ab ea é an dóigh ar chuir an chosmhuintir an balla de dhroim an tsaoil.

Ar an 23 Eanáir 1990 thosaigh an rialtas sa Ghearmáin Thoir ag leagadh Bhalla
Bheirlín chun na píosaí is fearr le graifítí a dhíol. Ar an 13 Meitheamh 1990
thosaigh saighdiúirí teorann sa Ghearmáin Thoir ag leagadh Bhalla Bheirlín go
hoifigiúil.

Mar gheall ar an spórt i mBeirlín, is iad Hertha BSC agus 1. FC Union Berlin a
imríonn sa dara sraith, Zweite Bundesliga, na clubanna sacair a bhfuil an cáil
is mó orthu. Tá clú agus cáil ar Alba Berlin mar fhoireann cispheile.

Tá an chathair roinnte i ndá cheantar déag ar a dtugtar Bezirke nó
Verwaltungsbezirke (ceantair riaracháin), mar seo a leanas:



https://ga.wikipedia.org/wiki/An_Laidin

B'í an Laidin an teanga a labhraítí i Latium (Lazio) fadó agus a chuaigh chun
fairsinge sna sálaí ag saighdiúirí na hImpireachta Rómhánaí. Tháinig an teanga
chun cinn i gceantar tíre na Laidineach timpeall ar chathair na Róimhe, agus
leathnaigh sí amach de réir mar a ghlac na Rómhánaigh seilbh ar leithinis na
hIodáile, agus na tailte go léir timpeall ar an Meánmhuir. Breacadh an teanga
síos an chéad uair timpeall ar 550 bliain r. Chr., agus b'aistriúcháin ón
nGréigis a bhí sa chuid ba mhó de litríocht na Laidine ar feadh tamaill fhada.
Tugtar an tréimhse chlasaiceach ar na blianta 100 RC - 150 AD, nuair a bhí an
Impireacht in ard a réime. San am sin a mhair scríbhneoirí cáiliúla ar nós
Cicearó, Caesar, Veirgil agus Tacatas, chomh maith leis an bhfile Oivid.

San Iarthar, ghlac na Críostaithe leis an teanga mar theanga liotúirgeach agus
cuireadh an Bíobla ar fáil as Laidin. Is í an Vulgáid an t-aistriúchán Laidine
den Bhíobla a bhí in úsáid ag an Eaglais go dtí go ndeachaigh lucht an
Reifirméisin siar go dtí na foinsí Gréigise agus Eabhraise. Rinne manaigh ar fud
na hEorpa agus i dtíortha na Meánmhara staidéar ar an teanga. Mar theanga
labhartha, áfach, chuaigh athruithe difriúla i bhfeidhm ar an Laidin i réigiúin
éagsúla, agus d'iompaigh na canúintí ina dteangacha éagsúla, ar a dtugtar
teangacha Rómánsacha: an Fhraincis, an Iodáilis, an Spáinnis, an Rómáinis, an
Phortaingéilis agus mar sin de. Tá an Laidin ina teanga oifigiúil sa Vatacáin i
gcónaí. Thairis sin, craolann Raidió na Fionlainne nuacht as Laidin gach
seachtain ón mbliain 1989 ar aghaidh.

Teanga tháite nó infhillte is ea í an Laidin. Cuirtear iarmhíreanna le tamhain
na bhfocal chun inscne, uimhir agus tuiseal a chur in iúl sna haidiachtaí, na
hainmfhocail agus na forainmneacha. Tá cúig dhíochlaonadh ag na hainmfhocail,
agus ceithre réimniú ag na briathra.

Ina theannta sin, tá tuiseal áitreabhach ag roinnt ainmfhocal a úsáidtear lena
léiriú cá bhfuil an duine nó an rud suite. In áit an tuisil seo, áfach, is gnách
dul i dtuilleamaí réamhfhocail éigin, ar nós in, a éilíonn go n-úsáidfear an
tuiseal ochslaíoch ar a lorg. Iarsma seanársa ón bprótatheanga Ind-Eorpach is ea
é an t-áitreabhach, agus ní féidir, de ghnáth, ach logainmneacha a dhíochlaonadh
san áitreabhach. Fiú i laethanta na Laidine Clasaicí, bhí daoine ann nach
mbacfadh leis an áitreabhach ar aon nós, an tImpire Ágastas, mar shampla, agus
iad ag scríobh in Rōmā (in áit Rōmae) = sa Róimh.



https://ga.wikipedia.org/wiki/Ailtireacht

Ealaíon agus eolaíocht ar dhearadh foirgnimh atá san Ailtireacht. Chlúdódh
sainmhíniú níos leithne dearadh na timpeallachta, ó leibhéal macraiphleanáil
bailte, dearadh cathartha, agus ailtireacht tírphictiúra go leibhéal
micri-dhearadh troscán nó dearadh táirgí.

De réir an chéad saothar faoin ábhar a bhfuil teacht againn fós air, De
Architectura le Vitruvius, ba chóir go mbeadh Áilleacht (Venustas), Buaine
(Firmitas) and Áisiúlacht (Utilitas) ag baint le foirgneamh maith; féadtar a rá
gur cothromú agus comheagrú na príomhthréithe a bhaineann leis an ailtireacht
agus gan aon cheann acu ag sárú aon chinn eile. Cuireann sainmhíniú nua-aoiseach
béim ar conas mar a phléitear le ceisteanna aestéiticúla, structúrtha agus
feidhmiúla.

Gnó ilghéitheach is ea an ailtireacht, agus baineann sí feidhm as an matamaitic,
an eolaíocht, an ealaíon, an teicneolaíocht, na heolaíochtaí sóisialta, an
bpolaitíocht, an stair, an bhfealsúnacht agus gnéithe eile nach iad. I bhfocail
Vitruvius, "Is éard atá san ailtireacht eolas atá maisithe le cineálacha éagsúla
léinn agus a chuidíonn le breith cheart a thabhairt ar a ndéantar trí
cheirdeanna eile". (Architecti est scientia pluribus disciplinis et variis
eruditionibus ornata, cuius indicio probantur omnia quae ab ceteris artibus
perficiuntur opera.) Maíonn sé gur chóir d´ailtire a bheith oilte ar cheol,
réalteolaíocht agus ábhair eile. Cuirtear béim ar leith ar an bhfealsúnacht;
cluintear caint go minic ar fhealsúnacht ailtirí ar leith, nuair is é a bhealach
oibre atá i gceist.

Ba dheacair an iomarca béime a chur ar thábhacht na teoirice agus an cleachtadh
i gceist, cé gur beag ailtire a bhacann le teoiric. Mar a deir Vitruvius : "As
an gcleachtadh agus as an teoiric a fháisctear an ailtireacht. Is éard atá sa
chleachtadh machnamh fada leanúnach a dhéanamh ar an déantús, agus na lámha ag
oibriú air i dtreo go gcuirtear an obair i gcrích le chuile shaghas ábhair. Is
éard atá sa teoiric an míniú agus an soiléiriú is féidir a dhéanamh ar
oiriúnacht na rudaí a beartaíodh". (Ea nascitur ex fabrica et ratiocinatione.
Fabrica est continuata ac trita usus meditatio, qua manibus perficitur e materia
cuiuscumque generis opus est ad propositum deformationis. Ratiocinatio autem est
quae res fabricatas sollertia, ratione proportionis demonstrare atque explicare
potest.)

Is iomaí duine a chuir suim sa difríocht atá idir tógáil agus ailtireacht. Deir
Nikolaus Pevsner, stairí Eorpach a bhí beo i dtús na 20ú hAois, "Is foirgneamh é
cró rothar, is saothar ailtireachta í Ardeaglais Lincoln". Ach níl an deighilt
chomh soiléir sin, dar le saineolaithe an lae inniu. Thug an leabhar cáiliúil
Architecture Without Architects ó lámh Bernard Rudofsky raidhse samplaí de
struchtúir a rinne gnáthdhaoine le cois a chéile i ríocht na hailtireachta. I ré
áirithe bíonn daoine ar aon intinn faoi céard is ailtireacht ann ach meathann an
tuairim sin le himeacht aimsire agus déantar an scéal a sholéiriú ar bhealach
eile. Má mheasaimid gurb éard atá san ailtireacht tógáil mhaith, mar a deir
Vitruvius, an amhlaidh nach bhfuil a leithéid de rud ann is droch-ailtireacht?
Leis an scéal seo a shocrú, go háirithe agus an oiread sin foirgneamh nua ann,
d´fhéadfaí an ailtireacht a shainmhíniú mar cheird an ailtire. Chuirfeadh sé seo
béim ar fhorás na hailtireachta agus an ailtire.



https://ga.wikipedia.org/wiki/Teicneola%C3%ADocht

Is gné shuntasach de nádúr an duine bheith ag iarraidh uirlisí a fháil chun a
bhunchumais a mhéadú an t-am ar fad d’fhonn ualach níos mó a iompar, tuilleadh
rudaí a chur i gcrích, agus, más féidir é, níos mó luach saothair a ghnóthú ná
duine nó daoine eile. Thar na mílte bliain is trí theicneolaíochtaí a
shaothrú—uirlisí, ionstraimí agus gléasanna den uile chineál—is mó a d’éirigh le
daoine barr feabhais ar ghnéithe den nádúr a bhaint amach agus fiú
sibhialtachtaí a chruthú. Faoi seo cuireann teicneolaíochtaí le cumais na lámh
agus na hinchinne i ngach cuid de shaol an duine—sa bhaile, san obair, san
aíocht, sa chogaíocht agus eile.

De ghnáth tuigtear teicneolaíochtaí mar fheidhmeanna den eolaíocht nó aon
ghléasanna atá bunaithe ar eolaíocht a thagann le bheith ar fáil do chomhlachtaí
agus ginearálta go leor don phobal.

Ba deacair a shéanadh gur mhúnlaigh teicneolaíochtaí éagsúla cultúr na ndaoine
agus fiú an tsochaí ina hiomláine, thar na cianta fada.

Mar shampla, smaoinigh ar smachtú tine agus na teicneolaíochtaí a d’éirigh
uaidh. Tháinig an mhiotalóireacht as sin, agus an chré-umhaois, agus ina dhiaidh
sin an iarannaois. Tháinig an chócaireacht as freisin, agus réimse leathan de
mhodhanna ullmhaithe bia. D’éascaigh smachtú na tine leathnú an chine dhaonna ar
fud na gcreasanna measartha agus fuara ar domhan. Ach rinne smachtú na tine agus
cuid de na teicneolaíochtaí a lean é, an chogaíocht i bhfad níos millteanaí agus
níos marfaí ná mar a bhí roimhe sin. Smachtaíodh an tine ar dtús ag am éigin,
ach d’athraíodh agus feabhsaíodh an smachtú céanna thar na mílte bliain, agus tá
sé á fheabhsú an t-am ar fad. Le cúpla céad bliain ó d’fhionnadh an t-inneall
gaile, agus arís le céad bliain nó mar sin ó d’fhionnadh an t-inneall dócháin
inmheánaigh is féidir obair mheicniúil a dhéanamh as dó breoslaí. De réir a
chéile léirigh an bunsmachtú réabhlóideach tine an iliomad féidearthachtaí nua
eile don chine daonna. Is próiseas leanúnach an léiriú seo, próiseas nárbh
fhéidir a chonair fhadtéarmach a réamhinsint ag am ar bith—agus nach féidir a
chonair san am atá romhainn a réamhinsint ach an oiread. Ach is féidir a rá go
raibh, go bhfuil agus go mbeidh an próiseas céanna ag imirt a thionchair go trom
ar shaol agus shochaí, ar chultúr agus shíce na ndaoine go deireadh ama. Ba
réabhlóideach an fhionnachtain í ceansú plandaí agus ainmhithe i gcomhair bia
agus éadaí chomh maith. D’éascaigh sé seo leathnú an chine dhaonna ar fud an
domhain, agus forbairt na chócaireachta. Tháinig an talmhaíocht agus na slite
beatha agus raon de theicneolaíochtaí eile as freisin. Agus nár tháinig an
réabhlóid shóisialta agus chultúrtha ó shaol fáin na sealgairí-chnuasaitheoirí
go saol seasta na bhfeirmeoirí, mar thoradh air seo freisin?

Tá sé mar a bheadh bunchloch fhealsúnach an tsaoil nua-aoisigh seo, glac leis nó
ná glac, gur dul chun cinn é nuair a thagann teicneolaíocht nua sa mhullach ar
shean-teicneolaíocht. De réir na tuisceana seo, trí sheasamh na dtréan nó roghnú
éigin nádúrtha, níl an tsean-teicneolaíocht chomh maith leis an gceann nua agus
cailleann an choimhlint. Ach an sábháilte an fhealsúnacht seo, nuair a
smaoinítear ar an gcomhthéacs iomlán? I ngach athrú mar seo, basctar, milltear
agus cailltear sean-chultúr agus/nó daoine nach raibh ar a gcumas seasamh i
gcoinne na teicneolaíochta nua. I ngach cás mar sin, cailltear cuid éigin
d’oidhreacht chruashaothraithe an chine dhaonna. Más tubaiste é laghdú na
bithéagsúlachta ar domhan de bharr leathnú an chine dhaonna agus a
theicneolaíochtaí thar an domhan, nach tubaiste é freisin laghdú na
cultúréagsúlachta?

Caoga bliain ó shin bhí an buama adamhach mar bhagairt mharfach ar dhaoine agus
fiú ar an mbeatha féin ar domhan. Lean an bhagairt mar scamall dubhach orainn i
rith an Chogaidh Fhuair, agus tá fós ann, bíodh go bhfuil sí maolaithe oiread
éigin le blianta beaga anuas. Chuir an teicneolaíocht chogaíochta sin cruth ar
leith ar pholaitíocht an leath-chéid sin agus ar shaol na milliúin daoine.

I rith an ama chéanna tháinig forbairtí teicneolaíochta eile a mhúnlaigh agus a
d’athraigh meon agus tuiscint agus síce na ndaoine a thuilleadh fós. Ina measc
siúd bhí an próiseas Haber-Bösch chun amóinia, leasuithe niotráite talún (agus
ábhair phléasctha) a dhéanamh trí fhosú ó nítrigin an aeir, an ríomhaire agus an
ríomhaireacht, an piolla frithghiniúna, vaicsíní, frithbheathaigh agus drugaí
éagsúla, an innealtóireacht ghéiniteach, an t-íomháú sa leigheas, an piolla
ginmhillte, ionchlannú órgán sa chorp daonna agus réiteach an ghéanóim dhaonna
agus an iliomad forbairtí sa leigheas atá ag teacht uaidh sin.

Nuair a athbhreithnítear na teicneolaíochtaí seo go fuarchúiseach, is deacair a
shéanadh nach bhfuil gach cultúr á shuaitheadh go smior agus na gnásanna agus na
béasa a bhíodh ag daoine cúpla glún ó shin athraithe ó bhun go barr nó fiú caite
i dtraipisí. Mar shampla, déan machnamh ar thionchar an phiolla fhrithghiniúna
agus eolaíocht na haitheanta géinití ar an gclann. Ós rud é go bhfuil fáil
leathan ar an bpiolla frithghiniúna, is féidir le beagnach gach bean a
torthúlacht féin a riaradh anois, beag beann ar a fear céile (nó ar an bhfear a
mbíonn comhriachtain aici leis). Tá an t-eolas seo ag an bhfear céanna freisin.
Is athrú ó bhonn é seo ar fhoshuímh na mná agus an fhir maidir lena
gcomhriachtain ghnéasúil, i gcomparáid leis an scéal cúpla glún ó shin. Is léir
go laghdaíonn sé troime an ghnímh chomhriachtana. Athraíonn sé, nó is féidir go
n-athróidh sé amach anseo, dearcadh na mná agus an fhir i leith aon pháiste a
chruthaítear. Agus nuair a chuirtear leis seo gur féidir atharthacht pháiste a
chruthú go dearfach anois le haithint ghéiniteach, nach n-athróidh sé seo a
thuilleadh fós nádúr an naisc agus an chonartha phósta? Nach bhfuil gá leis an
gconradh idir bean agus fear a mbíonn comhriachtain eatarthu, agus an conradh
pósta san áireamh, a iomlánú agus na himpleachtaí a bheith scríofa amach go
mion? Ar aon chuma ní féidir bheith ag brath a thuilleadh ar an seanchonradh a
bhí réasúnta neamhsainiúil. Agus cad mar gheall ar thionchar na n-athraithe seo
ar an bpobal ina iomláine agus ar an sochaí? Ní mór na fadhbanna dlí agus eitice
a oibriú amach, agus tuiscint a shaothú ar na himpleachtaí pearsanta agus
sóisialta, clainne agus sealúchais.

Le blianta anuas, b’fhéidir gurb iad siúd na teicneolaíochtaí atá bunaithe ar an
ríomhaire agus an teileachumarsáid, agus iad siúd a bhaineann le cúrsaí leighis
agus biteicneolaíochta is mó atá ag athrú ó bhliain go bliain agus ag cur
isteach ar dhaoine mar indibhidí agus ar an bpobal i gcoitinne.

Tá na córais ríomhaireachta/theileachumarsáide eolais, córais a dhéanann an
t-úafás eolais a stóráil, a phróiseáil agus a chur ar fáil, agus é sin go pras
ar fud an domhain go léir nuair a bhíonn siad ceangaile leis an nGréasán
Domhanda, chomh h-uileghabhálach sin go bhfuil "ré an eolais" mar leasainm ar an
ré seo. Tagann sé seo san áireamh sa tionsclaíocht, san oideachas, i gcúrsaí
leighis, agus fiú i gcúrsaí aíochta. Le déanaí tá úsáid chórais
ríomhaireachta/theileachumarsáide sa tráchtáil, tráchtáil leictreonach nó
tráchtáil dhigiteach mar a thugtar uirthi, á tuar mar réabhlóid sa
siopadóireacht chomh mór le teacht na n-ollmhargaí tríocha nó daichead bliain ó
shin. Mar an gcéanna tá cianfhoghlaim, cianbhaincéireacht, seirbhísí
cianchomhairleoireachta agus a lán eile á bhforbairt.

Athraithe móra ar obair, ar spórt, ar aíocht agus ar an ngnáthbheatha atá ag
tarlú. Do chuid oibre á déanamh níos éasca agus níos giorra, agus breis ama
shaoir, ama aíochta nó ama scíthe ag gach éinne, sin, de réir dealraimh, atá os
ár gcomhair amach. An bhfuilimid ullmaithe chuige sin mar shochaí nó mar
indibhidí? Más tuilleadh ama a chaitheamh ag breathnú ar an teilifís a bheidh
mar thoradh air seo agus muna bhfuil dóthain áiseanna spóirt agus comhluadair
chultúrtha do dhaoine óga agus neamh-óga chun saol taobh amuigh den obair a
bheadh réasúnta intleachtach agus a d’ardódh meanma, a bheith acu, ní féidir a
rá go bhfuilimid ullmhaithe, ná baol air.

Tá dhá phróiseas fhorbartha ar siúl i láthair na h-uaire maidir leis an idirlíon
agus leis na córais a bhaineann leis, a mbeidh tionchar an-láidir acu ar
thionsclaíocht agus ar obair, ar shochaí agus ar dhaoine na nglún atá ag éirí
aníos anois.

Is é an chéad phróiseas díobh seo ná bandaleithead an idirlín a bheith á mhéadú
an t-am ar fad, chun gurbh fhéidir sonraí a tharchur ag minicíocht an-ard ar fud
an ghréasáin dhomhanda. Go dtí seo, nuair a bhíonn móideim in úsáid sa bhaile ag
duine, is minicíocht nó bádráta de 56 kHz a bhíonn i gceist, agus uasluach de 56
míle giotán in aghaidh an tsoicind a bhíonn á láimhseáil ag an gcóras. Is é an
sprioc atá ag na soláthróirí ná 300 MHz, nó níos mó, de bhandaleithead a bheith
i bhfeidhm taobh istigh de dheich mbliana. Is gá le 30 MHz i gcomhair cainéal
amháin teilifíse mar shampla, agus le 300 MHz de bhandaleithead d’fheadfaí níos
mó ná deich gcainéal chomhuaineacha theilifíse a sholáthar, nó raon leathan de
sheirbhísí cosúil le raidió, teileafón, ceol, teilifís, scannáin, íomhánna eile
eolais le haghaidh mhúineadh scoile nó ollscoile, cumarsáid dhéthreoch idir
tomhaltóir agus soláthróir, agus a lán eile, a bheith ar fáil ar fud an domhain.

Gné shuntasach de na forbairtí seo is ea gur faoi stiúir agus faoi chinneadh
comhlachtaí ollmhóra príomháideacha idirnáisiúnta atá siad, agus ní faoi
rialtais, bíodh siad daonlathach nó eile. Nuair a dhéanann boird na gcomhlachtaí
seo, Microsoft, IBM, Google, SUN agus eile, cinneadh maidir le teicneolaíocht a
fhorbairt agus a chur ar an margadh, is leas a gcomhlachta féin agus ní
machnaimh dhaonlathacha nó machnaimh ar leas an phobail i gcoitinne na clocha is
mó a bhíonn ar a bpaidríní. Fothoradh fíorshuntasach is ea cur isteach
forleathan ar phríomháideachas an ghnáthduine.

Foilsíodh an cód géiniteach daonna, leagan amach na ngéinte ar na 46 crómasóm
dhaonna, sna hirisí údarásacha Nature na Breataine agus Science na Stát
Aontaithe i mí Feabhra 2001. Déanadh amach an t-eolas seo ag foirne
comhoibritheacha agus foirne iomaíocha ar fud an domhain. Bhí foirne
comhoibritheacha maoinithe go poiblí ag rialtais i sé thír i dTionscadal an
Ghéanóim Dhaonna agus bhí foireann eile sa chomhlacht phríobháidach Celera
Genomics Corporation. Meastar gur fionnachtain bhunúsach stairiúil don chine
daonna uile an chéim seo san eolaíocht.

Tá 100 milliún milliún cill i gcorp gach duine agus, istigh i núicléas gach
cille acu sin, tá na crómasóim chéanna. Tá 46 crómasóm i ngach chill
neamh-ghnéasach sa chorp, dhá chóip de gach cheann de 23 díobh, agus dhá
X-chrómasóm i gcás na mná agus, i gcás an fhir, X-chrómasóm amháin agus
Y-chrómasóm amháin. Oll-mhóilíní de DNA (aigéad dí-ocsairibeanúicléasach) atá
cornaithe go dlúth orthu féin atá i ngach chrómasóm. Cruth dé-héilicse atá ar an
móilín DNA agus tá ceimiceáin ar a dtugtar buin dáilte fan gach héilicse díobh
sin. Iompraíonn ord na mbun seo an cód géiniteach. Ciallaíonn gach trírín de na
buin seo i ndiaidh a chéile géin i gcomhair aimínaigéid ar leith i gcomhdhéanamh
próitéine. Ansin iompraíonn sraith leanúnach de thríríní fan an DNA plean iomlán
chun próitéin amháin a thógáil.

Iompraíonn na crómasóim ina n-iomláine na pleananna chun próitéiní go léir an
choirp a chruthú. Feidhmíonn na próitéiní i struchtúr an choirp, agus i
meitibileacht ghinearálta gach cuid ar leith den chorp. Sonraíocht an choirp,
mar sin, atá sa ghéanóm.

Bíodh is go bhfuil an géanóm daonna déanta amach, ní hionann é sin agus feidhmiú
cruinn gach géine a bheith ar eolas fós—níl a leithéid d’eolas ach ar mhionchuid
díobh. Níl ach tús curtha leis na feidhmiúcháin a bhainfear as an eolas nua seo,
ach cuirfidh sé le hinnealtóireacht ghéiniteach san duine. Leanfaidh an taighde
ar an mbunchód agus ar a impleachtaí i gcúrsaí sláinte agus galar thar na céadta
bliain. Ach tá an dóchas ann go ndéanfaidh an dul chun cinn seo diagnóisiú agus
leigheas na ngalar géiniteacha agus na ngalar tógálacha i bhfad níos éasca amach
anseo.

Meastar nach bhfuil ciall fhollasach ach le timpeall 3% den chód, agus an-chuid
géinte ann arís agus arís eile. De réir dealraimh níl ach idir 30,000 agus
40,000 géin, bíodh is go mheastaí go raibh timpeall 100,000. Mar chomparáid, tá
13,000 géin ag an gcuileog. Maidir leis an DNA daonna, níl ach 0.2% de
dhifríocht ann idir daoine, agus 4% de dhifríocht ann idir daoine agus
simpeansaithe, na mamaigh is gaire dúinn daoine. Is deacair a rá cén chiall agus
cén fheidhm a bhainfear as na léargais seo agus léargais eile a thiocfaidh amach
le himeacht ama.

De réir a chéile léireofar géanóim ainmhithe eile agus plandaí agus frídíní
éagsúla. Osclófar deiseanna chun innealtóireacht ghéiniteach a imirt orthu uile,
chun gnéithe inmhianaithe a chothú iontu, torthúlacht mhéadaithe,
frithsheasmhacht i gcoinne bhaictéar, éileamh laghdaithe ar uisce, agus a lán
eile.

Dúiseofar an-chuid ceisteanna nua eitice agus mórálta don chine
daonna—ceisteanna nár pléadh riamh roimhe seo. Féach chomh doiléir agus atá an
t-aighneas polaitiúil maidir le húsáid na hinnealtóireacht géinití chun athrú
géiniteach a dhéanamh agus a thástáil i mbarra trátaí agus biatais sa tír seo
agus i dtíortha eile. Nach údar mór díomá é cé chomh rúnda a bhíonn na
comhlachtaí ábhartha agus na húdaráis stáit, agus cé chomh heasnamhach agus a
bhíonn aon eolas a eisíonn siad ar an obair seo? Agus nach údar mór díomá é cé
chomh tostach agus a bhíonn lucht eolach na dteicneolaíochtaí seo?

Rinne an Chomhairle seo staidéar cuimsitheach fadbhraithnitheach ar éabhlóid na
dteicneolaíochtaí sa deich mbliana seo chugainn nó mar sin agus leag béim ar na
forbairtí agus na deiseanna a d’fhéadfadh tarlú in ocht réimse—ceimiceáin agus
cógascheimiceáin, teicneolaíochtaí an eolais agus na teileachumarsáide, ábhair
agus modhanna déantúsaíochta, sláinte, biteicneolaíochtaí agus eolaíochtaí an
bheatha, achmhainní nádúrtha, fuinneamh, iompar agus lóistíocht, agus tógáil
agus infreastruchtúr. Bhí moltaí fadtéarmacha maidir le gach ceann de na réimsí
seo i dtuairisc na Comhairle agus tá cuid mhaith díobh seo á cur i bhfeidhm de
réir a chéile sa Phlean Forbartha Náisiúnta, 2000–20066, agus an-chuid taighde
bhunúsaí á maoiniú in ollscoileanna agus institiúidí ar fud na tíre ar na
hábhair seo.

Mar sin, ar bhealaí éagsúla, tá an ardteicneolaíocht ina bagairt don tír seo
agus dár ndaonlathas. Táimid beagnach go hiomlán spleách ar ardteicneolaíochtaí
a shaothraítear ag comhlachtaí príobháideacha i dtíortha eile, gan mórán cumais,
go dtí seo ar aon chuma, tionchar ar fiú trácht air a imirt orthu. Tá na
hardteicneolaíochtaí ag athrú ár sochaí agus an baol ann nach bhfuilimid ag
ullmhú a dhóthain chun na droch-thorthaí sóisialta is measa a sheachaint. Agus
d’fhéadfadh deacrachtaí doimhne sóisialta sa tír a dhéanamh níos measa fós le
héabhlóid na hardteocneolaíochta in Éirinn. Téann na baoil agus na fadhbanna seo
go croí an daonlathais agus cuireann dúshlán trom faoin gcóras polaitíochta
anseo.

Is cinnte gur gá glacadh leis gur bunúsach an eolaíocht agus an teicneolaíocht
do shaol an lae inniu agus don saol romhainn amach. Mar sin is ceart agus is gá
go mbeadh an t-eolas agus an tuiscint ar na teicneolaíochtaí, ní hamháin ag na
saineolaithe ach ag cuid mhór de ghnáthdhaoine na tíre. Ní ceart go mbeadh an
t-eolas sin agus a impleachtaí ceilte a bheag nó a mhór ar daoine. Is íorónta,
sa chomhthéacs seo, go bhfuil titim thubaisteach go leor le blianta anuas ar
líon na ndaltaí a dhéanann staidéar ar na heolaíochtaí bunúsacha, ar Fhisic,
Cheimic agus Mhatamaitic ag an Ardleibhéal san Ardteistiméireacht. Ar an dul
céanna tá líon na mac léinn a théann leis na h-eolaíochtaí crua seo agus le
hinnealtóireacht ag an tríú leibhéal ag dul i laghad freisin. Mar sin níl dabht
ach go bhfuil géarchéim chugainn ó thaobh táirgeadh teicneolaithe i gcomhair na
déantúsaíochta ardteicneolaíochta amach anseo. Agus bí cinnte go bhfuil
géarchéim chugainn freisin maidir le tuiscint agus mí-thuiscint an phobail ar na
teicneolaíochtaí.

Conas is féidir dul i ngleic leis an bhfadhb seo sna meánscoileanna? Tá na
siollabais á n-athbhreithniú le blianta ach den chuid is mó ní bunúsach na
hathruithe agus na feabhsuithe a rinneadh orthu. Rinneadh athbhreithniú ar
chóras na bpointí Ardteistiméireachta freisin, ach go dtí seo níor réitíodh an
bhunfhadhb gur féidir leis an meán-dalta scór níos fearr a bhaint amach in
ábhair áirithe ná sna h-eolaíochtaí crua (Ceimic, Fisic, Matamaitic), fiú nuair
a dhéanann sí/sé an obair chéanna san dá chás. An féidir na siollabais a scagadh
agus a fheabhsú chun na hábhair dheacra a dhéanamh níos mealltaí do na daltaí?
Mar shampla, tá an smaoineamh ag teacht chun cinn sna Stáit Aontaithe gur cheart
leasaithe a dhéanamh ar mhúineadh na n-ábhar seo sna meánscoileanna. Oideachas
leathan ar eolaíocht/ teicneolaíocht don aos óg atá á mholadh, le béim ar
thaiscealadh agus ar fhionnachtain in ionad ar fhoghlaim de ghlanmheabhair.
Meastar gurbh fhearr curaclam fócasaithe a bheith in úsáid, le téacsleabhair
mhaithe éifeachtacha, agus gan na ranga a bheith rangaithe ina n-ardleibhéal
agus ina n-íseal-leibhéal mar a tharlaíonn go minic anois. Moltar measúnaithe a
bheith bunaithe ar ghníomhartha in ionad a bheith bunaithe ar fhrithshruthú.
Moltar freisin an múineadh a bheith bunaithe an oiread agus is féidir ar
réamhthuairimí na ndaltí ar eolaíocht/ teicneolaíocht, chun bealach éasca a
fháil ar thuiscint agus ar mheon na ndaltaí. Tá seans go bhfuil smaoineamh ansin
ar bhealaí chun teicneolaíochtaí a mhúineadh agus a fhoghlaim níos éifeachtaí
amach anseo sa tír seo freisin.



https://ga.wikipedia.org/wiki/Oilibh%C3%A9ar_Pluinc%C3%A9id

Bhí Naomh Oilibhéar Pluincéid (1 Samhain 1629 – 1 Iúil 1681) mar ardeaspag Ard
Mhacha agus Príomháidh na hEaglaise Caitlicí in Éirinn. Bhí sé ag obair fad is a
bhí na Sasanaigh ag iarraidh Caitlicigh a chur faoi chois. Gabhadh é ar deireadh
agus cuireadh os comhair na cúirte é agus ardtréas curtha ina leith. Cuireadh
chun báis é nuair a ciontaíodh é go héagórach as an gcoir seo. Crochadh é agus
gearradh a chorp ina phíosaí ag Tyburn ar 1 Iúil 1681, agus bhí sé ar an
mairtíreach Caitliceach deireanach a cuireadh chun báis i Sasana. Bheannaigh an
Eaglais Chaitliceach Oilibhéar Pluincéid sa bhliain 1920 agus rinneadh naomh de
sa bhliain 1975. Bhí sé ar an gcéad naomh Éireannach nua le seacht gcéad bliain
anuas.

Rugadh é i Loch Craobh, Contae na Mí, sa bhliain 1629. Bhí a thuistí saibhir go
leor agus bhí sé gaolta le huaisle mar Iarlaí Ros Comáin agus Fhine Gall, chomh
maith le hIarla Chontae Lú agus Iarlaí Dhún Samhnaí. Bhí Pádraig Pluincéid ina
mhúinteoir aige go dtí go raibh 16 bliain d'aois slánaithe aige. Bhí an fear seo
ina ab ar Mhainistir Mhuire i mBaile Átha Cliath chomh maith le bheith ina
easpag ar Ardach agus ar an Mí ina dhiaidh sin. Ba dheartháir é le céad Iarla
Fhine Gall.

D'fhág Oilibhéar Éire le dul chun na Róimhe le bheith ina ábhar sagairt sa
bhliain 1645, faoi choimirce an Athar Pierfrancesco Scarampi, d'aireagal na
Róimhe. Ag an am seo bhí cogadh na Comhdhála Éireannaí Caitilicí ar siúl. Bhí
Scarampi mar thoscaire an Phápa chuig an ngluaiseacht Chaitliceach in Éirinn.
Bhí cuid mhaith de ghaolta Pluincéid i measc na ndaoine sa Chomhdháil. Ní raibh
Oilibhéar in ann filleadh ar Éireann ar feadh 15 bliain de bharr an chogaidh
seo.

Ligeadh isteach sa Choláiste Éireannach é sa bhliain 1646 agus thaispeáin sé go
raibh sé ina dhalta maith. Oirníodh é sa bhliain 1654, agus thogh Easpaig na
hÉireann é mar ionadaí ar a son sa Róimh. Idir an dá linn, thosaigh forghabháil
Oilibhéar Cromail (1649-53) agus cuireadh cosc ar an gCaitliceachas agus
cuireadh a chuid sagart chun báis. Níor oiriúnach an rud é don Phluincéideach
filleadh ar Éirinn ag an am sin, mar gheall air seo. D'iarr sé cead fanacht sa
Róimh, agus sa bhliain 1657 bhí sé mar mhúinteoir diagachta. I rith thréimhse an
Chomhlathais agus réim Shéarlais II, bhí Pluincéid ag achainí ar son Eaglais
Chaitliceach na hÉireann. Ar 9 Iúil, 1669 ceapadh é mar Ardeaspag Ard Mhacha,
cathair riaracháin na n-easpag in Éirinn. Ar deireadh d'fhill sé ar Éirinn i
Márta 1670 - bhí an tír níos fearr ó thaobh shaoirse na gCaitliceach faoin am
sin.

Uaidh sin ar aghaidh, rinne sé iarracht an Eaglais Chaitliceach in Éirinn a
atógáil. Thóg sé scoileanna le Caitlicigh óga na hÉireann a mhúineadh agus chun
sagairt nua a oiliúint freisin. Bhí na Péindlíthe níos laige ag an am sin agus
bhí sé in ann Coláiste Íosánach a bhunú i nDroichead Átha sa bhliain 1670.
Bliain ina dhiaidh sin, bhí 150 daltaí ag freastal ar an scoil.

Nuair a thosaigh géarleanúint nua ó 1673 ar aghaidh, scriosadh an coláiste agus
d'fholaigh sé é féin faoi bhréagriocht, dhiúltaigh sé ordú an rialtais dó an tír
a fhágáil a leanúint. Sa bhliain 1678, chum Sasanach Protastúnach darb ainm
Titus Oates bréaga faoi phlean ionradh na bhFrancach agus é ag rá go raibh
Caitlicigh na hÉireann taobh thiar de. Gabhadh Ardeaspag Bhaile Átha Cliath,
Peadar Talbóid, agus chuaigh an Pluincéideach ar a choimeád arís.

In ainneoin go raibh sé ar a sheachaint agus praghas ar a cheann, dhiúltaigh sé
a thréad a fhágáil. Gabhadh é i mBaile Átha Cliath i mí na Nollag 1679 agus
cuireadh i bpríosún é i gCaisleán Bhaile Átha Cliath, áit a ndearna sé aspalóid
ar Thalbóid, a bhí ag fáil bháis faoin am seo. Cuireadh é faoi thriall as
comhcheilg in aghaidh an Stáit, trí iarracht a dhéanamh 20,000 saighdiúir
Francach a thabhairt isteach agus as cáin a ghearradh ar a thréad chun tacaíocht
a thabhairt do 70,000 fear san éirí amach a bhí le tarlú, mar dhea.



https://ga.wikipedia.org/wiki/Iosrael

Tír sa Mheánoirthear, ar bhruach thoir na Meánmhara é Iosrael. Bunaíodh an stát
sa bhliain 1948 nuair a bhí sé fós ina choimeartas faoin mBreatain, i riocht na
Palaistíne. Tá daonra tuairim agus 8.4 mhilliún duine sa tír inniu.

Tá móramh Giúdach sa tír, agus cuireadh an tír ar bun mar stát Giúdach. Mar sin
féin, tá lucht mór Arabach sa tír, maraon le mionlaigh eile. Tá dlúthbhaint ag
tailte na bPalaistíneach le hIosrael maidir le cúrsaí airgid agus polaitíochta,
mar go n-oibríonn an-chuid Palaistíneach in Iosrael, agus go bhfuil na céadta
coilíneachtaí curtha ar bun ag Iosraelaigh den aicme chrua a dteastaíonn uathu
seilbh a ghlacadh go hiomlán ar an 'Iosrael stairiúil'.

Is í an Mhuir Mharbh an áit is ísle ar domhain, agus téann a lán ann le snámh,
rud atá an-éasca, ós rud é go bhfuil an t-uisce trom le salann. Tá dún Masada
fós le feiceáil, áit ar fhan buíon Giúdach a bhí ag cur i gcoinne na Rómhánach
ar feadh trí bhliain, gur mharaigh siad iad féin ar dheireadh. Tógann sé trí
huair a chloig dul go dtí an mullach, nó is féidir dul le carr-chábla.

De réir an Bhíobla, thug Maois na hIosraeilítigh go dtí an tír seo tar éis 40
bliain sa bhfásach. Bhí géarleanúint ar na hIosraeilítigh le linn dóibh bheith i
ngéibheann ag na Bablónaigh, agus arís cuireadh chun siúil iad tar éis am
Chríost, nuair a leagadh an dara Teampall. Níor fhan ach an-bheagán díobh sa tír
go dtí gur thosaigh buíon bheag ag filleadh ag deireadh an 19ú haois.

Tar éis an ghéarleanúint a rinneadh ar na Giúdaigh sa Ghearmáin agus sa chuid
den Eoraip a bhí ina seilbh sna 1930í-1940í, chuaigh tuilleadh acu go dtí an
tír, ach is i ndiaidh bhunú stát Iosrael i 1948 a tháinig an chuid is mó de na
himircigh. Ar dtús ní raibh ach tuairim agus 700,000 Giúdach agus 700,000
Arabaigh Palaistíneacha sa tír, ach inniu tá os cionn 4 milliún Giúdach ann.

Ar an 5 Meitheamh 1967, rinne an Iosrael ionsaí ar an Éigipt. Cuireadh tús le
“Cogadh na Sé Lá”.

Tosóidh Iosrael ag tarraingt amach ó Stráice Gaza i samhradh na bliana 2005, de
réir ráitis a chuir Airiél Searón, Príomh-aire Iosrael amach i Meán Fómhair,
2004.



https://ga.wikipedia.org/wiki/Ainmh%C3%AD

Is mórghrúpa orgánach iad ainmhithe. Déantar aicmiú orthu sa ríocht Animalia. Tá
heiteratrófacht, illcheallacht agus mothálacht dá dtimpeallacht mar thréithe
bunúsacha ag an ngrúpa seo.

Tagann an focal " ainmhí" ón bhfocal Laidineach " animale", a thig ó anima, leis
an gciall anáil nó anam. De réir an aicmithe eolaíoch, déantar na hainmhithe
uile a chur i Ríocht. Tugtar daoine san áireamh leis na hainmhithe eile, ach i
ngnáthchaint na ndaoine, déantar idirdhealú idir daoine agus na hainmhithe
neamh-dhaonna.

Tá tréithe ar leith ag ainmhithe lena ndéantar iad a idirdhealú ó bheothaigh
eile. I dtosach báire, is eocarótaigh iad; sé sinn le rá go mbíonn cealla casta
acu. Le heisceacht amháin,(Myxozoa) is bheothaigh ilcheallacha iad. Déanann na
dhá tréithe seo iad a hindhealadh ó bhaictéir agus tromlach na bprótaisteach.
Freisin, tá siad uile heitreatrófach agus díleánn siad bia de gnáth i seoimrín
inmhéanach, rud a indhealaíonn iad ó phlandaí agus algaí. Tá siad éagsúil ó na
plandaí, algaí agus fungais mar ní bhíonn cillbhallaí acu. Tá gach ainmhí
gluaisteach i gcéim éigin dá shaol.

Is féidir níos mó ná tríocha fileam d'ainmhithe a aimsiú, ach tá mórchuid
d'illgnéitheacht na n-ainmhithe le fáil i measc dornán beag de ghrúpaí móra. I
measc na grúpaí seo tá Chordata, Arthropoda, Mollusca, Annelida agus Nematoda.
Tá go leor d'éagsúlacht an ghrúpa le fáil lasmuigh de na grúpaí móra seo áfach.

Tá siméadracht déthaobhach, eagraíocht bunaithe ar trí chiseal d'fhíocháin agus
forbairt an anas ón gcéad oscailt sa suth mar chuid de na saintréithe is
tábhachtaí den ghrúpa seo. Tá na cordaigh agus na eicínideirmigh (crosóg mhara
agus a gaolta) mar bhaill den ghrúpa seo.

Tá siméadracht déthaobhach, eagraíocht bunaithe ar trí chiseal d'fhíocháin,
forbairt an bhéal ón gcéad oscailt sa suth agus foladh craicin mar chuid de na
saintréithe is tábhachtaí den ghrúpa seo. Tá Arthropoda agus Nematoda mar bhaill
den ghrúpa seo.

Tá siméadracht déthaobhach, eagraíocht bunaithe ar trí chiseal d'fhíocháin agus
forbairt an bhéal ón gcéad oscailt sa suth mar chuid de na saintréithe is
tábhachtaí den ghrúpa seo. Tá Mollusca (seilide agus a gaolta) agus Annelida (na
péist deighilte) mar bhaill den ghrúpa seo.



https://ga.wikipedia.org/wiki/R%C3%ADomhphost

Is éard is ríomhphost ann ná seirbhís a chuirtear ar fáil thar an Idirlíon (is
seirbhísí eile iad an Gréasán Domhanda, FTP, srl.). Is féidir teachtaireachtaí a
sheoladh ó ríomhaire ar bith atá ceangailte leis an Idirlíon go dtí ríomhaire
eile atá ceangailte leis.

Teastaíonn seoladh ríomhphoist ó dhuine má tá siad ag iarraidh teachtaireachtaí
ríomhphoist a sheoladh agus a ghlacadh. Bíonn an chuma seo a leanas ar sheoladh
ríomhphoist:

Is féidir seoladh ríomhphoist a fháil ó Sholáthraí Seirbhísí Idirlín (ISP) má
chruthaíonn tú cuntas leo, nó is féidir seoladh ríomhphoist a fháil ó sheirbhís
ríomhphoist gréasáin ar nós Yahoo Mail, Hotmail nó Gmail.

Is feidhmchlár é cliant ríomhphoist a húsáidtear le teachtaireachtaí ríomhphoist
a chumadh, a sheoladh, a ghlacadh agus a bhainistiú. Seo a leanas roinnt samplaí
de chliaint ríomhphoist: Microsoft Outlook Express, Microsoft Outlook, Eudora,
Netscape Messenger. Bíonn gnéithe breise ag cuid de na cliaint seo a chuireann
ar do chumas iad a úsáid mar eagraí pearsanta (m.sh. liosta teagmhálaithe,
féilire, srl.).



https://ga.wikipedia.org/wiki/Pornagrafa%C3%ADocht

Is éard is pornagrafaíocht ann ná cur síos lom díreach ar an gcomhriachtain nó
ar ghníomhartha collaí de chineál éigin eile, nach bhfuil de chuspóir leis ach
éirí craicinn a chur ar lucht a fhéachana. Bhí pornagrafaíocht de chineál éigin
ann ó thús na staire, ach le déanaí, tá an phornagrafaíocht iompaithe ina
tionsclaíocht mhór mhillteanach, de réir mar a d'éirigh na daoine níos
caoinfhulangaí i leith na collaíochta poiblí. Bhí an-bhaint ag an bhforbairt seo
le teacht na meán nua cumarsáide, cosúil leis na fístaifeadáin, na seinnteoirí
dioscaí digiteacha agus an tIdirlíon féin.

Tá sé ina chúis mhór conspóide, an féidir idirdhealú a dhéanamh idir
pornagrafaíocht agus ealaín anghrách. Bíonn na daoine idir dhá chomhairle
freisin faoi thionchar na pornagrafaíochta ar nósanna craicinn na ndaoine, ar an
gcoirpeacht chollaí (an banéigniú ach go háirithe), agus ar sheasamh na mná sa
tsochaí. Tá cuid de na feiminithe den bharúil gur "bolscaireacht chogaidh in
aghaidh na mban" atá sa phornagrafaíocht, mar shampla. Bíonn lucht eaglaise agus
creidimh ag cur catha ar an bpornagrafaíocht freisin, agus iad den tuairim go
spreagann sí na daoine chun gníomhartha craicinn a chleachtadh nach bhfuil
inghlactha ó thaobh an reiligiúin de. Rud eile fós, is dóigh le cuid mhór acu
gur drochrud ann féin í an phornagrafaíocht, de réir an Bhíobla, ó dúirt Íosa:
Duine ar bith a bhreathnaíonn ar bhean le dúil inti, tá adhaltranas déanta aige
léi cheana féin ina chroí. (Math 5:28)

Tá an focal féin pornagrafaíocht curtha i dtoll le chéile as dhá thamhan
Gréigise a chiallaíonn "striapach" agus "scríobh", is é sin, "scríbhneoireacht
faoi striapacha".



https://ga.wikipedia.org/wiki/B%C3%A9arla

Is teanga Ghearmáinice é an Béarla (English) nó an Sacs-Bhéarla atá bunaithe ar
na canúintí a bhí ag na hAngail agus ag na Sacsanaigh, treibheanna de bhunadh
Teotanach a tháinig i dtír sa Bhreatain ag deireadh ré na Rómhánach. Bhí
tionchar mór, freisin, ag an Laidin ar an teanga, maille le teangacha eile níos
déanaí, mar shampla, an Fhraincis, an Ghréigis agus teangacha éagsúla an
domhain, go háirithe iad siúd a bhí á labhairt go forleathan in Impireacht na
Breataine Móire.

Tá sé ar ceann de na teangacha is forleithne ar domhan inniu, agus labhraítear é
mar phríomhtheanga sa Bhreatain Mhór, san Astráil, sa Nua-Shéalainn, i Stáit
Aontaithe Mheiriceá, sa chuid is mó de Cheanada, in Éirinn, agus ina lán
iarchoilíneachtaí de chuid na Breataine Móire mar phríomhtheanga nó mar theanga
chomhchumarsáide.

I gcúrsaí teicneolaíochta, agus i gcuid mhór de na meáin cumarsáide
idirnáisiúnta i ré seo an Idirlín, tá buntáiste an Bhéarla ag dul i dtreise,
ionas gur féidir a rá inniu gurb é príomhtheanga na meán cumarsáide é.

Glactar leis gurb iad na blianta ó theacht na nAngla-Shacsanach go Sasana go dtí
an gabháltas Normannach tréimhse an tSean-Bhéarla. Bhí an Sean-Bhéarla ní ba
chosúla leis an tSean-Ard-Ghearmáinis nó leis an Íoslainnis ná le Béarla an lae
inniu, agus comhthréithe na dteangacha Gearmáinice le haithint air go soiléir.
Bhí cúig thuiseal ann, mar shampla, agus uimhir dhéach chomh maith leis an uatha
agus leis an iolra. Bhí trí inscne ann chomh maith, an bhaininscne, an
fhirinscne agus an inscne neodrach, mar atá in Íoslainnis agus i nGearmáinis an
lae inniu.

Bhí an Laidin ag imirt a tionchair ar an teanga ó thús, ar ndóigh. Bhí sí tar
éis glacadh le focail iasachta ón Laidin sular bhain lucht a labhartha Sasana
amach ar aon nós. Bhí an litriú an-chóngarach don fhuaimniú san am, nó i
bhfocail ar nós cniht, arb ionann é agus knight inniu, chualathas an c- sa
chaint go fóill. Ní raibh aon chaighdeán ann, áfach, agus d'fhéadfaí an focal
céanna a litriú ar bhealaí an-éagsúla, ag brath ar chanúint an scríbhneora.
Nuair a d'aontaigh an Rí Alfred Sasana sa bhliain 878, áfach, b'í canúint Wessex
a rug bua ar na canúintí eile mar theanga liteartha, agus tá an chuid is mó de
na téacsanna Sean-Bhéarla scríofa sa chanúint áirithe sin. Canúintí tábhachtacha
eile is ea iad canúint Mercia, canúint Northumberland, agus canúint Kent.

Sa naoú agus sa deichiú haois, tháinig na Lochlannaigh agus an teanga a bhí acu
i ndlúth-theagmháil leis an mBéarla. Bhunaigh na Lochlannaigh stát dá gcuid
féin, Danelaw nó "Dlí na Danmhairge", in Oirthear Shasana agus na hAlban, agus
d'fhág a dteanga a lorg ar na canúintí Béarla a labhraítear sa chuid seo den
tír, go dtí ár lá féin. Ós rud é go raibh gaol ag an dá theanga - an Béarla agus
an Lochlainnis - le chéile, agus iad cuíosach intuigthe ag cainteoirí a chéile,
chuaigh go leor focail agus, fiú, foirmeacha gramadaí Lochlannacha in úsáid sa
Bhéarla ansin. Creidtear gur chothaigh meascán an dá theanga neamhchinnteacht i
leith na gramadaí i measc lucht labhartha an Bhéarla. D'imigh na hiarmhíreanna
casta gramadúla as úsáid sa Bhéarla i bhfad ní ba sciobtha ná sna teangacha
Gearmáinice eile, agus is féidir gur ceann de na príomhchúiseanna leis an meath
seo an neamhchinnteacht sin.

Tagann focail ar nós they, them, sky, agus skirt as an tSean-Lochlainnis. Is
ionann iad shirt agus skirt, ach amháin gur tháinig ceann acu ón
Angla-Shacsainis, agus an ceann eile ó na Lochlannaigh.

An litríocht atá ar fáil i Sean-Bhéarla nó in Angla-Shacsainis, níl mórán di
fágtha againn, cé go bhfuil sí níos flúirsí ná litríocht na dteangacha a
labhraítí i Mór-roinn na hEorpa san am céanna. Tá laoithe laochais agus dánta
Críostaí ann, agus is féidir ceathrar filí a aithint ina n-ainmneacha: an Rí
Alfred féin, Caedmon, Bede, agus Cynewulf. Scríobh an Rí Alfred dánta
fealsúnachta a bhí bunaithe ar smaointeachas Boethius, nó chuaigh De
Consolatione Philosophiae, príomhshaothar liteartha Boethius, go mór i gcion ar
Alfred. Is é an dán mór úd Béowulf, áfach, an saothar Sean-Bhéarla is cáiliúla
amuigh. Creidtear go bhfuil Béowulf bunaithe ar mhianach nó chnámha scéil a
tháinig as Críoch Lochlann, nó tá imeachtaí an scéil suite sna tíortha
Lochlannacha chomh maith.

Sa cheathrú haois déag, tháinig borradh mór ar an litríocht i Meán-Bhéarla.
B'ansin a thosaigh sórt caighdeánú freisin, is é sin, Caighdeán na
Seansaireachta. Bhí an caighdeánú seo teoranta do na scríbhinní oifigiúla nó
poiblí, áfach. Rinneadh forbairt ar leith ar an gcaighdeán nuair a bhí Anraí V
ag rialú na tíre, is é sin, sna blianta 1413-1422. Bhí an caighdeán seo bunaithe
ar chanúint Londan, an chuid ba mhó, ach tugadh isteach foirmeacha ó na canúintí
eile, go háirithe they agus them ó na canúintí Tuaisceartacha, nuair a fuarthas
go raibh siad ní ba soiléire ná foirmeacha na canúna a bhí á labhairt timpeall
ar an bpríomhchathair.

Tá litríocht réasúnta saibhir fágtha againn i Meán-Bhéarla, go háirithe laoithe
eipiciúla ar nós Canterbury Tales le Geoffrey Chaucer nó La Morte D'Arthur le
Thomas Malory.

Sa chúigiú haois déag, tháinig athrú mór ar fhuaimeanna an Bhéarla, is é sin,
Aistriú Mór na nGutaí. Inniu, fuaimnítear focail ar nós gate mar [geit], ach i
ré an Mheán-Bhéarla Mhoich, bhí an fuaimniú i bhfad ní ba chóngaraí don litriú,
[ga:tə]. Ceann de thorthaí Aistriú Mór na nGutaí is ea í an difríocht seo, agus
is é an t-aistriú sin an rud is mó a dhealaíonn an Nua-Bhéarla ón Meán-Bhéarla.

Áirítear gurbh iad Bíobla an Rí Séamas agus saothair William Shakespeare a chuir
tús leis an litríocht Nua-Bhéarla, i dtús na séú haoise déag. Mar sin féin,
d'athraigh an teanga go mór idir an Nua-Bhéarla Moch seo agus an cineál
Nua-Bhéarla a labhraítear inniu. Mar shampla, chuaigh an sean-fhorainm thou agus
foirmeacha an bhriathair a bhí ag dul leis - an iarmhír -st, cosúil le thou
sayest - in éag go hiomlán sa ghnáthchaint agus sa chuid is mó de na stíleanna
scríofa.

Chuir an Nua-Bhéarla tús le sraith mhaith de nasctheangacha agus d'fhásteangacha
freisin, cosúil leis an teanga Tok Pisin, an teanga Sranan Tongo agus a lán
eile. An cineál Béarla a labhraítear in Iamáice, is sampla é den rud ar a
dtugtar contanóid iar-fhásteangach: cé go bhfuil caint na sráide níos cosúla le
fásteanga ná le canúint de chuid an Bhéarla, is é an Béarla caighdeánaithe a
úsáidtear mar theanga liteartha, agus an caighdeán seo ag imirt a thionchair ar
an teanga labhartha féin.

Bíonn irisí Béarla, cosúil leis an Time agus an Newsweek, á bhfoilsiú ina
n-eagráin idirnáisiúnta do léitheoirí coimhthíocha a bhfuil an teanga go líofa
acu. Thairis sin, bíonn páipéir Bhéarla á n-eisiúint i dtíortha nach bhfuil an
Béarla ina theanga náisiúnta ná oifigiúil iontu ar aon nós, cosúil leis an St.
Petersburg Times sa Rúis, nó an Prague Post i bPoblacht na Seice. Bíonn na
nuachtáin seo dírithe ar na heasaoránaigh a bhfuil cónaí orthu sna tíortha seo,
ach is léir go mbíonn muintir na háite féin á léamh, le feabhas a chur ar a
gcuid Béarla agus le teacht ar nuacht nach bhfuil ar fáil chomh réidh céanna ina
dteanga féin.

Tháinig an chuid is mó de bhunfhoclóir an Bhéarla as an nGearmáinic, is é sin,
as an Sean-Bhéarla agus as an tSean-Lochlainnis. Mar sin féin, chuaigh an
tsraith is sine de na hiasachtaí Fraincise greamaithe go han-domhain sa teanga,
agus cupla ceann acu le haithint sa bhunfhoclóir féin. As an tsean-Fhraincis a
tháinig second "dara" (cf. andere na Gearmáinise, annar na hÍoslainnise agus
annan na Sualainnise - tá na focail seo gaolmhar le other an Bhéarla) agus very
"an-, iontach, creathnach" (cf. sehr na Gearmáinise, mycket na Sualainnise, agus
mjög na hÍoslainnise).

Níl sé furasta an tsraith ba sine d'iasachtaí Laidine a aithint thar an gcuid
dhúchasach den fhoclóir. Bíonn na focail Fhraincise agus na cinn a tugadh
isteach ón Laidin ó bhlianta an Renaissance anuas i bhfad níos so-aitheanta mar
fhocail iasachta, ós rud é go mbíonn siad níos faide ná na focail Ghearmáinice,
agus blas níos léannta orthu. Is minic a chuireann siad ar chumas an scríbhneora
a rogha a bhaint as dhá nó trí cinn de chomhchiallaigh le go rachadh an stíl i
gcion ar an léitheoir ar dhóigh ar leith. Mar shampla, níl mórán difríochta idir
to put out a fire agus to extinguish a fire ó thaobh na céille de - "dóiteán a
mhúchadh" is brí leis an dá chuid - ach ní hionann iad ó thaobh na stíle de.

Mar sin, tá an Béarla iontach saibhir ó thaobh an fhoclóra de. San am céanna,
áfach, is follasach gur féidir mí-úsáid a bhaint as an saibhreas seo freisin.
Bhí George Orwell, thar aon duine, drochamhrasach i leith fhoclóir na
polaitíochta agus an úsáid a bhaintí as na focail léannta i mBéarla na
bpolaiteoirí: ní raibh mothúcháin ag dul leis na focail mhóra, agus mar sin, bhí
sé ní b'fhusa éagóir nó uafás a choinneáil ceilte ar an saol mór, má cuireadh in
iúl é i bhfocail léannta a shleamhnódh thart gan aisfhreagra ceart a bhaint as
aon duine. Seo mar a chuir sé a dhrochamhras féin i bhfocail san aiste Politics
and the English Language:

"Samhlaigh leat, mar shampla, ollamh compordach Sasanach éigin agus é ag
iarraidh ollsmachtúlacht na Rúise a chosaint. Ní féidir leis a rá, lom díreach,
Creidim nach drochrud amach is amach é do chuid naimhde polaitiúla a mharú, más
féidir leat cuspóirí maithe a bhaint amach ar an dóigh sin. Ina áit sin,
déarfaidh sé rud éigin cosúil leis an méid seo:

While freely conceding that the Soviet regime exhibits certain features which
the humanitarian may be inclined to deplore, we must, I think, agree that a
certain curtailment of the right to political opposition is an unavoidable
concomitant of transitional periods, and that the rigours which the Russian
people have been called upon to undergo have been amply justified in the sphere
of concrete achievement."

B'iad na focail mhóra léannta as an Laidin agus as an tSean-Ghréigis, na "focail
chrua" nó hard words mar a thugtar orthu ó am go ham, a spreag Orwell chun an
méid sin thuas a bhreacadh síos. Ach, le fírinne, tá Béarla an lae inniu iontach
fáiltiúil roimh fhocail iasachta ó gach taobh, go háirithe ós rud é gur tíortha
móra inimirce iad na tíortha is mó Béarla, agus na dreamanna eitneacha éagsúla
ag tabhairt a gcuid nósanna, cócaireachta agus foclóra leo féin. Cé go gcromann
siad go sciobtha ar an mBéarla mar theanga chomhchaidrimh eatarthu féin, bíonn
siad ag baint úsáide as a gcuid focal féin le tagairt a dhéanamh dá nósanna
sainiúla nár thréig siad go fóill. Uaireanta, glacann an saol mór le nósanna ó
na dreamanna eitneacha seo - go háirithe más bia atá i gceist - agus téann an
focal féin in úsáid i ngnáthchaint an Bhéarla sa tír sin. Mar sin, fágann na
nósanna nua lorg áirithe ar an gcaint sna tíortha éagsúla, rud a chuireann le
difríochtaí na leaganacha áitiúla den Bhéarla.

Úsáidtear an focal béarla i litríocht na Gaeilge, freisin, le tagairt do
theangacha nó do chanúintí a bhí in Éirinn i bhfad sular tháinig na Sasanaigh i
dtír in Éirinn; mar shampla, bhíodh caint ar "Bhéarla na Midhe". Is féidir don
fhocal sin tagairt don Ghaeilge féin: is ionann an Ghaeilge agus an Scotbhéarla.
Más gá an Béarla a aithint thar na "béarlaí" eile, is féidir Sacs-Bhéarla a
thabhairt air. An duine atá eolach ar go leor teangacha, is féidir "saoi sna
hilbhéarlaí" a thabhairt air, cé go bhfuil sé níos coitianta a rá, inniu, go
bhfuil "na seacht dteangacha" aige.



https://ga.wikipedia.org/wiki/An_Fhionlainn

Is tír Nordach í an Fhionlainn (Fionlainnis: Suomi, Sualainnis: Finland) nó
Poblacht na Fionlainne, mar a thugtar uirthi go hoifigiúil. Tá sí suite i
dtuaisceart na hEorpa, idir an tSualainn agus Murascaill Bhotnia ar an taobh
thiar, agus an Rúis ar an taobh thoir. Ar an taobh ó thuaidh di tá tuaisceart na
hIorua, agus ó dheas tá Murascaill na Fionlainne.

Bhí an tír faoi smacht na Sualainne ar feadh beagnach 700 bliain ón mbliain 1154
i leith. Thosaigh sé seo nuair a thug Rí Eric na Sualainne an Chríostaíocht
isteach sa tír. Chuaigh an tSualannais ar aghaidh mar theanga cheannais de réir
a chéile, ach tháinig Fionlannais i réim arís sa 19ú hAois, le borradh an
náisiúnachais Fhionlannaigh a tháinig ar aghaidh nuair a scríobhadh síos eipic
náisiúnta na tíre, an Kalevala.

Bhí cogadh idir an tSualainn agus an Rúis faoin Sár Alastair I, a d'fhág an tír
i lámha na Rúise ó 1809 ar aghaidh, agus ceapadh ina hArd-Diúiceacht
fhéinrialaithe í i 1812.

Ba faoin Impireacht na Rúise a d’fhan an tír go dtí Réabhlóid na Rúise, nuair a
d’fhógair na Fionlannaigh neamhspleáchas ar an Nollaig 6ú 1917.

Lean cogadh cathartha gearr fuilteach é sin i 1918, rud a d'fhág a rian ar an
bpolaitíocht áitiúil ar feadh na mblianta. I rith an Dara Chogaidh Dhomhanda,
throid an Fhionlainn i gcoinne an Aontais Sóibhéidigh dhá uair: i rith Chogaidh
an Gheimhridh (1939-1940) agus ansin ó 1941 go 1944 sa Chogadh a Lean. Lean an
Cogadh Lappach é seo (1944-1945), nuair a throid an Fhionlainn i gcoinne
Ghearmáin na Naitsithe.

I gconartha a síníodh i 1947 agus i 1948 leis an Aontas Sóibhéideach, bhí
dualgais agus srianta ar an bhFionlainn maidir leis an A.P.S.S., agus b'éigean
don Fhionlainn talamh a thabhairt suas don Rúis. (Féach: An Conradh um
Chaidreamh Cairdiúil, Chomhoibriú, agus Chomhchuidiú.)

Mar gheall ar bhriseadh suas an Aontais Sóibhéidigh i 1991, bhí an Fhionlainn in
ann a rogha féin a dhéanamh, agus chuaigh an tír isteach san Aontas Eorpach i
1995.

Tá na mílte loch sa tír, agus Loch Saimaa ar na cinn is mó agus is clúití acu.
Amach ón gcósta, tá na mílte oileán. Is iad oileáin Åland, nó Ahvenanmaa, idir
an Fhionlainn agus an tSualann, an t-oileánra is mó, agus tá cearta áirithe
féinrialaithe acu.

Roinntear an Fhionlainn ina naoi réigiún déag (Fionnlainnis: maakunta,
Sualainnis: landskap).

Is iad na bardais (Fionlainnis: kunta; Sualainnis: kommun) bun-aonaid riaracháin
na tíre. Tugann roinnt mhaith dóibh bailte no cathracha orthu féin chomh maith.
Sa bhliain 2015, bhí 317 bardas ann.

Tá 5.471 milliún duine sa tír, tuairim is 556,330 acu i gcathair Heilsincí agus
1.2 milliún sa mhórchathair. Is í Túrcú in iardheisceart na tíre an dara cathair
is mó, agus ba í príomhchathair na tíre í go dtí go ndearna dóiteán mór
léirscrios air i dtús na naoú haoise déag. B'ansin a aistríodh an
phríomhchathair go Heilsincí.

Meastar go bhfuil aon sauna amháin ann de réir gach triúir sa tír, agus is gnách
sauna a bheith i ngach teach nó árasán. Tá tithe saoire ag go leor daoine, go
minic sna ceantair cois locha in oirthear na tíre. Tá caighdeán an-ard
maireachtála sa tír, agus áirítear córas oideachais na Fionlainne ar an gceann
is fearr ar domhan. Tá ríomhairí pearsanta ag 64% de na teaghlaigh, agus ceangal
Idirlín ag 51%. Tá gutháin phócaí ag 95% de na teaghlaigh.

Labhraíonn 93% den daonra Fionlannais, teanga nach mbaineann leis an ngrúpa
Ind-Eorpach. Ceann de na teangacha Finne-Úgracha í. Tá Sualainnis ó dhúchas ag
6% de dhaonra na tíre, agus de ghnáth ní mheastar gur de náisiún eile
Sualannaigh na Fionlainne, mar a thugtar orthu. Labhraíonn na Sami nó na
Laplaigh teanga Fhinn-Úgrach dá gcuid féin, mar atá Sáimis. Labhraítear
Cairéilis in áiteanna éagsúla chomh maith.

Baill den Eaglais Liútaránach is ea 85.1% den daonra de réir uimhreacha na
bliana 2000. Baineann thart faoi 1% le hEaglais Cheartchreidmheach na
Fionlainne. Baineann fíorbheagán le heaglaisí éagsúla Protastúnacha eile agus
leis an gCaitliceachas, agus níl aon cheangal eaglasta ag 9%.

Baineann an chuid is mó de mhuintir na Fionlainne leis an Eaglais Liútaránach.
Cuid mhór acu, ní thaobhaíonn siad aon teach pobail ach amháin le féilte móra na
bliana a cheiliúradh. Na daoine atá gníomhach san Eaglais, bíonn baint ag a
bhformhór le ceann de na gluaiseachtaí athbheochana taobh istigh den Eaglais.
Bíonn difríochtaí nach beag idir na gluaiseachtaí seo, agus is ábhar iontais do
go leor Fionlannaigh go bhféadfaidís treabhadh le chéile in aon eaglais amháin.
Is iad lucht an Chráifeachais, nó Lucht na hAthmhúscailte, an ghluaiseacht is
cóngaraí do phríomhshruth na hEaglaise, agus is ar éigean ar féidir iad a
aithint mar "lucht creidimh" thar an ngnáth-Fhionlannach nach bhfuil suim aige i
gcúrsaí creidimh. Níl siad róchosúil le lucht leanúna Laestadius, ar ghrúpa
an-dian iad i gcleachtadh an chreidimh. Gluaiseacht iad lucht leanúna Laestadius
atá bunaithe i dtuaisceart na tíre, chomh maith le ceantair thuaisceartacha na
Sualainne agus na hIorua. Ainmníodh an ghluaiseacht as Lars Levi Laestadius,
eolaí agus ministéir, a chuir go tréan in aghaidh an ólacháin sna ceantair
thuaisceartacha agus i measc na Laplannach. Inniu féin, déanann na Laestaidiaigh
a ndícheall le hólachán, comhriachtain roimh phósadh agus frithghiniúint a
sheachaint. Mar sin, bíonn teaghlaigh móra acu.

Is féidir a rá go bhfuil an Fhionlainnis ann mar theanga scríofa ó chuir Mikael
Agricola peann ar phár ar aistrúchán ar an Tiomna Nua sa Reifirméisean
Protastúnach. Ní raibh mórán ann ar fíu a luaigh go dtí gur gcuireadh síol le
gluaiseacht náisiúnta rómánsaíochta sa 19ú haois. Spreagadh an file Elias
Lönnrot chun filíocht tíre Fionlannach agus Cairéalach a bhailiú le chéile, a
eagrú agus a fhoilsiú i bhfoirm Kalevala, eipic náisiúnta na tíre. Níorbh fhada
go raibh borradh filíochta agus úrscéalaíochta faoi lán seoil - Aleksis Kivi
agus Eino Leino sa bFhionlainnis agus Johan Ludvig Runeberg agus Zachris
Topelius sa tSualainnis.

Ar na scríbhneoirí comhaimseartha is mó tóir ná Arto Paasilinna, Ilkka Remes,
Kari Hotakainen, Sofi Oksanen agus Jari Tervo.

Tá an-cháil ar cheol clasaiceach na Fionlainne, agus clú idirnáisiúnta ar
chumadóirí mar Jean Sibelius agus Kaija Saariaho, amhránaithe mar Matti Salminen
agus Karita Mattila, agus stiúrthóirí ceoil mar Esa-Pekka Salonen. Tá caisleán
Savonlinna suite ar bhruach Loch Saimaa, áit a mbíonn Féile Opera Savonlinna
gach bliain.

Cuirtear suim mhór sa phopcheol chomh maith, seánra tradisiúnta a thugtar
Iskelmä air ach go h-áirithe. Tá gean ar leith ag na Fionlainnaigh ar rac-cheol,
rac crua, agus miotal trom fiú. Tá slua mór de rac-bhannaí a bhain cáil amach sa
tír agus ar fud na cruinne - Hanoi Rocks, HIM, Apocalyptica, Lordi, Korpiklaani,
Sentenced, Sonata Arctica, Stratovarius, Turisas, Finntroll agus araile.

Tá cáil ar ailtirí na Fionlainne, freisin, mar shampla Eliel Saarinen, a mhac
Eero Saarinen, agus Alvar Aalto.

Is é pesäpallo cluiche náisiúnta na Fionlainne. Cluiche liathróide atá ann, agus
é an-chosúil le daorchluiche. Ar na gcluichí is mó ó thaobh lucht féachana de ná
haca oighir, lúthchleasaíocht, sciáil trastíre, léimneach sciála agus Foirmle a
hAon. Ni nach ionadh go bhfuil an-tóir ar spóirt gheimhridh go ginearálta.

Tá an-chuid bainte amach ag lúthchleasaithe na tíre - na reathaithe Hannes
Kolehmainen, Paavo Nurmi, Ville Ritola agus Lasse Virén; na léimneoirí sciála
Matti Nykänen agus Janne Ahonen; na sciálaithe trastíre Veikko Hakulinen, Eero
Mäntyranta, Marja-Liisa Kirvesniemi agus Mika Myllylä; an rámhaí Pertti
Karppinen; an gleacaí Heikki Savolainen; na himreoirí haca oighir Kimmo Timonen,
Jari Kurri, Teemu Selänne agus Saku Koivu agus na sciálaithe Alpacha Kalle
Palander agus Tanja Poutiainen. Chomh maith le sin, tá coirn idirnáisiúnta
bainte amach sa scátáil fhíorach.

Tá iomrá ar an Fhionlainn mar thír as a thagann tiománaithe den chéad scoth -
Keke Rosberg, Mika Häkkinen, Kimi Räikkönen, JJ Lehto agus Mika Salo i bhFoirmle
a hAon agus na tiománaí railí Marcus Grönholm, Mikko Hirvonen, Sebastian
Lindholm, Juha Salo, Juha Kankkunen agus Tommi Mäkinen.

Tá sacar ag dul ó neart go neart bliain i ndiaidh bliana chomh maith. Tá sacar
imeartha ag peileadóirí na tíre ag leibhéal is airde na hEorpa - Jari Litmanen,
Sami Hyypiä, Mikael Forssell, Jussi Jääskeläinen, Antti Niemi, Mixu Paatelainen
agus Aki Riihilahti san áireamh. Is í Veikkausliiga (Sualainnis: Tipsligan) an
tsraith pheile is airde sa tír.

Cluiche eile atá ag dul i dtreis de réir a chéile ná cispheil. Ghlac foireann
idirnáisiúnta na tíre páirt i gCorn Domhanda sa Spáinn sa bhliain 2014.

Tá gnólachtaí móra ríomhaireachta san Fhionlainn, ina measc Nokia. Bhí an
sceanra ina tháirge tábhachtach freisin, ach inniu, tá gnólachtaí tábhachtacha
sceanra na tíre, ar nós Fiskars i dTampere agus Marttiini, tar éis cuid mhór den
obair a aistriú thar lear ar lorg costais níos lú.

Is é Aerfort Heilsincí príomh-aerfort na tíre, agus 16 milliún duine ag freastal
air sa bhliain 2014. Is é Aerfort Oulu an dara ceann is mó, le thart ar scór
eile dáilte ar fud na tíre.

Soláthraíonn an comhlacht stáit Grúpa VR (Fionlannis: VR-Yhtymä Oy, Sualainnis:
VR-Group Ab) seirbhís iarnróid sa tír.



https://ga.wikipedia.org/wiki/An_Ch%C3%A9ad_Chogadh_Domhanda

Is éard a bhí i gceist leis an gCéad Chogadh Domhanda nó an Cogadh Mór ná
coimhlint dhomhanda a mhair ón mbliain 1914 go dtí an bhliain 1918. Sháraigh sé
na cogaí go léir roimhe sin, agus inniu féin glactar leis go raibh sé ar an
gcogadh ba mhó agus ba scriosúla i stair an chine dhaonna roimh an Dara Cogadh
Domhanda. Cuireadh an chuid ba mhó den chogadh san Eoraip. Fágadh na milliúin
marbh, agus tháinig domhan nua chun saoil de thoradh an chogaidh.

Is gnách na Comhghuaillithe agus na Cumhachtaí Láir a thabhairt ar an dá thaobh
sa chogadh seo. Ba iad na Comhghuaillithe an Ríocht Aontaithe, Impireacht na
Rúise, agus an Fhrainc, is é sin, an Entente Triarach, chomh maith leis an
Iodáil nach ndeachaigh sa chogadh ach ní ba déanaí. Le fírinne bhí an chuma ar
an scéal i dtús an chogaidh go dtaobhódh an Iodáil leis na Cumhachtaí Láir, ach
ní mar sin a tharla. Ba iad na Cumhachtaí Láir ná Démhonarcacht na hOstaire is
na hUngáire agus Impireacht na Gearmáine, an Bhulgáir agus an Tuirc Otamánach.

Ba é an rud a chuir an lasair sa bharrach ná dúnmharú Franz Ferdinand, Ard-Diúc
agus ball de rítheaghlach na hOstaire, i Sairéavó sa Bhoisnia. Ansin d'iompaigh
an cogadh ina choimhlint dhomhanda de réir a dhinimice féin. Go bunúsach,
tharraing an Ostair agus an tSeirbia a gcuid comhghuaillithe isteach sa chogadh,
agus bhí na pleananna cogaidh chomh socair roimh ré ag na hairm is nach raibh na
státairí ábalta an t-arrachtach a stopadh. Chuir an cogadh deireadh leis na
himpireachtaí ilnáisiúnta san Eoraip agus tháinig stáit nua ar an bhfód: an
tSeicslóvaic, an Iúgslaiv, an Eastóin, an Fhionlainn, an Laitvia, an Pholainn
agus an Liotuáin.

Ba é Conradh Versailles a chuir deireadh leis an gcogadh go hoifigiúil. Sa
bhliain 1919 a síníodh é.

Deirtear gurb as aontú na Gearmáine sa bhliain 1870 a d'eascair an Cogadh Mór,
nó nuair a tháinig na mionstáit Ghearmánacha le chéile in aon mhórstát amháin,
b'ionann sin agus cothromaíocht na gcumhachtaí san Eoraip a chur ag guagaíl. Ar
dtús, ní raibh cuma ródhona ar na cúrsaí, nó bhí Otto von Bismarck, Seansailéir
na Gearmáine, meáite ar an tsíocháin a choinneáil le tíortha eile na hEorpa,
agus é ag dul i muinín taidhleoireachta agus conarthaí éagsúla leis an gcuspóir
seo a bhaint amach. Thar aon rud eile, níor theastaigh ó Bismarck go bhfágfaí an
Ghearmáin ag cur troda ar dhá chathéadan san am chéanna, agus mar sin, bhí sé
dírithe ar chaidreamh cairdiúil a choinneáil le hImpireacht na Rúise, nó ba é an
rud ba mhó a chuir eagla air ná an Fhrainc agus an Rúis a bheith ag ionsaí a
thíre ón dá thaobh. Sa bhliain 1888, áfach, ba é an tImpire Uilliam a Dó a
tháinig chun cumhachta sa Ghearmáin. Ní raibh sé sásta le polasaithe ciallmhara
measartha Bismarck, agus thug sé bata is bóthar don tSeansailéir sa bhliain
1890. Bhí dearcadh náisiúnaíoch impiriúlach ag Uilliam, agus é dianbharúlach go
raibh sé daite dó "áit faoin ngrian" a bhaint amach don Ghearmáin. Ní raibh
mórán suime aige sa taidhleoireacht ná sna conarthaí arbh iad for agus fónamh
Bismarck iad.

Chuir stiúir nua bhagrach na Gearmáine míchompord ar na Sasanaigh, go háirithe
an dóigh a raibh loingeas cogaidh na Gearmáine ag dul i méadaíocht. Ba iad na
longa Sasanacha a bhí "ag rialú na dtonnta" ar fud an domhain, agus ba dóigh le
lucht rialtais na Ríochta Aontaithe go raibh na Gearmánaigh ag tabhairt a
ndúshláin lena gcuid longa nua cogaidh. Mar sin, thosaigh na Sasanaigh féin ag
tógáil longa láidire cogaidh de chineál nua - dreadnoughts, a fuair a n-ainm ón
gcéad long chogaidh den chineál seo, an HMS Dreadnought. Chuir an rás armála
idir an Bhreatain Mhór agus an Ghearmáin spreagadh i dtíortha eile na hEorpa
téisclim a dhéanamh do chogadh mhór, agus an caiteachas míleata ag dul i
méadaíocht ar fud na hilchríche.

Ceann de chúiseanna an chogaidh ab ea na pleananna réamhcheaptha a bhí ag na
cumhachtaí go léir leis an gcogadh a bhuachan. Ba é Plean Schlieffen, plean
slógtha na Gearmána, a tharraing an cogadh anuas ar an ilchríoch. Go bunúsach,
bhí sé bunaithe ar an smaoineamh go n-ionsófaí an Fhrainc gan seans a fhágáil
aici eagar ceart cogaidh a chur ar a cuid saighdiúirí in am. An plean a bhí ag
na Francaigh bhí sé dirithe ar an gceantar tionsclaíoch chois abhainn Ruhr, an
Ruhrgebiet, a fhorghabháil, nó ní fhéadfadh an Ghearmáin cogadh a chur in
uireasa na tionsclaíochta ansin. De réir plean eile de chuid na bhFrancach
shlógfaí an t-arm go sciobtha le teorainn na Gearmáine agus na hOstaire-Ungáire
a bhaint amach. Chruthaigh na pleananna seo atmaisféar cogúil so-adhainte idir
na tíortha.

Chuir Uachtarán na Stát Aontaithe, Woodrow Wilson, agus daoine eile an pobal i
dtreo an mhíleatachais. Cheap siad go raibh an cogadh ina iarmhairt ar an méid
cumhachta a bhí cruinnithe ag an aicme uachtarach. Bhí Wilson ag súil go gcuirfí
Conradh na Náisiún ar bun agus cheap sé dá bhfhaigheadh na Stáit réidh lena
n-airm go mbeadh síocháin ar domhan.

Cheap Vladimir Lenin go raibh cúis an chogaidh ag baint leis an impiriúlachas
domhanda. Mar fhianaise d'úsáid sé tuairimí Karl Marx agus John A. Hobson, a
dúirt níos luaithe go mbrisfeadh cogadh domhanda amach dá leanfaí ar aghaidh
leis an impiriúlachas. Chuir sé an argóint chun tosaigh go raibh na bainc
shaibhre taobh thiar den rialtas i stáit áirithe. An rud faoin tuairim seo ná:
Cén fáth nach raibh cogadh idir an Fhrainc agus Sasana? Bhí an bheirt acu ag
leathadh amach a n-impireachtaí san Aifric agus san Áise, agus ba bheag nár
thosaigh cogadh i Fashoda. Chun an fhírinne a rá, thosaigh impiriúlachas na
hOstair-Ungáire agus na Rúise i dtaobh na mBalcán.

Chreid an domhan go raibh cogadh idir an Ostair-Ungáir agus an tSeirbia chun
teacht pé scéal é (cé nach n-aontaíonn an staraí A. J. P. Taylor leis sin), de
dheasca go raibh an tír ag titim as a chéile agus an náisiúnachas ag fás ar fud
na mBalcán. Tharla an fás seo de bharr gur thit an Túirc as a chéile (bhí cogadh
sa Libia idir iad féin agus an Iodáil inar chaill siad). Thug an Rúis tacaíocht
dóibh toisc go raibh nasc reiligiúnda agus eithneach eatarthu, ach freisin ón
uair go raibh suim acu i dteacht ar phoirt uisce te.

Bhí a lán torthaí ag an gcogadh sin. Thosaigh Reabhlóid na Rúise go gairid ina
dhiaidh, agus athraíodh an Eoraip ón bhunús. Sa socrú síochána, cuireadh tús le
deich dtír nua, agus tógadh a lán talaimh ón Ghearmáin. Cuireadh deireadh le
an-chuid monarcachtaí freisin agus tús len a lán tíortha beaga daonlathacha.
Níor éirigh le mórán de na tíortha seo, áfach, mar gheall ar a
neamhchobhsaíocht. Thosaigh an Dara Cogadh Domhanda agus Cogadh Cathartha na
Spáinne go hindíreach mar thoradh, agus scriosadh an geilleagar in a lán tíortha
de dheasca ghéarchéim na heacnamaíochta.



https://ga.wikipedia.org/wiki/Amchrios

Is crios de dhromchla an domhain é an t-amchrios ina bhfuil an t-am céanna agus
an dáta céanna ar bhonn rialacha.

Mar gheall ar imrothlú an domhain, tá an t-am áitiúil fíor (an t-am áitiúil na
gréine) i ngach áit níos luaithe ná an t-am áitiúil sa chéad áit eile soir nó tá
sé níos moille ná an t-am sa chéad áit eile siar de réir airde na gréine.
B'éigean an clog a shocrú de cheithre nóiméad gach céim fhaid (= timpeall is 83
km) siar nó soir. Mar shampla: Má bheadh sé a hocht a chlog i gCill Bheagáin,
bheadh sé 4 nóiméad tar éis a hocht i mBaile Átha Cliath.

Dá bhrí sin bunadh na hamchriosanna. Cuimsíonn amchriosanna 15 céim fhaid go
hiondúil. De bharr 15 céim fhaid, uair amháin atá an difríocht ama idir dhá
amchrios comharsanachta.

Ach cuirtear amchrios i bhfeidhm ar an tír uile de ghnáth (cé is moite de na
tíortha móra agus d'oileáin scoite). Agus is féidir le gach tír bheith in
amchrios a rogha. Mar sin, tá limistéar Am Lár na hEorpa (UTC +1), mar shampla,
níos mó ná 15 céim fhaid ionas go bhfuil an t-am céanna i gcuid mhór na hEorpa.

Tá níos mó ná amchrios amháin sna tíortha móra, m. sh., tá 11 amchrios sa Rúis
(UTC +2 go dtí UTC +12) agus 5 amchrios i gCeanada (UTC -3.5 go dtí UTC -8).
Ach, ar an taobh eile, níl ach crios ama amháin i nDaon-Phoblacht na Síne: am
Bhéising (UTC +8).



https://ga.wikipedia.org/wiki/Gaeilge_na_hAlban

Ceann de na teangacha Gaelacha í Gaeilge na hAlban (Gàidhlig (IPA: /ˈɡaː.ʎic/),
mar a deir lucht labhartha na teanga féin. Foghrúpa de chuid na dteangacha
Ceilteacha is ea iad na teangacha Gaelacha, mar atá, Gaeilge na hÉireann,
Gaeilge na hAlban agus Gaeilge Mhanannan. Is iad na teangacha Breatnacha nó
Briotanacha, mar atá, Breatnais na Breataine Bige, an Choirnis i gCorn na
Breataine, agus an Bhriotáinis sa Bhriotáin, an trí theanga chomhaimseartha san
fhoghrúpa seo. Taobh istigh de gach foghrúpa den bheirt, tá na teangacha sách
intuigthe ag cainteoirí a chéile, ach is deacair, fiú, an gaol atá ag an dá
fhoghrúpa le chéile a aithint gan tuiscint éigin a bheith agat don
teangeolaíocht Cheilteach.

Is í Gaeilge na hAlban teanga na nGael in Albain, agus cé gur i nGarbhchríocha
na hAlban atá a réimeas anois don chuid is mó, bhí sí i bhfad á labhairt sa
chuid is mó den tír.

Tá áit ar leith aici i gcultúr na hAlban, agus aithníonn an chuid is mó de
mhuintir na hAlban é seo, idir Ghaeil agus Ghaill. Tá saibhreas beul-aithris sa
Ghaeilge, óir ba í teanga chultúr na mbard sa Ghàidhealtachd ar feadh na gcéadta
bliain. Chuaigh an teanga i léig nuair a tosaíodh ar ghéarleanúint a dhéanamh ar
mhuintir na Gàidhealtachda agus ar a gcuid nósanna, go háirithe tar éis Chath
Chùl Lodail agus Fhuadach na nGael. Inniu féin, tá dímheas ag cuid de mhuintir
na hAlban ar an teanga, agus iad den tuairim nach bhfuil ann ach canúint gharbh
gan úsáid liteartha. Teuchters a thuganns siad ar mhuintir na nGarbhchríoch,
focal a bhfuil blas díspeagúil ciníochais air.

Ba chirte Gaeilge na nGarbhchríoch agus na nOileáin a thabhairt ar Ghaeilge na
hAlban inniu, nó chuaigh an teanga in éag ar fad in Ísealchríocha na hAlban le
fada an lá. Labhraítí Gaeilge na nÍsealchríoch i bhfad theas in Albain, sular
thosaigh an Albainis ag fáil na láimhe in uachtar uirthi. Teanga is ea í an
Albainis - Lallans nó Braid Scots - atá gaolmhar leis an mBéarla.

Ní bhaintí úsáid ar bith as an litir H sa litriú traidisiúnta, nó chuirtí an
séimhiú in iúl trí phonc a chur os cionn an chonsain shéimhithe.

Bíonn fuaim na gconsan ag brath i bpáirt ar na gutaí mórthimpeall orthu. Is iad
e agus i na gutaí caola agus a, o agus u na cinn leathana, go díreach mar atá i
nGaeilge na hÉireann.

Cosúil le Gaeilge na hÉireann, is féidir gach consan a fhuaimniú caol nó
leathan, de réir na litreach a scríobhtar in aice leis an gconsan. Is é sin, tá
an riail úd "caol le caol agus leathan le leathan" i bhfeidhm i nGaeilge na
hAlban freisin - "caol ri caol agus leathann ri leathann" i nGaeilge na hAlban.
Bíonn fuaimniú Ghaeilge na hAlban níos coimeádaí, áfach: mar sin, na litreacha
nach bhfuil ach sleamhnóga iontu sa Ghaeilge, is minic a fhuaimnítear mar ghutaí
iad i nGaeilge na hAlban.

Sa bhliain 1976, chuir Bord Oideachais na hAlban athruithe áirithe i bhfeidhm ar
litriú na teanga. Baineadh de dhéine na rialach sin "caol le caol agus leathan
le leathan", ionas go gceadaítear togte in áit togta inniu.

Tríd is tríd, tá litriú na Gàidhlig sách cóngarach d'fhuaimniú na teanga, níos
cóngaraí fiú ná litriú Ghaeilge na hÉireann. Scéal eile é, áfach, nach dtuigeann
na Béarlóirí prionsabail litrithe na teanga, agus is minic a fhuaimníonn siad
ainmneacha Gaelacha go mícheart ar fad, go hairithe ainmneacha a bhfuil
sleamhnóga iontu, cosúil le Seònaid nó Caitlìn.

An chuid is mó de na litreacha, is iomann a bhfuaimniú sa Ghàidhlig agus formhór
mór na dteangacha Eorpacha. Is fuaimeanna déadacha iad, áfach, T agus D na
Gaeilge na hAlban, cosúil leis an dóigh a bhfuaimnítear iad i nGaeilge. Sna
teangacha eile, is fuaimeanna ailbheolacha iad, is é sin, fuaimnítear in aghaidh
dhroim an drandail iad. Fuaimnítear na consain shéimhithe cosúil leis an
nGaeilge, ach is féidir an TH a fhuaimniú (go háirithe idir dhá ghuta) mar /ʔ/,
is é sin, mar phléascach glotasach. Ní fhuaimnítear an FH ar aon nós, ach amháin
i dtrí fhocal eisceachtúla, mar atá, fhèin (nó fhìn), fhuair ("fuair" na
Gaeilge) agus fhathast, a chiallaíonn "fós" (mar sin, ní hionann é agus "fosta"
Ghaeilge Uladh, a chiallaíonn "freisin"). Is mar [h] a fhuaimnítear an FH sa trí
fhocal seo.

An chéad siolla is minicí a bhíonn faoi bhéim, m.sh. drochaid (/ˈdrɔ.xæʧ/)
"droichead". Na Béarlóirí nach bhfuil a fhios acu é, is iomaí logainm sna
Garbhchríocha nach bhfuaimníonn siad mar ba chóir, m. sh. Mallaig - /ˈmæ.lɛk/.

Déantar fuaimniú ar b, d agus g i dtús focla, ach ní dhéantar é i lár ná ag
deireadh focla:

(i). Le hainmneacha firinscneacha, ainmneacha, san uimhir uathu, úsáid an, am,
agus an t-

(iv). Leis an iolra (ainmneach agus tabharthach), tá rudaí níos éasca. Is gnách
na mar alt, ach na h- a bhíonn againn má thosaíonn an t-ainm le guta:

(v). Braitheann foirm an ghinidigh iolra (nan nó nam) de réir mar a thosaíonn an
t-ainm le labial nó a mhalairt:

Tá roinnt difríochtaí tábhachtacha, ámh. An rud a fheictear láithreach, ná go
scríobhtar an síneadh fada mar ghraif (`) in Albain, seachas agúid (´) in
Éirinn. Scríobhtar an focalfáilte mar fàilte i nGaeilge na hAlban. In Albain, is
é cha(n) eil an (neg participle) san áit atá níl (giorrúchán de chan eil) in
Éirinn an lae inniu, m.sh. (ceadaítear cha in Éirinn fós, ach níl sé in úsáid
ach in áiteanna i dTír Chonaill):

Tá "a" i roinnt focla i nGaeilge na hÉireann, acu "u" i nGaeilge na hAlban,
m.sh, an focal Béarla agus Beurla faoi sheach. Tarlaíonn seo mar gheall ar an
gcaighdeánú agus ar an athrú litrithe a chuir rialtas na hÉireann ar bun sa 20ú
Aois.

Tar éis neamhshuim agus dímheas ar feadh na gcéadta bliain ó rialtais éagsúla,
tá Gaeilge na hAlban ag fáil roinnt aitheantais ar deireadh. Tá sí á múineadh
sna scoileanna, ina measc scoileanna mar ar mheán teagaisc í. Tá feidhm á baint
aisti freisin i rialtas áitiúil, Comhairle nan Eilean. Tá stáisiún raidió sa
teanga ag an BBC, Raidio nan Gàidheal (agus bíonn comhchraoltacháin go rialta
aige le Raidió na Gaeltachta, seirbhís raidió Gaeilge na hÉireann) Bíonn
cláracha teilifíse sa teanga ar an BBC agus ar stáisiún ITV, go minic le
fotheidil as Béarla. Tá stiúidió i Steornabhadh ag Grampian Television, a
chuireann seirbhís ITV ar fáil i dtuaisceart na hAlban.

Mar sin féin, tá caint ar sheirbhís ar leith teilifíse i nGaeilge na hAlban, ar
nós S4C sa Bhreatain Bheag agus TG4 in Éirinn. Mar a ceapadh sa Bhreatain Bheag,
measadh nárbh fhearr na cláracha a shá isteach mar athraithe réigiúnda ar na
príomhstáisiúin, mar nár leor é don 60,027 atá á labhairt, agus gur mhí-ádh é
don 5,900,004 duine nach labhraíonn ach Béarla nó ´Scots´. Ach de réir
dealraimh, níl sé soiléir gur 'mí-ádh' dóibh siúd é: taispeánann figiúirí
féachana chlárach Gaeilge BBC amháin ar a laghad go mbreathnaíonn níos mó air ná
Gaeilgeoirí na hAlban. Ná níl aon ghearáin á gcur ag an BBC mar gheall ar
chláracha Gaeilge ar stáisiúin teilifíse an BBC, b'fhéidir mar go mbaineann
daoine gan Ghaeilge ar bith taitneamh astu le fotheidil as Béarla.

Thar na blianta, ní bhfuair Gaeilge na hAlban an t-aitheantas céanna agus a
fuair an Bhreatnais ó rialtas na Ríochta Aontaithe. Ach ó tháinig féin-riail
chun saoil, tá níos mó suime á chur i gcúrsaí Albanacha, agus tá ré-bhille
Gaeilge foilsithe ag Parlaimint na hAlban.

Maíonn roinnt tráchtairí, mar shampla Éamonn Ó Gribín (2006) nach bhfágann Acht
na Gáidhlig Gaeilge na hAlban ar chomhchéim agus ar chomhstádas leis an mBéarla
nó fiú leis an mBhreatnais sa Bhreatain Bheag, agus go mbeadh duine amaideach nó
saonta ag dréim go mbeidh athrú suntasach ann i dtaobh rathúnais na teangan mar
thoradh ar iarrachtaí Bhord na Gáidhlig.

Feictear inniu go ndearna Acht Oideachais 1872, a rinne neamhshuim iomlán den
Ghaeilge, agus a d'fhág nár ligeadh do na glúnta Gaeil focal Gaeilge a labhairt
sa seomra ranga, dochar mór don teanga.

Osclóidh an chéad mheánscoil a fheidhmíonn go hiomlán trí mheán na Gaeilge i
nGlaschú i 2005. (Tá roinnt bunscoileanna lán-Ghaeilge agus meánscoileanna a
dhéanann roinnt teagaisc as Gaeilge sa tír cheana féin.

Tá corradh is 500 go 1,000 cainteoirí dúchais in Alba Nua, ach tá a bhformhór
aosta anois. I mí na Bealtaine 2004, d'fhógair an rialtas réigiúnda tionscnamh
cistiúcháin le tacú leis an dteangan agus lena chultúr sa chúige. Shínigh
rialtas na Ríochta Aontaithe an Carta Eorpach um Theangacha Réigiúnda agus
Mionlach i dtaobh Ghaeilge na hAlban. Is eagras Iomairt Choilm Chille a dhéanann
iarracht naisc a chothú idir Ghaeilgeoirí Éireann agus na hAlban.

Is iad na sloinnte Gaelacha is coitianta in Albain ná iad siúd a thosaíonn le
Mac, ar nós Mac Gille Eathainn (MacLean). Tosaíonn an fhoirm bhaininscineach le
Nic, dá bhrí sin, is ceart , Catrìona Nic a' Phì a bheith ar Catriona MacPhi as
Gaeilge.

Is de bhunadh Cheilteach formhór na foclaíochta i nGaeilge na hAlban. Tá roinnt
iasachtaí ón Laidin, go háirithe i gcúrsaí eaglasta (eaglais, Bìoball), ón
Lochlainnis (eilean, sgeir), ón Scoitis (sgealp, briogais) agus, i gcoitinne le
teangacha eile na hEorpa, is gnách nuafhoclaíocht a chumadh de fhréamhacha
Gréigise agus Laidine (telebhisean), fiú más tríd an mBéarla a tháinig siad.
Cuireann fás in úsáid fhocla Béarla le gramadach Ghaelach orthu imní ar go leor.
Mar shampla, is minic "watchigeadh" (faire) and "catcheadh" (breith) á úsáid ar
Leòdhas, díreach mar a deireanns cuid de mhuintir Ghaeltachtaí na hÉireann
"matchannaí" ar chipíní nó lasáin, agus "ar mo bhicycle" in áit "ar mo rothar".

I measc na bhfocla a shíolraíonns ó Ghaeilge, tá whisky, slogan, brogue, jilt,
clan, strontium, mar aon le rudaí suntasacha i dtíreolaíocht na hAlban, mar
shampla ben (beinn), glen (gleann) agus loch. Foinse: An Etymological Dictionary
of the Gaelic Language, Alexander MacBain.



https://ga.wikipedia.org/wiki/Eaglais_Chaitliceach_R%C3%B3mh%C3%A1nach

Eaglais de chuid na Críostaíochta atá san Eaglais Chaitliceach Rómhánach. An
Eaglais Chaitliceach an t-ainm a thugann sí uirthi féin, ach tá eaglaisí eile a
úsáideann an téarma, cé go bhfuil garghaol cleachta agus cumarsáide acu leis an
eaglais Rómhánach, don chuid is mó. Ceann de na rudaí is léir láithreach sa
Caitliceachas Rómhánach ná go bhfuil cumhacht lárnach ann, a thosaíonn leis an
bPápa, agus a dháiltear go cúramach trí cheapadh easpaig ón Róimh féin. Is é
Pápa Proinsias ceannaire na hEaglaise Caitlicí Rómhánaí anois.

Ón nGréigis a thagann an focal, a chiallaíonn domhanda. Is í an eaglais
Chríostaí is mó ar domhan,agus cé go bhfuil Caitlicigh i mbeagnach gach tír ar
domhan, is é an príomhchreideamh i gcuid mhór den Eoraip, de Mheiriceá Thuaidh
agus go háirithe Meiriceá Theas agus Láir, agus áiteanna san Áise, mar na
hOileáin Fhilipíneacha. De réir mar atá an daonra ag fás i dtíortha cosúil le na
hOileáin Fhilipíneacha, tíortha éagsúla san Afraic agus i Meiriceá Láir agus
Theas, tá cumhacht á leathadh de réir a chéile do na háiteanna sin. Ar an taobh
eile den scéal, tá titim mhór i bpáirtíocht agus i gcleachtadh an chreidimh seo
sna tíortha a bhí i lár staire an chreidimh, m.sh. sa Spáinn, san Iodáil, sa
Fhrainc agus in Éirinn féin.



https://ga.wikipedia.org/wiki/Bogearra%C3%AD

Séard is brí le bogearraí (nó oideasra) ná ríomhchlár a bhronnann gnéithe agus
feidhmíochtaí bhreise ar ríomhairí. Ríomhchláir ata ann a choinnítear ar chóras
ríomhaireachta agus a ritear chun tascanna ríomhaireachta a chur i gcrích.

Suiteáiltear oideasraí ar ríomhairí ionas gur féidir leis na daoine a bhaineann
feidhm as ríomhairí a thuilleadh obair a dhéanamh agus leas níos mó a bhaint as
an ríomhaire. Inneallra na rudaí nithiúla atá mar chuid de ríomhaire amhail
scáileán, luchóg, méarchlár agus an tiomántán.

Is iomaí cineál bogearraí atá ann. Tá bogearraí ann ionas gur féidir le daoine
cáipéisí a chlóscríobh. Tá bogearraí ann a bhaineann leis an gréasán domhanda
amhail líonléitheoirí, bainisteoirí ríomhphoist is araile. Aicme eile ná
bogearraí a bhaineann le seinm meáin amhail seinnteoir meán a sheinneann ceol
agus físeáin.

Is féidir grianghraif a chur in eagar ar ríomhairí freisin. Is iomaí cineál
bogearraí atá ann chun inneall a chur ar chnuasaigh ghrianghraif. Is féidir leas
a bhaint as oideasraí áirithe chun teagmháil a dhéanamh le daoine. Is féidir
comhrá a dhéanamh agus glao ar dhaoine trí fheidhm a bhaint as bogearraí amhail
Skype.



https://ga.wikipedia.org/wiki/An_tAontas_S%C3%B3iv%C3%A9adach

Stát cumannach ab ea é Aontas na bPoblachtaí Sóivéadacha Sóisialacha, nó An
tAontas Sóivéadach (Rúisis: Союз Советских Социалистических Республик/Soyuz
Sovetskikh Sotsialisticheskikh Respublik) agus é suite san Eoráise, a mhair ón
mbliain 1922 go dtí an bhliain 1991. Ón mbliain 1945 go lá a scoir, bhí an
tAontas Sóivéadach ina mhórchumhacht dhomhanda nach raibh ach na Stáit Aontaithe
inchomórtais léi, agus bhí an dá thír seo ag déanamh téisclim chogaidh in
aghaidh a chéile an chuid ba mhó den am i ndiaidh an Dara Cogadh Domhanda.

Is iomaí duine a shíleann gur tháinig an tAontas Sóivéadach ar an bhfód a
thúisce is a shealbhaigh Vlaidímír Léinín agus na Boilséivigh an chumhacht sa
Rúis, ach ní mar sin a bhí. Mhair Cogadh Cathartha na Rúise ar feadh trí bliana,
ar a laghad, i ndiaidh na réabhlóide. Mar sin, níor fógraíodh an tAontas
Sóivéadach sula raibh an cogadh thart le tamall maith anuas, ar an 30 Nollaig
1922. D'athraigh críocha geografacha na tíre ó am go ham, ach nuair a
nascghabhadh Oirthear na Polainne, Oirthear na Rómáine (an Bheasaráib), an
Eastóin, an Laitvia agus an Liotuáin, chomh maith le críocha áirithe eile, i
ndiaidh an Dara Cogadh Domhanda, bhí an tAontas Sóivéadach tar éis an chuid ba
mhó de na tailte a fhorghabháil a raibh baint acu le hImpireacht na Rúise go
gairid roimh an Réabhlóid. B'iad an Fhionlainn agus an Pholainn (a raibh fágtha
di) an t-aon dá thír amháin nár nascghabhadh, cé gur cuid den Rúis a bhí iontu
roimh an mbliain 1918.

I mblianta an Chogaidh Fhuair, b'é an tAontas Sóivéadach prótaitíopa na stát
Cumannach go léir. Ní raibh ach aon pháirtí polaitiúil amháin ceadaithe sa tír,
is é sin, Páirtí Cumannach an Aontais Shóivéadaigh.

Ní raibh ach ceithre Phoblacht Shóivéadach ann nuair a bunaíodh an tAontas, ach
sa bhliain 1953, bhí cúig cheann déag acu, is é sin, Poblacht Shóivéadach
Shóisialach na hAirméine, Poblacht Shóivéadach Shóisialach na hAsarbaiseáine,
Poblacht Shóivéadach Shóisialach na Bealarúise, Poblacht Shóivéadach Shóisialach
na hEastóine, Poblacht Shóivéadach Shóisialach na Seoirsia, Poblacht Shóivéadach
Shóisialach na Casacstáine, Poblacht Shóivéadach Shóisialach na Cirgeastáine,
Poblacht Shóivéadach Shóisialach na Laitvia, Poblacht Shóivéadach Shóisialach na
Liotuáine, Poblacht Shóivéadach Shóisialach na Moldáive, Poblacht Shóivéadach
Fheidearálach Shóisialach na Rúise, Poblacht Shóivéadach Shóisialach na
Táidsíceastáine, Poblacht Shóivéadach Shóisialach na Tuircméanastáine, Poblacht
Shóivéadach Shóisialach na hÚcráine, agus Poblacht Shóivéadach Shóisialach na
hÚisbéiceastáine. Cé go raibh rialtas dúchais ag na poblachtaí éagsúla go
hoifigiúil, bhí an chumhacht go léir i Moscó, agus na poblachtaí ag comhlíonadh
gach ordú ó Bhiúró Polaitiúil an Pháirtí Chumannaigh, arbh é fíor-rialtas an
stáit Shóivéadaigh ar fad é, go humhal is go hurramach. Mar shampla, cé go raibh
stádas oifigiúil ag an teanga réigiúnach i ngach poblacht, is é an chuma a
tháinig ar na cúrsaí i rith na mblianta ná go bhfuair an Rúisis an lámh in
uachtar ar an gcuid ba mhó de theangacha na bpoblachtaí. Sa Bhealarúis, mar
shampla, níor tháinig mórán bisigh ar an teanga náisiúnta i ndiaidh na mblianta
Sóivéadacha féin.

Sa bhliain 1991, bhain na tíortha seo amach an neamhspleáchas, ach idir an dá
linn, is iomaí cor éagsúil a cuireadh ina gcinniúint. Tá an Eastóin, an Laitvia,
agus an Liotuáin ina mballstáit den Aontas Eorpach inniu. Na poblachtaí eile, is
baill iad de Chomhlathas na Stát Neamhspleách, eagraíocht idirnáisiúnta a
bunaíodh le comhoibriú a chothú idir na stáit iar-Shóivéadacha. Níl an
Tuircméanastáin ach ina ballstát seachtrach faoi láthair, ach bhí ballraíocht
iomlán aici go dtí an 26ú lá de Mhí Lúnasa sa bhliain 2005.

Is gnách a cheapadh gurbh é an tAontas Sóivéadach a tháinig i gcomharbas ar
Impireacht na Rúise, mar stát. Mhair an Sár deireanach, Nioclás a Dó, ag rialú
na tíre sin go dtí Márta 1917, agus sa chéad bhliain eile, dhúnmharaigh na
Boilséivigh é agus a theaghlach. I Mí na Nollag 1922, fógraíodh an tAontas
Sóivéadach, mar aontas a raibh an Rúis, an Úcráin, an Bhealarúis agus an
Phoblacht Thras-Chugasach ina mbaill de. Bhí na poblachtaí seo ar fad á rialú ag
páirtithe Boilséiveacha.

Thosaigh réabhlóideachas nua-aimseartha sa Rúis sa bhliain 1823, nuair a
d'éirigh Lucht Mhí na Nollag (Dekabristy) amach in aghaidh na hImpireachta.
Oifigigh óga airm ab ea iad na Dekabristy agus iad faoi thionchar an
smaointeachais Liobrálaigh a bhí ag dul timpeall na Rúise san am sin. B'é an
bunreacht scríofa an rud ba mhó a theastaigh uathu a chur i bhfeidhm sa Rúis, nó
is amhlaidh gur uathlathas mínáireach ab ea í Impireacht na Rúise gan srianta ar
bith le cumhacht an tSáir.

Rinne na hImpirí iarrachtaí áirithe le maolú ar an réabhlóideachas trí leasuithe
polaitiúla. Mar shampla, cuireadh an seirfeachas ar ceal sa bhliain 1861. Bhí na
leasuithe ag teacht i bhfad rómhall, dar leis na réabhlóidithe, agus nuair a
chaill na Rúisigh an cogadh in aghaidh na Seapánach, sa bhliain 1905, chuaigh
muintir na Rúise chun cearmansaíochta ar an Impire an chéad uair. Bhain siad
amach an Dúma, an chéad pharlaimint Rúiseach, ach ní raibh an tImpire sásta
mórán fíorchumhachtaí a bhronnadh ar an bparlaimint seo. Chaith na Feisirí an
chuid ba mhó den am ag óráidíocht, agus ós rud é nach raibh a gcuid focal in ann
a dhath a athrú, bhí sé chomh maith acu bolscaireacht réabhlóideach a dhéanamh
ina gcuid aitheasc. Go dtí sin, choinnigh an chinsireacht an cineál sin
bolscaireachta taobh amuigh den tsaol phoiblí, ach anois, b'éigean do na
nuachtáin gach focal a chur i gcló. Faoi bhrú na bolscaireachta seo, chuaigh
muintir na Rúise go sciobtha chun radacachais, agus níor tháinig mórán maolú ar
na trioblóidí.

Sa Chéad Chogadh Domhanda, ní raibh ag éirí go rómhaith leis na Rúisigh, agus
thairis sin, rith an bia gann sna cathracha. Maidir le Nioclás, ní raibh sé ina
Impire ró-chumasach riamh. Bhí sé go mór mór faoi thionchar a mhná céile,
Alexandra, a raibh dearcadh thar a bheith frithghníomhach aici, agus, thairis
sin, bhí slusaithe éagsúla ina thimpeall ag déanamh plámáis leis, agus iad ag
moladh dó gan oiread is orlach a thabhairt isteach don daoscarshlua a bhí ag
éileamh cearta agus saoirse. B'é Grigoriy Rasputin a bhí i gceannas ar na
slusaithe seo ar fad. Bráthair siúil ón tSibéir a bhí ann nach raibh léann ar
bith aige, ach bhí sé á urramú go mór mór ag bean chéile an Impire, a chreid
gurbh eisean guth na fíor-chosmhuintire Rúisí sa chúirt. Sa bhliain 1916, áfach,
dhúnmharaigh an Prionsa Felix Yusupov é - fear frithghníomhach, antoisceach ón
eite dheas, a bhí den tuairim gur diabhal i riocht an duine ab ea é Rasputin.
Nuair a bhí an eite dheas féin in ann a leithéid a dhéanamh, ba léir nach raibh
mórán duine fanta sa Rúis a bheadh muiníneach as an Impire, agus, ní nárbh
ionadh, chuir Réabhlóid na Feabhra an Sár ó chumhacht sa bhliain 1917.

Tháinig Rialtas Sealadach i gceannas ar an Rúis, ach níor mhair sé i bhfad. Ní
raibh lucht an Rialtais Shealadaigh sásta scor den chogadh - an Chéad Chogadh
Domhanda - ina raibh an tír sáite, nó bhí siad meáite ar an gcogadh a thabhairt
chun críche agus an phoblacht liobrálach a chur ar bun ina dhiaidh sin. Níor
shásaigh an dearcadh seo an chosmhuintir, áfach, nó bhí na Rúisigh dubh dóite
den chogadh cheana. Thosaigh na saighdiúirí, na scológa agus an lucht oibre ag
bunú comhthionóil iomaíochta dá gcuid féin - sóivéidí (is é is ciall leis an
bhfocal Rúisise úd Совет/Sovet ná "comhairle"). Bhain na Boilséivigh a leas féin
as na sóivéidí, agus d'éiligh Léinín "an chumhacht iomlán a bhaint amach do na
sóivéidí". I Réabhlóid Dheireadh Fómhair, shealbhaigh na Boilséivigh an
chumhacht agus chaith siad an Rialtas Sealadach i dtóin phríosúin. San am sin,
bhí eite chlé an Pháirtí Shóisialaigh Réabhlóidigh ag tacú leo go fóill, ach sa
deireadh thiar thall, bhí siad sin féin lena stádas a chailleadh mar pháirtí
dlíthiúil.

Ní raibh gach duine sa Rúis sásta an chumhacht a fhágáil ag lucht leanúna
Léinín, áfach, agus phléasc cogadh fuilteach cathartha amach i ndiaidh Réabhlóid
Dheireadh Fómhair. D'éirigh leis na Boilséivigh an cogadh a bhuachan le lámh
láidir, agus iad go mór i dtuilleamaí cineál colúin reatha - an Cheka
(giorrúchán is ea é an t-ainm seo a sheasann do na focail Rúisise чрезвычайная
комиссия/Chrezvychaynaya Komissiya, is é sin, an Coimisiún Neamhghnách - nó
"Coimisiún Neamhghnách uile-Rúiseach na Troda in aghaidh na Frithréabhlóide agus
na Sabaitéireachta", leis an ainm iomlán Rúisise a aistriú go Gaeilge).

Mar chuid den chogaíocht a thosaigh i ndiaidh do na Boilséivigh an chumhacht a
fhorghabháil, d'éirigh ina chath idir an Rúis Bhoilséiveach agus an Pholainn, a
bhí díreach ag baint amach a neamhspleáchais. D'éirigh leis na Polannaigh, fiú,
Cív, príomhchathair na hÚcráine, a shealbhú agus a choinneáil ar feadh tamaill,
ach sa deireadh, b'éigean dóibh an chathair a thréigean agus tarraingt ar ais go
dtí an Pholainn. Bhí marcshlua an Airm Dheirg faoi cheannas an Mharascail Semyon
Budyonnyi in ann Vársá féin a bhagairt, ach stop na fórsaí Polannacha iad go
gairid roimhe sin, i Mí Lúnasa 1920, agus chuir ruaigeadh orthu. Nuair a síníodh
an conradh síochána i Rīga, príomhchathair na Laitvia, i dtús na bliana 1921,
fágadh iarthar na hÚcráine agus na Bealarúise ag na Polannaigh. Faoin gcogadh
seo, dála an scéil, a scríobh an scríbhneoir clúiteach Sóivéadach Isaak Babel a
phríomhshaothar, an díolaim gearrscéalta úd Конармия/Konarmiya ("An Marcshlua").

Rialtas aon pháirtí amháin ab ea é rialtas na mBoilséiveach san Aontas
Sóivéadach ón chéad tús. Go gairid i ndiaidh Réabhlóid Dheireadh Fómhair, bhí
siad ag comhoibriú le heite chlé an Pháirtí Shóisialaigh Réabhlóidigh, ach nuair
a chonaic na Sóisialaigh Réabhlóideacha, páirtí a raibh tacaíocht na sluaite
móra leis ar dtús, an dóigh chiniciúil a raibh na Boilséivigh ag cur na
bpáirtithe eile faoi chois, rinne daoine den pháirtí iarracht Léinín a chur as
cumhacht le lámh láidir i Samhradh na bliana 1918. Cloíodh an cheannairc go
cruálach, agus nuair a scaoil Fanny Kaplan dhá urchar le Léinín ar an 30ú lá de
Mhí Lúnasa 1918, coisceadh an páirtí scun scan, agus caitheadh na baill ar fad i
dtóin phríosúin. Mar sin, nuair a fógraíodh an tAontas Sóivéadach go hoifigiúil,
ní raibh baill d'aon pháirtí polaitiúil eile ach na Boilséivigh ar an rialtas le
fada an lá.

Le linn an Chogaidh Chathartha, bhí an rialtas Boilséiveach ag cloí go dian le
polasaí Cumannach i gcúrsaí eacnamaíochta, agus is gnách "Cumannachas an
Chogaidh" a thabhairt ar an gcur chuige a bhí ag an rialtas i gcúrsaí an
gheilleagair sna blianta sin. Chothaigh Cumannachas an Chogaidh míshástacht fiú
i measc na mairnéalach cogaidh, a bhí ar ceann de na dreamanna ba mhó a
chabhraigh le Léinín an chumhacht a shealbhú. I ndiaidh cheannairc na
mairnéalach seo i mbunáit chabhlaigh Kronstadt in aice le Cathair Pheadair,
chinn Léinín ar éirí as Cumannachas an Chogaidh, agus i Márta 1921, tugadh
isteach NEP - an Polasaí Nua Eacnamaíochta (Новая экономическая политика/Novaya
Ekonomicheskaya Politika) - a lig scód áirithe leis an bhfiontraíocht
phríobháideach arís.

Sa bhliain 1924, cailleadh Léinín. Bhí a shláinte ag luí air le tamall, nó níor
bhisigh sé riamh i gceart i ndiaidh an ionsaí a rinne Kaplan air. Sa bhliain
1922, fuair sé an chéad stróc, agus thosaigh sé ag éirí as gnáthaimh laethúla an
rialtais agus á bhfágáil faoi dhaoine eile. I ndiaidh a bháis, thosaigh
iomaíocht bhorb bhinbeach idir lucht a chomharbais faoin gcumhacht, agus b'é
Iósaif Stailín a bhain an chraobh sa deireadh. I dtús na dtríochaidí, ní raibh
aon duine fágtha san Aontas Sóivéadach a d'fhéadfadh Stailín a cheistiú. An
céile iomaíochta ba láidire a bhí ann, mar atá, Leon Trotscaí, chuaigh seisean
ar deoraíocht ón Aontas Sóivéadach go Meicsiceo, áit ar mharaigh gníomhaí rúnda
de chuid Stailín é sa bhliain 1940.

Sa bhliain 1928, chuir Stailín tús leis an chéad Phlean Cúig Bliana san Aontas
Sóivéadach. Murab ionann agus an dearcadh idirnáisiúnta a bhí á chur in iúl ag
Léinín agus ag Trotscaí ó thús na réabhlóide, bhí na Pleananna Cúig Bliana
meáite ar an Sóisialachas a chur ar bun in aon tír amháin. Chuaigh an Stát i
gceannas ar na monarchanna agus ar na fiontair thionsclaíocha ar fad a bhí ag
obair sa tír, agus bunaíodh feirmeacha comhsheilbhe (calchais) ar fud an Aontais
Shóivéadaigh. D'iompaigh an tír ina cumhacht mhór tionsclaíochta, ach san am
céanna, fágadh cuid mhór den daonra ar an mblár fholamh. Chuir na scológa go
fíochmhar in aghaidh bhunú na gcalchas, agus nuair a chuaigh na húdaráis i
dtuilleamaí na láimhe láidire, fuair na milliúin de dhaoine bás sa teagmháil.
Níor tháinig aon mhaolú ar chorraíl na sochaí sna tríochaidí ach an oiread.
Phurgaigh an Stailín an páirtí le fáil réitithe de na sean-Bhoilséivigh a
thabhaigh a dhintiúirí ó Léinín féin, agus chuir sé daoine ní b'óige, ní ba
sochomhairlí ina n-áit. San am céanna, cimíodh na mílte gnáthshaoránaigh
Shóivéadacha ar chúiseanna doiléire, agus murar maraíodh scun scan iad, cuireadh
i gceann de na campaí daoroibre iad. Tógadh mogalra uilechuimsitheach de na
campaí seo ar fud na tíre, agus údarás ar leith á riar is á reachtáil - GULag,
nó Príomhúdarás na gCampaí Géibhinn. B'é ba chuspóir leis na campaí seo go
hoifigiúil ná obair fhónta a sholáthar do "choirpigh" le hiad a chur ar bhealach
a leasa, ach is é an rud a bhí ag tarlú dháiríre ná go raibh na fíorchoirpigh ag
mursantacht ar na campaí ar fad, nuair nach raibh meas an mhadra ag na séiléirí
ná ag na coirpigh ar na cimí polaitiúla, nár thuig go leor acu go raibh aon rud
as cosán déanta acu ar aon nós.

Cé go raibh an tIarthar agus an tAontas Sóivéadach mímhuiníneach as a chéile,
mhéadaigh ar an gcomhoibriú eatarthu i rith na dtríochaidí. Sa bhliain 1933,
thosaigh an caidreamh dioplómaitiúil idir an tAontas Sóivéadach agus na Stáit
Aontaithe. Ceithre bliana ina dhiaidh sin, thacaigh an tAontas Sóivéadach go
gníomhach le lucht leanúna na Poblachta i gCogadh Cathartha na Spáinne in
aghaidh Franco a bhí ag fáil cabhrach ó Fhaisistigh na hIodáile agus ó Naitsithe
na Gearmáine. Mar sin féin, i ndiaidh don Ríocht Aontaithe agus don Fhrainc
Conradh München a shíniú leis an nGearmáin, bhí an tAontas Sóivéadach sásta
comhoibriú le Hitler i gcúrsaí eacnamaíocha agus míleata. Sa bhliain 1939,
shínigh an tAontas Sóivéadach agus an Ghearmáin Naitsíoch Conradh Ribbentrop
agus Molotov, nó conradh neamhionsaí, inar ghéill siad an ceart dá chéile
críocha áirithe in Oirthear na hEorpa a fhorghabháil beag beann ar a chéile. De
thoradh an chonartha seo, d'fhorghabh an tAontas Sóivéadach an Eastóin, an
Laitvia, agus an Liotuáin, agus i Mí Mheán Fómhair sa bhliain 1939, ghabh na
fórsaí Sóivéadacha oirthear na Polainne nuair a bhí na Gearmánaigh tar éis an
tír sin a ionsaí ón iarthar. An chríochdheighilt a rinne an tAontas Sóivéadach
agus an Ghearmáin Naitsíoch ar an bPolainn ansin, bhí sí socraithe sa Chonradh.
I ndeireadh Mhí na Samhna sa bhliain chéanna, d'ionsaigh an tAontas Sóivéadach
an Fhionlainn. Is iomaí duine a chuir an cheist, an raibh an tAontas Sóivéadach
ag brath ar an nGearmáin Naitsíoch a ionsaí nuair a bheadh sé sách cumhachtach
le sin a dhéanamh, b'í an Ghearmáin féin a bhris an conradh agus a d'ionsaigh an
tAontas Sóivéadach sa bhliain 1941. Chuaigh ionsaí na nGearmánach in abar i
gCath Stalingrad a mhair ón dara leath den bhliain 1942 go dtí an chéad leath na
bliana 1943. B'ansin a casadh taoide an chogaidh, agus ina dhiaidh sin,
d'éalaigh an tArm Gearmánach ón Aontas Sóivéadach trí Oirthear na hEorpa go dtí
Beirlín féin, sular ghéill an Ghearmáin sa deireadh sa bhliain 1945. Cé go
ndearna an cogadh an-éirleach san Aontas Sóivéadach, d'iompaigh an tír sin ina
hollchumhacht dhomhanda de thoradh an chogaidh.

I dtús na tréimhse iarchogaidh, rinne an tAontas Sóivéadach a gheilleagar a
atógáil agus a fhairsingiú, ach níor maolaíodh ar lárstiúradh an chórais.
Chabhraigh an tAontas Sóivéadach le bail nua a chur ar thíortha Oirthear na
hEorpa freisin, ach san am céanna, chuir sé an córas Cumannach i bhfeidhm sna
tíortha sin freisin, agus hiompaíodh ina stáit shatailíteacha iad. Bhí gach tír
acu á rialú ag rialtas soip, agus iad uile á gceangal den Aontas Sóivéadach
trína mballraíocht i gConradh Vársá agus in eagraíocht eacnamaíoch na dtíortha
Cumannacha (COMECON). I bhfianaise an impiriúlachais seo, d'iompaigh an Ríocht
Aontaithe agus na Stáit Aontaithe, a bhí ina gcomhghuaillithe ag an Aontas
Sóivéadach i mblianta an chogaidh, - d'iompaigh siad ina naimhde. Thosaigh an
Cogadh Fuar idir an tAontas Sóivéadach agus na Stáit Aontaithe nár tháinig
deireadh leis sular thit an tóin as an gCumannachas.

Fuair Stailín bás ar an 5 Márta 1953. Nuair nach raibh comharba inghlactha ar
fáil, chinn ardfheidhmeannaigh an Pháirtí Chumannaigh an tír a rialú in
éineacht, ach mar sin féin, bhí siad ag iompairc le chéile go dian faoin
gceannasaíocht. Ba é Nikita Khrushchev a ghnóthaigh an báire thart faoi lár na
gcaogaidí, agus sa bhliain 1956, thug sé óráid inar cháin sé anlathas Stailín.
Mhaolaigh sé ar na diansrianta freisin a bhí curtha ag Stailín le saoirse na
sochaí. Sa bhliain chéanna, áfach, chloígh na saighdiúirí Sóivéadacha le lámh
láidir iarrachtaí na nUngárach agus na bPolannach tuilleadh daonlathais a bhaint
amach. Faoin am seo, bhí an tAontas Sóivéadach ag déanamh an-dul chun cinn i
gcúrsaí eolaíochta agus teicneolaíochta. Bhí na Sóivéadaigh ina gceannródaithe
spásaireachta, nó ba iad a chuir an chéad satailít dhaondéanta, Sputnik a hAon,
ag timpeallú an Domhain, agus ina dhiaidh sin, scaoil siad an chéad neach beo -
an madra Laika - agus an chéad duine, Yuriy Gagarin, ar an bhfithis timpeall an
Domhain. Ní raibh mórán maithe sna leasuithe talmhaíochta agus riaracháin a
chuir Khrushchev i gcrích, áfach, agus níor éirigh leis go maith sna polasaithe
eachtracha ach an oiread. Cé go raibh rialtas Cumannach curtha ar bun sa tSín,
tháinig scoilt idir an tír sin agus an tAontas Sóivéadach, agus maidir leis an
gcaidreamh leis na Stáit Aontaithe, bhí an cogadh fuar ar tí iompú ina chogadh
dearg sa bhliain 1962, le linn ghéarchéim na ndiúracán i gCúba. Sa bhliain 1964,
b'éigean do Khrushchev éirí as agus dul ar pinsean ina ainneoin féin.

Thosaigh tréimhse nua comhcheannasaíochta i ndiaidh scor Khrushchev, ach de réir
a chéile, d'éirigh le Leonid Brezhnev, i dtús na seachtóidí, dearscnamh thar na
ceannairí eile i saol polaitiúil na Rúise. D'fhéach Brezhnev leis an naimhdeas
idir an tAontas Sóivéadach agus an tIarthar a mhaolú trí pholasaí an éideannais
(détente), ach san am céanna, bhí sé ag méadú ar na harmálacha agus ar neart
míleata an Aontais. Bhí cuma an mhí-ionraicis ar an éideannas, mar sin, agus
nuair a d'ionsaigh an tAontas Sóivéadach an Afganastáin i ndeireadh na bliana
1979, bhí deireadh leis an éideannas, agus an cogadh fuar ag dul i neart arís.

Fuair Leonid Brezhnev bás sa bhliain 1982. An cupla bliain ina dhiaidh sin,
chonacthas beirt seanfhear, Yuriy Andropov agus Konstantin Chernenko, ag rialú
an Aontais go tiubh sna sálaí ag a chéile. Ceannairí idirlinne ab ea iad nach
raibh mórán difríochta idir iad agus Brezhnev. Sa bhliain 1985, áfach, tar éis
bhás Chernenko, ba é Mikhail Gorbachev a ghlac an halmadóir. Bhí sé i bhfad ní
b'óige ná mar ba ghnách d'Ard-Rúnaí an Pháirtí Chumannaigh a bheith, agus chrom
sé ar an eacnamaíocht, an Páirtí agus an polasaí meán cumarsáide a chur i
gcrích. Chuala an saol ar fad iomrá ar an bpeireastráice (perestroika, atógáil,
athstruchtúrú) agus ar an ngleasnast (glasnost', neamhbhailbhe), arb iad na
focail Rúisise a tharraing Gorbachev chuige ag iarraidh a chuid leasuithe a
shainmhíniú. B'é an gleasnast ba mhó a d'athraigh an saol san Aontas, nó bhain
sé srianta na cinsireachta de na meáin chumarsáide, ionas go bhfuair muintir an
Aontais cead cainte agus teacht ar eolas an chéad uair riamh sa stair.

Ní raibh Gorbachev féin ag súil leis an seachthoradh, áfach, gur thosaigh na
poblachtaí Sóivéadacha éagsúla ag éileamh forlámhais ar a gcuid tailte, nó fiú
neamhspleáchas, de réir mar a cheadaigh Alt a 72 i mBunreacht an Aontais
Shóivéadaigh, cé nár ghlac aon duine an fhoráil sin dáiríre roimhe sin. Is iomaí
poblacht a chóirigh an chéad toghchán saor leis an bparlaimint náisiúnta a
vótáil isteach sa bhliain 1990. Na parlaimintí a toghadh san am sin, thosaigh
siad ag achtú dlíthe nach raibh ag teacht le reachtaíocht an Aontais
Shóivéadaigh, agus thosaigh "Cogadh na nDlíthe" idir an tAontas agus na
poblachtaí seo. Sa bhliain 1989, tháinig Comhdháil nua Ionadaithe an Phobail le
chéile i bPoblacht Shóisialach Fheidearálach Shóivéadach na Rúise, an ceann is
mó de bhallphoblachtaí an Aontais. Toghadh Boris Yeltsin ina Chathaoirleach ar
an gComhdháil seo. Ar 12 Meitheamh 1990, d'fhógair an Chomhdháil seo forlámhas
na Rúise ar thailte na Rúise, agus chrom sí ar dhlíthe a reachtú a bhí ceaptha
dlíthe áirithe de chuid an Aontais Shóivéadaigh a chur ar neamhní. Mhair an
éiginnteacht dhlíthiúil seo ar feadh na bliana 1991, agus na poblachtaí ag baint
amach neamhspleáchais de réir a chéile.



https://ga.wikipedia.org/wiki/An_Ghr%C3%A9ig

Is tír í an Ghréig (Gréigis: Ελλάδα) ar a dtugtar go hoifigiúil an Phoblacht
Heilléineach (Gréigis: Ελληνική Δημοκρατία). Tá sí suite in oirdheisceart na
hEorpa, ar imeall theas na leithinse Balcánaí. Tá teorainneacha ag an dtír leis
an mBulgáir, an Macadóin agus an Albáin lastuaidh di agus ag an Tuirc lastoir
di. Tá an Mhuir Aeigéach taobh thoir den nGréig, tá an Mhuir Iónach taobh theas
di agus tá an Mheánmhuir mar theorainn thiar di. Tá ochtó faoin gcéad de thalamh
na tíre clúdaithe le sléibhte, agus Sliabh Oilimpeas ar an gceann is airde
díobh, agus í 2,917 méadar (9,570 troigh). Tá thart ar 1,400 oileán ina
timpeall, ach ní chónaíonn daoine ach ar 127 astu.

Tá stair fhada shaibhir ag an nGréig ó ré na Sean-Gréige i leith, agus measann
an-chuid daoine gur sa tír seo a cruthaíodh sibhialtacht an Iarthair, an
fhealsúnacht agus an daonlathas, gan trácht ar na Cluichí Oilimpeacha, Litríocht
an Iarthair, staireolaíocht, eolaíocht pholaitiúil, cuid mhaith de
bhunphrionsabail eolaíochta agus matamaitice, an chéad bhonn riamh agus
drámaíocht an Iarthair. Bhí tionchar ar leith ag an nGréig ar chultúrtha na
hEorpa, na hÁise agus na hAfraice.

Thiar sa bhliain 1830 a bunaíodh an Ghréig mar náisiún nua-aimseartha, tar éis
di éirí amach in aghaidh na nOtamánach. Is ballstát den Aontas Eorpach í sá lá
atá inniu ann.



https://ga.wikipedia.org/wiki/R%C3%A9alteola%C3%ADocht

Is éard atá i gceist leis an réalteolaíocht ná taighde ar na reanna neimhe,
cosúil leis na réaltaí, na pláinéid, na cóiméid, agus na réaltraí, chomh maith
leis na feiniméin go léir taobh amuigh d'atmaisféar an Domhain, cosúil leis an
radaíocht chosmach. Baineann an réalteolaíocht leis an éabhlóid, leis an
bhfisic, leis an gceimic, leis an meitéareolaíocht agus le gluaisne na reann
neimhe, chomh maith le forbairt agus le fabhrú na cruinne.

Tá an réalteolaíocht ar ceann de na heolaíochtaí is sine atá ann. Is dócha go
raibh an duine réamhstairiúil féin i dtuilleamaí na réaltaí leis na treoracha a
aimsiú agus é ag fánaíocht san fhásach nó ag seoltóireacht amuigh ar an teiscinn
mhór. Bhí lucht réalteolaíochta éigin ag na cultúir is sine dá bhfuil aithne
againn orthu, agus breathnuithe spéire idir lámhaibh acu go tráthrialta, ach
tháinig na seandálaithe trasna ar ghléasra réalteolaíochta is sine ná na cultúir
sin féin. Ón taobh eile de, níor tháinig an réalteolaíocht i gcrann mar bhrainse
nua-aimseartha eolaíochta sular tógadh an chéad teileascóp. Is féidir a rá gur
craobhacha stairiúla réalteolaíochta iad an réaltmhéadracht, an loingseoireacht
réaltach, an réalteolaíocht bhreathnaitheach, an fhéilireacht agus an
astralaíocht féin, ach inniu, is gnách a shíleadh gurb ionann an réalteolaíocht
nua-aimseartha agus an réaltfhisic.

I rith na fichiú haoise, scoilt an réalteolaíocht ina dhá brainse, mar atá, an
réalteolaíocht bhreathnaitheach agus an réalteolaíocht theoiriciúil. Is é an rud
a bhíonn idir lámhaibh ag na réalteolaithe breathnaitheacha ná bailiú na sonraí
agus a n-anailísiú de réir bhunphrionsabail na fisice. Maidir leis an
réalteolaíocht theoiriciúil, díríonn sí ar fhorbairt na samhlacha eolaíocha -
samhlacha ríomhbhunaithe nó ríomhchruthaithe iad go minic - le himeachtaí na
spéire agus an spáis a mhíniú is a chiallú. Tá an dá chineál réalteolaíochta ag
cur le chéile go minic, ó bhíonn teoiricí de dhíth leis na breathnuithe a
mhíniú, agus breathnóireacht ag teastáil leis na teoiricí a dheimhniú is a
fhíorú.

Tá an focal Gaeilge réalteolaíocht bunaithe ar "réalta" ("réalt" an leagan a
úsáidtear i gcanúintí áirithe, "reult" an seanlitriú) agus ar "eolaíocht". Ina
lán teangacha eile, ar nós an Bhéarla agus na Gearmáinise, baintear úsáid as an
téarma astronomy, Astronomie agus araile, a fuarthas ón nGréigis ἄστρον
("réalta") agus νόμος ("dlí" nó "cultúr") agus a chiallaíonn "dlí na réaltaí",
is é sin, na dlíthe nádúrtha a stiúrann na réaltaí agus a ngluaiseachtaí ar an
spéir.

Maidir leis an téarma "réaltfhisic", is í an difríocht idir an réaltfhisic agus
an réalteolaíocht, de réir an fhoclóra, ná go bhfuil an réalteolaíocht ag plé
leis na réada taobh amuigh d'atmaisféar an Domhain, agus go bhfuil an
réaltfhisic ag déanamh taighde ar iompraíocht agus ar thréithe fisiceacha na
réad réalteolaíoch agus ar na próiseanna dinimiciúla a mbíonn na réada sin
páirteach iontu. Inniu, áfach, is beag réalteolaí nach dtéann i dtuilleamaí na
fisice agus na matamaitice le feiniméin na spéire a chiallú is a mhíniú, agus
mar sin, bheadh sé chomh maith againn réaltfhisic a thabhairt ar gach sórt
réalteolaíochta proifisiúnta a chleachtar inniu. Sna hollscoileanna, bíonn sé ag
brath ar chúiseanna stairiúla go minic, cé acu a thugtar institiúid na
réaltfhisice nó institiúid na réalteolaíochta ar an institiúid ina ndéantar
taighde ar cheisteanna réalteolaíochta. Thairis sin, is minic a bhain réalteolaí
proifisiúnta céim amach san fhisic ar dtús, ionas nach ndeachaigh sé leis an
réalteolaíocht ach ina dhiaidh sin. Astronomy and Astrophysics is teideal do
cheann de na hirisleabhair is tábhachtaí ina bhfoilsítear torthaí taighde
réalteolaíochta.

Ar dtús, ní raibh i gceist leis an réalteolaíocht ach na daoine a bheith ag
baint lán a súl as na réaltaí agus ag iarraidh eolas éigin a chur i dtoll le
chéile fúthu ar an dóigh seo. Tógadh struchtúir anseo agus ansiúd a raibh baint
éigin acu leis an réalteolaíocht agus leis an bhféilireacht, mar a chreidtear
inniu. Is dócha, mar shampla, go mbaintí úsáid as Stonehenge le céim éigin a
choinneáil le himeacht an ama agus leis an lá ceart a aithint leis na síolta a
chur nó leis na barraí a bhaint.

Roimh theacht an teileascóip, ní raibh sé indéanta na réaltaí a bhreathnú ach,
abair, ó uachtar na dtithe arda nó ó mhullach an tsléibhe. De réir is mar a
chuaigh an cine daonna chun sibhialtachta in áiteanna, thosaigh na daoine ag
tógáil réadlanna réalteolaíochta, agus iad ag déanamh taighde ar imeachtaí na
spéire agus ag forbairt teoiricí faoin déanamh atá ar an ollchruinne. An chuid
ba mhó den réalteolaíocht mhoch seo, bhí sí dírithe ar an spéir a mhapáil agus
suíomh gach réalta nó pláinéad a chur i míotar - obair ar a dtugtar
réaltmhéadracht inniu. Ba as na breathnuithe seo a fáisceadh an chéad tuiscint
ar an nGrianchóras agus ar ghluaiseachtaí na bpláinéad, agus rinne na fealsúna a
marana ar na breathnuithe seo le teoiricí dá gcuid féin a chumadh. Go
ginearálta, rinne siad talamh slán de gurbh é an Domhan a bhí i lárphointe na
hollchruinne, agus gurbh iad na réaltaí, an Ghrian agus na pláinéid a bhí ag
timpeallú an lárphointe seo. Tugtar samhail gheolárnach ar an tuiscint seo ar an
ollchruinne.

Roimh lá an teileascóip féin, bhí na réalteolaithe in ann fionnachtana
tábhachtacha a dhéanamh. Míle bliain roimh Chríost, d'fhéach na réalteolaithe
Síneacha le claonadh aise an Domhain (claonadh an éicliptigh) a mheas an chéad
uair. Ba iad na Caildéigh ba túisce a d'aithin go n-uraítear an Ghealach go
tráthrialta de réir ciogal ar leith (nó sáras, mar a thugtar air).



https://ga.wikipedia.org/wiki/Poblacht_na_Seice

Tír thalamhiata is ea Poblacht na Seice (Seicis: Česká republika), ar a dtugtar
an tSeic (Seicis: Česko) freisin. Tá an tír suite i lár na hEorpa agus ina
ballstát den Aontas Eorpach. Tá teorainn aici leis an bPolainn san
oirthuaisceart, leis an nGearmáin san iarthar, leis an Ostair sa deisceart agus
leis an tSlóvaic san oirthear. Is í Prág (Seicis: Praha) príomhchathair na tíre.
Tiomsaíonn an tír dhá réigiún stairiúla, mar atá an Bhoihéim (Seicis: Čechy)
agus an Mhoráiv (Seicis: Morava). Tá cuid den tSiléis (Seicis: Slezsko) i
bPoblacht na Seice chomh maith.

Ó tharla nach bhfuil aon ainm stairiúil aonfhoclach ar fáil chun tagairt a
dhéanamh don tír, is é an t-ainm fada a úsáidtear de ghnách i bhformhór na
dteangacha: Poblacht na Seice sa Ghaeilge, Česká republika sa tSeicis. Is
leagain nuachumtha iad na hainmneacha gearra (Česko sa tSeicis, an tSeic sa
Ghaeilge) agus níl a n-úsáid saor ó chonspóid. Úsáidtear an téarma tánaisteach
tailte na Seice (Seicis: České země) mar théarma staire chun tagairt a dhéanamh
don limistéar ar a dtugtar Poblacht na Seice anois.

Sa 9ú haois a tháinig ann don stát Seiceach. Sa 13ú agus 14ú aois a tháinig an
borradh ba mhó faoin stát agus é faoi riail ag na Přemysligh agus na
Lucsamburgaigh. Tar éis Cath Mohács i 1526, na Hapsburgaigh a rialaigh tailte na
Seice agus rinneadh cuid d'Impireacht na hOstaire agus na hUngáire díobh. Tar
éis thitim na hImpireachta sin i ndiaidh an Chéad Chogadh Domhanda, i 1918,
cruthaíodh an tSeicslóvaic mar phoblacht neamhspleách a thiomsaigh tailte na
Seice agus an tSlóvaic araon. Bhí mionlach mór ag pobal na Gearmáinise sa stát
sin. I dtús an Dara Cogadh Domhanda, de thoradh Chomhaontú München, baineadh
cuid mhaith de thailte na Boihéime agus na Moráive den stát agus cuireadh leis
an nGearmáin iad: Sudetenland (Gearmáinis) nó Sudety a chuirtear ar na tailte
sin. I rith an chogaidh, tháinig an chuid eile de thailte na Seice faoi riail na
Gearmáine mar Protektorat. Bhí na tSlóvaic ina stát neamhspleách a bhí go mór
faoi anáil na Gearmáine. I ndiaidh an chogaidh, athaontaíodh an tSeicslóvaic,
cuireadh Sudetenland ar ais léi agus cuireadh an ruaigh ar phobal na Gearmáinise
sna críocha sin de thoradh Dlíthe Beneš -- eachtra atá ag tarraingt go leor
conspóide i dtólamh.

Rinne an páirtí cumannach coup d’état i 1948 agus bhí an tSeicslóvaic ina tír
chumannach ó shin. I 1968, mar gheall ar mhíshásamh an phobail, bhí iarrachtaí
ar siúl chun réimeas níos daonlathaí a chur i bhfeidhm. Glaodh Earrach Phrág ar
na hiarrachtaí sin. Cuireadh Earrach Phrág faoi chois ag fórsaí an Aontais
Shóivéadaigh agus ag fórsaí na dtíortha eile a bhí páirteach i gComhaontú Vársá.
D'éirigh le muintir na Seicslóvaice an réimeas cumannach a chur ó mhaith sa
deireadh i 1989 mar thoradh ar réabhlóid a bhí chomh síochánta sin go gcuirtear
Réabhlóid Veilbhite uirthi.

Bhí méid áirithe míshásaimh ar phobal na Slóvaice i gcónaí faoin tSeicslóvaic
agus chonacthas do go leor go dteastaíonn a stát uathu. Faoi dheireadh, rinneadh
socrú polaitiúil agus, 1 Eanáir 1993, briseadh an tSeiceslóvaic go síochánta ina
dhá chuid agus cruthaíodh dhá stát nua – Poblacht na Seice agus an tSlóvaic.

Rinne Poblacht na Seice an córas geilleagrach aici a athrú go radacach ón gcóras
cumannach stát-láraithe go córas an tsaormhargaidh i rith na 1990í. Dar leis an
mBanc Domhanda, is í Poblacht na Seice an chéad tír ó COMECON a bhain an stádas
"tír fhorbartha" amach.

Daonlathas ionadaíoch is ea í Poblacht na Seice. Tá Václav Klaus ina cheann
stáit faoi láthair. Tá an Príomh-Aire (Petr Nečas faoi láthair) ina cheann
rialtais. Tá dhá sheomra sa Pharlaimint – Seomra na nIonadaithe augs an Seanad.
Ghlac Poblacht na Seice le ballraíocht i NATO i 1999 agus san Aontas Eorpach in
2004. Is ball de OECD, de Chomhaire na hEorpa agus de Ghrúpa Visegrád í Poblacht
na Seice chomh maith.



https://ga.wikipedia.org/wiki/NASA

Seasann na ceithre litir úd NASA do na focail Riarachán Náisiúnta na
hAerloingseoireachta is na Spásaireachta ("National Aeronautics and Space
Administration"), is é sin, údarás spáis na Stát Aontaithe. Bunaíodh an t-údarás
seo thiar sa bhliain 1958 agus é freagrach as cúrsaí spásaireachta an stáit i
Meiriceá. Thairis sin de, déanann an t-údarás taighde fadtéarmach
aerloingseoireachta, idir shibhialta agus mhíleata.

Is í aisling an údaráis "feabhas a chur ar an mbeatha abhus, tús a chur leis an
mbeatha thall, agus teacht ar bheatha ar an taobh amuigh", is é sin, obair
fhónta a dhéanamh ar mhaithe le muintir an Domhain, na pláinéid eile a thabhairt
chun míntíreachais agus beatha na bpláinéad eile a aimsiú, más ann dá leithéid.
Is é cuspóir an údaráis ná "ár bpláinéad dúchais a thuiscint is a chosaint,
taighde agus taiscéalaíocht a dhéanamh ar an Ollchruinne ar lorg beatha
eachtardhomhanda agus inspioráid a thabhairt don chéad ghlúin eile."

Baineadh geit as na Meiriceánaigh nuair a d'éirigh leis na Sóivéadaigh an chéad
satailít shaorga, Sputnik a hAon, a chur ag timpeallú an Domhain, thiar sa
bhliain 1957. Bhí an-eagla ar Sheanadóirí na Stát Aontaithe go rachadh na
Rúisigh chun tosaigh ar Mheiriceá ag cumadh teicneolaíocht spáis agus
roicéadtiomána. Bhí rás na n-arm faoi lán seoil ag an am agus dlúthbhaint aige
le teicneolaíocht na roicéad, ar ndóigh, ó bhí diúracáin de dhíth leis na buamaí
adamhacha a iompar. Mar sin, chinn an tUachtarán Dwight D. Eisenhower agus a
chuid comhairleoirí go raibh údarás nua rialtais ag teastáil chun bua a bhreith
ar na Sóivéadaigh.

Ar an 20ú lá de Mhí Iúil, 1958, shínigh an tUachtarán Eisenhower an tAcht um
Aerloingseoireacht agus Spásaireacht Náisiúnta, agus mar sin bunaíodh an
t-údarás nua. Thar aon rud eile ceapadh é mar údarás neamh-mhíleata. Fuair sé
foireann ocht míle duine agus ceithre shaotharlann ó Choiste Comhairleach
Náisiúnta na hAerloingseoireachta (National Advisory Committee for Aeronautics,
NACA), a cuireadh ar bun sé bliana is dhá scór roimhe sin le taighde a dhéanamh
ar an aerloingseoireacht. Ba í an oidhreacht ba thábhachtaí a thit air ná
Wernher von Braun agus a chuid oibre. Saineolaí agus innealtóir roicéad ón
nGearmáin a bhí ann a chuidigh leis na roicéid V1 agus V2 a chumadh go gairid
roimh dheireadh an Dara Cogadh Domhanda. Chuaigh sé ag obair do na Stáit
Aontaithe i ndiaidh an chogaidh, agus is é an meas atá air inniu ná gurbh eisean
athair na spásaireachta sna Stáit Aontaithe. Bhí von Braun ag obair
d'Áisínteacht Diúracán Balaistíoch an Airm (Army Ballistic Missile Agency) roimh
bhunú an údaráis spáis, agus cuireadh codanna den áisínteacht seo leis an údarás
nua spáis, chomh maith le codanna de Shaotharlann Taighde an Chabhlaigh (Naval
Research Laboratory).

Ar dtús ba í an aidhm ba mhó a bhi ag an údarás duine a chur ag timpeallú an
Domhain chomh tapa agus ab fhéidir, agus an tAontas Sóivéadach meáite ar an
tosach a bhaint de na Meiriceánaigh. Thosaigh Clár Mercury sa bhliain chéanna
agus a bunaíodh an t-údarás. Ní raibh i gceist ag clár Mercury go fóill ach a
fháil amach an bhféadfadh duine maireachtáil sa spás ar aon nós. Fuair an
t-údarás spáis an-chuidiú ó Arm na Stát Aontaithe, leithéid cead úsáid a bhaint
as áiseanna taighde an Aerfhórsa. Thairis sin de, ba phíolótaí tástála de chuid
an Aerfhórsa iad formhór na spásairí. De ghnáth b'atheitleoirí troda de chuid
Chogadh na Cóiré iad. Bhí Aerfhórsa na Stát Aontaithe i ndiaidh an-taighde a
dhéanamh ar eitleáin thrialacha sna caogaidí agus iad déanta d'aon ghnó don
strataisféar. Is cinnte gur mhór an áis don údarás a bheith i dtaithí an taighde
seo.

Ba é Alan Shepard an chéad spásaire Meiriceánach. Ar an gcúigiú lá de Mhí
Bealtaine, 1961, rinne sé eitilt cúig nóiméad déag agus é ag tiomáint
spásárthach beag, Freedom 7 - nó Mercury-Redstone 3. Ní dhearna sé fithis an
Domhain a chur de, áfach. Ba é John Glenn an chéad spásaire Meiriceánach a
chuaigh ag fithisiú an Domhain dháiríre, ina chapsúl spáis Friendship 7
(Mercury-Atlas 6). Chaith seisean cúig uaire an chloig sa spás, ar an bhfichiú
lá de Mhí Feabhra, 1962.

Nuair a chruthaigh Clár Mercury gurbh fhéidir teacht slán abhaile i ndiaidh
turas spáis, cromadh ar chlár taighde agus tástála níos fódúla a dhéanamh in
oirchill turais go dtí an Ghealach. Baisteadh Gemini ar an gclár seo, is é sin,
an Cúpla, agus na spásárthaí a rinneadh le haghaidh an chláir seo bhí slí iontu
do bheirt seachas d'aon duine amháin. Ba iad Virgil "Gus" Grissom agus John W.
Young ba thúisce a chuaigh ar mhisiún de chuid chlár Gemini - Gemini a Trí, nó
"Mailí de Brún" (Molly Brown) - ar an 23ú lá de Mhí na Márta, 1965. Roimhe sin
baineadh dhá thriail as spásárthach de chineál Gemini gan aon duine ar bord -
sin é an fáth ar tugadh Gemini a Trí air. Cuireadh naoi misiún eile den chineál
céanna i críoch i ndiaidh Mhailí de Brún, agus chruthaigh siad go raibh daoine
ábalta turas fada spáis a dhéanamh go sábháilte, gurbh fhéidir dhá spásárthach a
nascadh le chéile sa spás, agus gurbh fhéidir le daoine an dímheáchan a
fhulaingt.

Cuireadh clár Apollo ar siúl chomh luath leis an mbliain 1961. Ar dtús níor
ceapadh an clár seo ach le taighde a dhéanamh sa spás agus le spásairí a chur ag
timpeallú na Gealaí. Rinneadh cuid de ghnó an chláir den tuirlingt ar an
nGealach, áfach, nuair a d'fhógair an tUachtarán Ó Cinnéide ina óráid ar an 25ú
lá de Mhí Bealtaine 1961 go nglacfadh na Stáit Aontaithe de chúram orthu an
chéad duine a chur ag siúl ar an nGealach roimh an mbliain 1970. Thosaigh clár
Gemini go gairid ina dhiaidh sin. Mar sin, siúd is gur thosaigh na spásairí ag
dul ar mhisiúin de réir chlár Gemini i bhfad roimh an chéad eitilt de chuid
chlár Apollo, ceapadh Apollo mar fhiontar roimh Gemini.

Ocht mbliana ina dhiaidh sin, bhain Apollo amach a chuspóir. Bhí deacrachtaí nár
bheag ag baint leis, go háirithe an dóiteán a mharaigh triúr spásairí - Gus
Grissom, Roger Chaffee, agus Ed White - ar an 27ú lá de Mhí Eanáir, 1967. Mar
sin féin, chuaigh an chéad triúr spásairí - Frank Borman, James Lovell, agus
William Anders - timpeall na Gealaí i ndeireadh an chéad bhliain eile ar bord
Apollo a hOcht. Ar an 20ú lá de Mhí Iúil, 1969, thuirling modúl gealaí an
spásárthaigh úd Apollo a hAon Déag i Muir an Chiúnais ar an nGealach, agus na
spásairí Neil Armstrong agus Edwin "Buzz" Aldrin ar bord. Bhí an tríú fear
d'fhoireann Apollo a hAon Déag, Michael Collins, ag fanacht leo sa mhodúl
ceannasaíochta a bhí ag timpeallú na Gealaí. Cuimhneoidh an saol go deo ar na
focail a labhair Armstrong agus é ag siúl ar an nGealach den chéad uair: Níl ann
ach coiscéim bheag don duine aonair, ach is millteanach an léim ar aghaidh é don
chine dhaonna. Thug dáréag fear ar fad cuairt ar an nGealach, ach cuireadh
deireadh le clár Apollo sa bhliain 1972. Ó nach raibh Lyndon Johnson ina
Uachtarán a thuilleadh, ní raibh cara sa chúirt ag an údarás níos mó. Mar sin,
cuireadh Wernher von Braun ag stocaireacht i Washington le hairgead a iarraidh
don spásaireacht. Bhíothas ag brath stáisiún seasta spáis a chur in airde, sin
nó daoine a chur ag déanamh taighde ar Mhars, ach ó ba rud é nach raibh roicéid
den chineál Saturn ná spásárthaí den chineál Apollo á ndéanamh a thuilleadh,
níor tugadh na pleananna seo i gcrann riamh.

Ar an tríú turas go dtí an Ghealach, mar atá, Apollo a Trí Déag, phléasc
coimeádán ocsaigine an mhodúil soláthair. B'éigean do na spásairí - James
Lovell, Jack Swigert, agus Fred Haise - innill an mhodúil thuirlingthe a úsáid
le filleadh ar an Domhan. Tháinig siad sách slán abhaile, agus tharraing na
himeachtaí seo aird an náisiúin ar an gclár spásaireachta arís.

Mar sin féin, tháinig deireadh leis an gclár i ndiaidh Apollo a Seacht nDéag,
agus cuireadh an trí thuras eile ar ceal - is é sin, Apollo a hOcht nDéag,
Apollo a Naoi nDéag, agus Apollo a Fiche, a bhí beartaithe cheana. Bhí neart
treallaimh ann cheana le haghaidh na dturasanna seo, agus baineadh úsáid as sa
bhliain 1975, nuair a cuireadh comhthuras na spásairí Meiriceánacha agus
Rúiseacha, Apollo-Soyuz, ar siúl.

Cé gurbh iad na misiúin faoi lán foirne ba mhó a tharraing súil an tsaoil mhóir
ar NASA, is iomaí misiún róbatach a chuir an t-údarás ar siúl sna luathbhlianta
féin. Sa bhliain 1962, scaoileadh an spástaiscéalaí róbatach úd Mariner a Dó
chun bealaigh, agus ba é an chéad spásárthach a d'eitil thart le pláinéad eile
agus a thóg grianghrafanna de - Véineas a bhí i gceist ansin. Roimh an chéad
tuirlingt a rinne spásairí ar an nGealach, rinne na taiscéalaithe róbatacha
Lunar Orbiter, Ranger, agus Surveyor agus a leithéidí eile an-obair ag bailiú
eolais le haghaidh an chéad turas eile faoi lán foirne. I ndiaidh chlár Apollo,
thuirling dhá thaiscéalaí róbatacha de shraith Viking ar Mhars agus iad ag
tógáil grianghrafanna daite ar dhroim an phláinéid dhearg. Ina dhiaidh sin,
áfach, chuala an saol iomrá ar Voyager agus ar Pioneer, agus na pictiúirí a
fuarthas uathu nuair a chuaigh siad thart ar na pláinéid mhóra gháis, Iúpatar,
Satarn, Úránas agus Neiptiún.

Nuair a bhuaigh na Meiriceánaigh an rás chun an spáis bhí siad féin agus na
Sóivéadaigh idir dhá chomhairle faoi cad eile ba chóir dóibh a dhéanamh. Chuir
NASA stáisiún spáis, Skylab, ag timpeallú an Domhain, b'fhéidir mar fhreagra ar
Salyut, stáisiún spáis na Rúiseach. Sa bhliain 1975, áfach, agus ré an
éideannais (détente) idir na mórchumhachtaí ag sroicheadh a buaicphointe,
tháinig na spásairí Meiriceánacha agus Rúiseacha le chéile thuas sa spéir, nuair
a nascadh Apollo a hOcht nDéag agus Soyuz a Naoi nDéag le chéile - is é sin,
ghreamaigh an dá shoitheach dá chéile agus osclaíodh bealach eatarthu. Níor
chuir an teagmháil seo deireadh leis an gCogadh Fuar go fóill, ach spreag sí
comhoibriú idirnáisiúnta spáis a chuaigh chun fairsingeachta ó sin i leith. Is é
an toradh is úire atá ar an gcomhoibriú seo ná an Stáisiún Idirnáisiúnta Spáis,
a tógadh as blocanna Rúiseacha, Meiriceánacha, Eorpacha, agus Seapánacha thart
faoin mbliain 2000.

Ó dheireadh na seachtóidí ar aghaidh, chuir an t-údarás an bhéim ba mhó ar an
spástointeálaí. Ba í an spástointeálaí an chéad spásárthach a dearadh le
haghaidh athúsáide. Scaoileadh an chéad spástointeálaí, Columbia, chun bealaigh
ar an dóú lá déag de Mhí Aibreáin, 1981.

Níor éirigh leis an spástointeálaí chomh maith agus a shíl lucht an údaráis a
dhéanfadh. Tharla go raibh na turais i bhfad níos daoire ná mar a ceapadh.
Thairis sin de, phléasc an tointeálaí úd Challenger i ndeireadh Mhí Eanáir den
bhliain 1986, go díreach i ndiaidh a lainseála, agus maraíodh iomlán na foirne.
Duine acu siúd a fuair bás sa phléasc, Christa McAuliffe, ba mhúinteoir scoile í
a bhí earcaithe don turas ar mhaithe le caidreamh poiblí, agus na páistí a bhí
ag féachaint ar an teilifís le ceacht eolaíochta spáis a fháil ó Christa agus í
ar bord, ní fhaca siad ach an spásárthach ag dul trí thine i bhfaiteadh na súl.

Mar sin féin, b'áisiúil an rud é an spástointeálaí chun satailítí tábhachtacha a
lainseáil, leithéid Teileascóp Spáis Hubble, HST. Níor chosain an teileascóp
spáis seo ach dhá bhilliún dollar - suim airgid atá suarach go leor i ngeall ar
an spásloingseoireacht - ach mar sin féin, b'áisiúil an gléas do na
réalteolaithe é, gan trácht ar an tsuim a chuir an pobal ann. Tá spásteileascóp
Hubble ag obair ón mbliain 1990 ar aghaidh. Tháinig cuid mhór pictiúirí iontacha
ón teileascóp seo a tharraing aird an domhain ar an réalteolaíocht agus a
mhéadaigh suim na ndaoine inti. Tháinig NASA agus ESA - údarás spáis na hEorpa -
le chéile leis an teileascóp seo a chur ag obair, agus chuidigh an scéim
cheannródaíochta seo leo tuilleadh comhscéimeanna a chur ar bun ina dhiaidh sin.

Sa bhliain 1995, thosaigh comhoibriú na Meiriceánach agus na Rúiseach arís, agus
na spástointeálaithe Meiriceánacha ag teacht ar cuairt chuig Mir, an stáisiún
spáis Rúiseach. De thoradh an chomhoibrithe seo, tháinig an Stáisiún Spáis
Idirnáisiúnta ar an bhfód, agus na Meiriceánaigh is na Rúisigh mar
phríomhpháirtnéirí á thógáil, chomh maith leis na hEorpaigh agus na Seapánaigh.
Tar éis gur phléasc an spástointeálaí úd Columbia sa bhliain 2003, stad na
Meiriceánaigh den spástointeálaí a úsáid go dtí go mbeadh a cuid lochtanna
aimsithe agus ceartaithe, agus iad i dtuilleamaí spásárthaí Rúiseacha feasta le
soláthar a choinneáil leis an stáisiún spáis.

Sna nóchaidí b'éigean do NASA streachailt leis ar airgead a bhí ag dul i laghad,
ó bhí Comhdháil na Stát Aontaithe ag gearradh bhuiséad an údaráis. Ansin
bheartaigh Daniel S. Goldin, an naoú ceannasaí ar an údarás, seift a chuir ar
chumas an údaráis na costais a mhaolú gan baint d'éagsúlacht na scéimeanna spáis
(Scéim Discovery). Rinneadh athscrúdú géar ar an modh oibre seo nuair a
cailleadh an dá spástaiscéalaí úd Mars Climate Orbiter agus Mars Polar Lander sa
bhliain 1999.

Roimh thubaiste Cholumbia sa bhliain 2003, chuir na spástointeálaithe 112 turas
spáis díobh go rathúil.

Is é an misiún is mó a bhí i mbéal an phobail le déanaí ná an Mars Pathfinder sa
bhliain 1997. Cuireadh gluaisteán cianrialaithe, an Sojourner, ag siúl ar an
bpláinéad agus ag déanamh taighde agus trialacha eolaíocha den chineál nach
ndearnadh a leithéidí riamh ar aon rinn neimhe lastall den Domhan. Chuir an
pobal an-spéis in obair an Sojourner, ach níorbh é sin an t-aon mhisiún amháin
go Mars a bhí idir lámhaibh ag an údarás ag an am. Sa bhliain 1997, cuireadh an
fithiseoir Mars Global Surveyor ag timpeallú Mharsa. Socraíodh ar an
bhfithiseoir seo a choinneáil ag obair go dtí an bhliain 2001, ach tá sí ag
feidhmiú i gcónaí. Mar a thugann ainm an ghléis le fios, suirbhéireacht agus
mapáil is mó atá ar siúl aici. Sa bhliain 2001, lainseáladh an misiún úd Mars
Odyssey chun lorg an uisce agus an bholcánachais a aimsiú ar an bpláinéad úd. Tá
an-taighde á dhéanamh ag an údarás ar Mhars faoi láthair, agus tuilleadh
spásárthaí ag dul an bealach, go háirithe an Mars Reconnaissance Orbiter, a
lainseáladh i dtús Mhí na Lúnasa sa bhliain 2005.

Nuair a maraíodh seisear spásairí ó Mheiriceá agus Iosraelach amháin i dtubaiste
an spástointeálaí úd Columbia sa bhliain 2003, bhí a raibh i ndán don údarás ina
ábhar comhrá agus conspóide. Ar an 14ú lá de Mhí Eanáir, 2004, deich lá i
ndiaidh don ghluaisteán cianrialaithe úd Spirit tuirlingt ar Mhars, d'fhógair an
tUachtarán George W. Bush plean nua le haghaidh an údaráis, agus é ag tabhairt
Aisling na Spástaiscéalaíochta (Vision for Space Exploration) air. Chuir an
plean sin roimhe go bhfillfeadh daoine ar an nGealach roimh an mbliain 2020 agus
go gcuirfí urphoist nó longfoirt ar bun ann le haghaidh trialacha eolaíocha agus
in oirchill na misiún a bheadh le teacht.

Socraíodh go gcaithfí an spástointeálaí i dtraipisí go deimhin i ndiaidh na
bliana 2010, agus go dtiocfadh spásárthach foirne nua ina háit roimh an mbliain
2014, is é sin, an Crew Exploration Vehicle, taiscéalaí foirne. Beidh an
t-árthach sin in ann nascadh leis an stáisiún spáis idirnáisiúnta agus fithis an
Domhain a thréigean. Níltear róshiúráilte de, áfach, céard atá i ndán don
stáisiún spáis sin féin.

Faoi láthair tá an spás-stáisiún idirnáisiúnta i muinín spástointeálaithe an
údaráis le haghaidh baill thógála. Ón lá ar tháinig cabhlach na dtointeálaithe
ar an bhfód, cailleadh dhá cheann acu i dtimpistí, sna blianta 1986 agus 2003. I
ndiaidh thubaiste na bliana 1986, bhí an t-údarás in ann tointeálaí nua,
Endeavour, a chur i dtoll a chéile as baill spártha, ach níltear ag smaoineamh
ar aon cheann eile a thógáil anois in éiric an Columbia. Maidir leis an
spás-stáisiún idirnáisiúnta, socraíodh go mbeadh seachtar ar bord sa bhliain
2005. Faoi láthair,áfach, níltear ábalta ach beirt a choinneáil ag obair ann.
Mar sin féin, dúirt Anatoli Perminov, stiúrthóir Roskosmos, leis na meáin go
mbeadh seisear ag obair go seasta ar an stáisiún ón mbliain 2009 amach. Faoi
láthair, tá Rúiseach amháin agus Meiriceánach amháin ar an bhfoireann sheasta,
rud a fhágann nach féidir leis na cuairteoirí Eorpacha agus Seapánacha ach seal
gairid a chaitheamh thuas. Is mór an bac an scéal seo ar an taighde atá
beartaithe.



https://ga.wikipedia.org/wiki/Matthew_Hussey

Tá aithne ar an Ollamh Matthew Hussey mar Cheann ar roinn na fisice agus mar
Stiúrthóir/Déan ar Dhámh na hEolaíochta in Institiúid Teicneolaíochta Bhaile
Átha Cliath, agus mar scríbhneoir leis na blianta, i nGaeilge agus i mBéarla,
maidir le cúrsaí teicniúla. Is iomaí alt atá scríofa aige, agus is é atá
laistiar den chiclipéid eolaíochta is cuimsithí dá bhfuil ann sa Ghaeilge,
Fréamh an Eolais. Ina chuid scríbhinní Gaeilge, is ar an ngnáthléitheoir ar suim
leis cúrsaí teicniúla a dhíríonn sé.

Rugadh é i gCathair Dhún Iascaigh, i gcroílár Chontae Thiobraid Árainn, duine as
clann dháréag.

Bhain an tOllamh Matthew Hussey céim san innealtóireacht amach i gColáiste na
hOllscoile Baile Átha Cliath, sa bhliain 1963 (BE). Thug sé aghaidh ansin ar na
Stáit Aontaithe, go hOllscoil Phennsylvania Philadelphia, áit a bhain sé céim
mháistreachta (MSc) agus céim dhochtúireachta (PhD) amach faoi seach sna blianta
1967 agus 1970. Agus é ar an ollscoil sna Stáit, bhí sé gafa go dlúth le hobair
taighde i réimse na bithinnealtóireachta.

Sa bhliain 1970, d'fhill sé ar an Eoraip, go Glaschú na hAlban, áit ar ghlac sé
le post mar fhisiceoir sinsearach leis an Seirbhís Náisiúnta Shláinte agus Scoil
na Fiaclóireachta in Ollscoil Ghlaschú. Agus é ansin, rinne sé taighde,
forbairt, múineadh, agus léachtóireacht, mar aon le seirbhísí cliniciúla a chur
ar fáil maidir le hultrafuaim, séadairí cairdiacha, tomhais chliniciúla is
bith-ábhair fhiaclóireachta.

Sa bhliain 1975, d'fhill sé ar Éirinn agus ceapadh é mar léachtóir in Institiúid
Teicneolaíochta Bhaile Átha Cliath, i Roinn na Fisice, agus mar Cheann na roinne
sin sa tréimhse 1983-1995. Díreach ina dhiaidh sin ceapadh é mar Stiúrthóir/Déan
ar Dhámh na hEolaíochta, post a bhí aige go dtí go ndeachaigh sé ar scor sa
bhliain 2007. Lean sé air i mbun taighde agus léachtóireachta sa choláiste thar
an achar seo go léir, mar aon le bheith gafa le gcúrsaí riaracháin, go háirithe
le forbairt ar chláir acadúla agus le forbairt straitéiseach i gcúrsaí
ard-oideachais. Lean sé air i mbun scríbhneoireachta agus é san institiúid, mar
is léir óna tháirgiúlacht thar na blianta.

Tar éis dó bogadh go Baile Átha Cliath, agus é ag freastal ar Choláiste na
hOllscoile Baile Átha Cliath, d'imir sé liathróid láimhe (mionúr) do chontae
Bhaile Átha Cliath. Bhuaigh sé craobhacha contae sa liathróid láimhe (óigeanta,
sóisearach is sinsearach) i mBaile Átha Cliath. Chabhraigh sé le club liathróid
láimhe a eagrú san ollscoil agus bhí sé ar fhoireann an choláiste a bhuaigh an
chéad chomórtas idir-ollscoileanna uile-Éireann.

Tá breis agus 70 caibidlí leabhar agus páipéir in irisí údarásacha chomh maith
le timpeall agus 150 léachtaí agus tuarascálacha tugtha ag an Ollamh Hussey do
chomhdhálacha léinn san Eoraip, san Áis agus i Meiriceá ar raon leathan ábhar sa
bhithinnealtóireacht agus sa bhithfhisic; forbairtí san íomháú le hultrafhuaim,
teicníochtaí Doppler ina measc; íomháú ginearálta sa leigheas; airíonna agus
forbairtí i mbith-ábhair fhiaclóireachta; fuaimíocht, fuaim agus creathanna;
fadhbanna fuinnimh; oideachas san eolaíocht; fealsúnacht, pleanáil straitéiseach
san ard-oideachas; cinntiú caighdeán sa mhúineadh agus sa taighde san
ard-oideachas.

Tá 28 tráchtas nó leabhar foilsithe aige thar na blianta, óna thréimhse san
Stáit Aontaithe go dtí an lá inniu, agus réimse leathan ábhar faoi chaibidil
iontu. Tá foilseacháin ann ar chúrsaí leighis, cumhachta, innealtóireachta,
réalteolaíochta, mar aon le téacsleabhair meánscoile agus eile. Seo liosta
díobh, eagraithe de réir cineáil:



https://ga.wikipedia.org/wiki/Esperanto

Teanga idirnáisiúnta is ea an teanga Esperanto (baineann Gaeilgeoirí áirithe
úsáid as an leagan Sprantais freisin). An chéad ainm a bhí ar an teanga ná
Internacia Lingvo, "an teanga idirnáisiúnta", ach d'fhoilsigh Ludwik Zamenhof an
chéad téacsleabhar faoin ainm cleite Doktoro Esperanto, "An Dochtúir Dóchasach",
agus sa deireadh d'éirigh sé coitianta an t-ainm Esperanto a thabhairt ar an
teanga féin. Is é is brí leis an ainm sin ná "duine dóchasach" (esper- "dóchas",
-ant- = rangabháil na haimsire láithrí, agus -o = ainmfhocal). Dochtúir a bhí i
Zamenhof a bhí an-bhuartha faoin dóigh a raibh na daoine ag baint na céille
míchirte as focail a chéile, ó bhí siad leathdhall ar theangacha a chéile.
D'fhás Zamenhof, ar Ghiúdach é féin, aníos i mBiałystok in Oirthear na Polainne,
áit a labhraítí Giúdais, Rúisis, Bealarúisis agus Polainnis, agus é
an-mheabhrach ar dheacrachtaí an ilteangachais mar sin. Leis an bhfadhb seo a
leigheas, cheap sé an teanga Esperanto ag deireadh na naoú haoise déag. Ar an 26
Iúil 1887 a foilsíodh an chéad téacsleabhar Esperanto i Vársá sa Pholainn - cuid
den Rúis san am sin, áfach.

Is í an teanga Esperanto an t-aon teanga bheo ar féidir a lá breithe a shocrú go
cruinn, mar sin. Is é an rud a theastaigh ó Zamenhof go mbeadh teanga neodrach
idirnáisiúnta ann chun an caidreamh idir na náisiúin a fheabhsú agus a dhéanamh
níos fusa, agus go gcuirfí cainteoirí ó chúlraí teanga éagsúla ar chomhchéim.
Athrú radacach a bhí i gceist aige: seachas an Béarla a bhrú ar lucht na Gaeilge
i gcónaí, mar shampla, bheadh teanga neodrach a thabharfadh comhchearta do
Bhéarlóirí is do Ghaeilgeoirí, agus mar sin chuirfí deireadh le brú na
dteangacha móra ar na mionteangacha. An idirtheangeolaíocht a thugtar ar an
mbrainse den teangeolaíocht a bhíonn ag plé leis an gcumarsáid idirnáisiúnta, is
leis an teanga Esperanto go príomha.

Tá formhór na bhfocal sa teanga bunaithe ar an Laidin, ar an bhFraincis, ar an
nGearmáinis agus ar an mBéarla, agus tá gramadach na teanga rialta go hiomlán.
Tá córas cumtha focal na teanga bunaithe ar an táthú rialta, cosúil leis an
Tuircis agus an Ungáiris. Is féidir na céadta mílte focal a chumadh le líon
teoranta fréamhacha agus timpeall 40 réimír is iarmhír, is tá 17 míle fréamh san
fhoclóir aonteangach Esperanto is mó, ar a dtugtar an PIV/"Plena Ilustrita
Vortaro" - foilsíodh an leagan ba déanaí sa bhliain 2002.

Is fusa i bhfad Esperanto a fhoglaim ná aon teanga bheo eile: is ionann mí
Esperanto agus bliain Fraincise nó Gearmáinise. Is féidir le duine í a fhoghlaim
ón idirlíon gan mhúinteoir, féach lernu.net. Thairis sin, chruthaigh sraith
turgnamh ón mbliain 1921 i leith go gcabhraíonn gearrchúrsa Esperanto, timpeall
100 uair an chloig, leis an bhfoghlaimeoir teangacha eile a thógáil go tapa,
féach anseo, tionscadal ina bhfuil Esperanto á múineadh i 5 scoil i Sasana is in
Oileán Mhanann le dhá chuspóir: a) feasacht teanga a ardú; b) daltaí a ullmhú
chun teangacha eile a fhoghlaim. Cothaíonn luas na foghlama in Esperanto
féin-mhuinín na mac léinn, go háirithe sa tromlach nach bhfuil luí ar leith le
teangacha acu. Is mór a d'fhéadfadh a leithéid cabhrú le múineadh na Gaeilge don
70% de dhaltaí bunscoile, dar le taighde John Harris, nach n-éiríonn leo aon dul
chun cinn suntasach a dhéanamh sa Ghaeilge i láthair na huaire.

Meastar go bhfuil tuairim is dhá/trí mhilliún duine ag labhairt Esperanto ar fud
an domhain inniu. Tugann cuardú an fhocail "Esperanto" ar google.com breis is
137 milliún nasc, agus tá isteach is amach le 196,000 alt sa leagan Esperanto de
Vicipéid, líon a fhásann breis is 20,000 sa bhliain. Um Cháisc 1994 thosaigh an
Pápa Eoin Pól II ag úsáid Esperanto i measc na dteangacha in URBI ET ORBI, agus
leanann an Pápa Benedict den nós. D'aithin an Ungáir Esperanto mar "theanga
bheo" sa bhliain 1995, agus anois tá sí ar an tríú teanga iasachta in "Ardteist"
na hUngáire, le 7000-8000 mac léinn á tairiscint gach bliain.

I samhradh an bliana 2008 d'fhoilsigh Mondial, Nua-Eabhrac leabhar 728
leathanach a thugann léiriú beag ar mhórshaibhreas na bunlitríochta Esperanto,
"Concise Encylopedia of original Esperanto Literature 1887-2007" leis an Dr
Geoffrey Sutton, féach [1].

Seo cuid de scríbhneoirí clasaiceacha Esperanto: Na filí Kalmán Kalocsay agus
Julio Baghy ón Ungáir, William Auld ó Albain, Jorge Camacho ón Spáinn, Marjorie
Boulton ó Shasana, Gaston Waringhien agus Raymond Schwarz ón bhFrainc, Leon Deij
ón Ísiltír, Baldur Ragnarsson ón Íoslainn, Edmond Privat ón Eilvéis, Lajos
Tárkony ón Ungáir; na húrscéalaithe agus gearrscéalaithe Trevor Steele ón
Astráil, Spomenka Štimec ón gCróáit, Karolo Piĉ ó Phoblacht na Seice, John
Francis ó Albain, Miguel Fernández ón Spáinn; na haistithe Fernando de Diego ón
Spáinn, Eugene de Zilah ón Ungáir, Gaston Waringhien agus a lán eile.

Is suntasach go raibh Esperanto ag beirt díobhsiúd a shínigh Forógra na
Poblachta le linn Éirí Amach 1916: Séamus Ó Conghaile agus Joseph Mary Plunkett.

Craolann Raidió na Síne is Raidió na Polainne cláracha in Esperanto gach lá, is
craolann tíortha eile mar an Vatacáin, an Iodáil, Cúba, an Eastóin cúpla uair sa
tseachtain in Esperanto. D'oscail Leas-Phríomh-Aire na Slóváice, Dušan Čaplović,
comhdháil faoi bheartas teanga na hEorpa i mBratislava an 24 Samhain 2006, a
raibh Esperanto mar cheann de na 4 theanga oibre inti. Bíonn cruinniú éigin
Esperanto ar siúl áit éigin sa domhan gach lá, ach is í an chomhdháil rialta is
mó an UK/"Universala Kongreso", a thionóltar i dtír éagsúil gach bliain ag
deireadh Iúil/tús Lúnasa, is a thugann 2-3,000 duine ó bhreis is 70 tír le
chéile. I Firenze na hIodáile a bhí UK na bliana 2006, i Yokohamo na Seapáine i
2007, i Rotterdam i 2008, i mBialystok na Polainne i 2009 agus i Havána, Cúba i
2010. I Maribor na Slóivéine a bhí EEU-Kongreso (comhdháil d'eagrais náisiúnta
Esperanto na 27 bhallstát san Aontas Eorpach) na bliana 2007. D'eagraigh EEU
comhdháil faoin oideachas dátheangach agus ilteangach sa Bhruiséil i mí na
Nollag 2008. I Herzberg am Harz na Gearmáine, a d'athraigh a hainm go hoifigiúil
i 2006 go "Herzberg-die Esperanto-Stadt" (cathair Esperanto), a tionóladh
EEU-Kongreso na bliana 2009, agus i nGaillimh a bheidh EEU-Kongreso na bliana
2012, i mí Iúil.

An tOllamh Probal Dasgupta, teangeolaí i gCalcutta na hIndia, atá mar uachtarán
ar an UEA/"Universala Esperanto-Asocio", agus an Dr Seán Ó Riain [2], taidhleoir
Éireannach sa Bhruiséil, atá mar uachtarán ar an EEU/"Europa Esperanto-Unio"
[3]. Sa bhliain 2004 toghadh an chéad chainteoir líofa Esperanto go Parlaimint
na hEorpa, an Polannach óg, Małgorzata Handzlik, agus atoghadh i 2009 í. Bhuail
Uachtarán Pharlaimint na hEorpa, an tOllamh Jerzy Buzek, le toscaireacht ó EEU
an 13 Eanáir 2010.



https://ga.wikipedia.org/wiki/Turas%C3%B3ireacht

Séard atá i gcéist le turasóireacht ná taisteal mar chaitheamh aimsire nó ar son
fóillíochta. De réir an Eagraíocht Dhomhanda Turasóireachta, is tuarasóirí iad
daoine a thaistealaíonn agus a fhanann in áiteanna taobh amuigh dá
ngnáththimpeallacht ar feadh níos lú ná bliain amháin ar chúiseanna cosúil le
fóillíocht, gnó nó sláinte agus gan aon airgead a fháil acu as rud ar bith a
dhéanann siad ann ó fhoinsí áitiúla.

Tá idir bhorradh agus bhiseach sa turasóireacht dhomhanda leis na blianta. Sa
bhliain 2004, bhain breis agus 763 milliún tuarasóirí cinn chúrsa idirnáisiúnta
amach. Sa bhliain 2010, rinne 940 milliún duine amhlaidh, fás 6.6% ar an bhliain
roimhe. Sa bhliain chéanna bhí 693 billiún euro de theacht isteach idirnáisiúnta
ón turasóireacht, fás 4.7% ar an bhliain roimhe.

Mar thoradh ar an ngéarchéim eacnamaíochta domhanda sna 2000idí déanacha,
thosaigh moill láidir sa taisteal idirnáisiúnta ag tosú i Meitheamh, 2008, moill
a lean sa bhliain 2009. Thit líon na dturasóirí idirnáisiúnta 4% sa bhliain úd,
agus thit an teacht isteach 6%. Bíonn an turasóireacht intíre tábhachtach ina
lán áiteanna ar fud an domhain freisin.

Sa bhliain 2011, is iad an Fhrainc, na Stáit Aontaithe, agus an tSín na trí thír
is mó turasóireacht ar domhan, ach tá sí tábhachtach i ngach áit nach mór má
bhíonn tír sábháilte agus tarraingteach go leor don turasóir. Thig leis an ngnó
seo a bheith an-tábhachtach ar fad do thíortha beaga a bhfuil tránna cois
farraige agus aeráid the le linn an gheimhridh thuaisceartach acu, a leithéidí
na Bahámaí, na Séiséil agus na Maildíve. Is iad Páras, Londain agus Nua-Eabhrac
na trí chathair is mo tóir ag turasóirí orthu ar Domhan faoi láthair.



https://ga.wikipedia.org/wiki/St%C3%A1t_Iosl%C3%A1mach

Is é atá sa Stát Ioslámach (giorraithe mar SI) eagraíocht Silafi jiohádach
antoisceach armtha a bhaineann úsáid as foréigean agus sceimhlitheoireacht chun
a gcuspóirí polaitiúla agus creidimh a chur i gcrích. An Stát Ioslámach san
Iaráic agus sa Leiveaint (SIIL) a thugtar air freisin i measc roinnt leaganacha
eile den ainm. Tá smacht ag an Stát Ioslámach ar oirthear na Siria (móide
codanna beaga eile den tír chéanna), cuid mhaith d’iarthar na hIaráice, agus
áiteanna scaipthe sa Libia agus sa Nigéir. Tá suas le 10 milliún duine faoina
riail, ar a dtugann lucht SI “an Chailifeacht” uirthi.

I measc na n-eagraíochtaí agus na dtíortha a aithníonn an Stát Ioslámach mar
ghrúpa sceimhlitheoireachta tá na Náisiúin Aontaithe, an tAontas Eorpach, na
Stáit Aontaithe, an Rúis, an Tuirc, an Indinéis, agus araile. Tá 60 tír ag troid
le SI ar bhealach díreach nó indíreach. Deir SI go bhfuil údarás acu ar
Mhoslamaigh ar fud an domhan, ach diúltaíonn grúpaí Moslamacha a leithéid SI
mura mbíonn siad faoin smacht SI.

Tá an SI nasctha sa Nigéir agus tíortha Afraiceacha eile le Boko Haram. Cúige na
hAfraice Thiar a thugtann SI ar na limistéir atá faoi smacht Boko Haram.

Chuir Abu Musab al-Zarqawi, radacach Iordánach, Osama bin Laden, ceannaire
Al-Qaeda, agus d'athraigh sé ainm an ghrúpa go Tanẓīm Qāʻidat al-Jihād fī Bilād
al-Rāfidayn, ("Eagraíocht Bhunáit an Jioháid sa Mheaspatáim", cé go raibh sé ní
ba choitianta tagairt don ghrúpa mar al-Qaeda san Iaráic (AQI).

I mí Iúil na bliana 2014, ghabh fórsaí SI Mosul, cathair san Iaráic, agus scrios
siad Mosc Yunus (Ióna sa traidisiún Críostaí) in éineacht le mosc eile ón 13ú
céad agus scrín Chríostaí ón 14ú céad.



https://ga.wikipedia.org/wiki/Seand%C3%A1la%C3%ADocht

Staidéar ar iarsmaí an ama a chuaigh thart is ea an tseandálaíocht. Ba iad na
Gréagaigh a bheartaigh ar dtús í agus thug siad “seanstaidéar” uirthi:
"αρχαιολογία" (archéologie na Fraincise, archaeology an Bhéarla).

Is éard atá sa tseandálaíocht eolaíocht a dhéanann staidéar ar an gcultúr daonna
trí iarsmaí a athghabháil agus a anailísiú agus trí thuairisc a thabhairt orthu.
Scrúdaítear uirlisí, cnámha, miasa, airgead, airm, fothraigh, lorg na tógála
agus na húsáide, agus eile. Is mór an cúnamh na téacsanna chuige uaireanta agus
is féidir dreach na tíre féin a léamh. Ós í an aidhm atá ag an seandálaí stair
na ndaoine a nochtadh ó thús, deirtear gur disciplín daonna í an tseandálaíocht.

Is iomaí modh oibre a bhaineann léi. Na heolaíochtaí a bhaineann léi (na
seandálaithe) is iomaí dóigh atá acu chun dátaí a dhearbhú go háirithe, mar atá
an dátú carbónach, an deindreacroineolaíocht, an teirmealonrú, an
pailineolaíocht agus eile.

Tá Homo sapiens ann le 200,000 bliain ar a laghad, ach níor ceapadh an
scríbhneoireacht ach go dtí timpeall 5,000 bliain ó shin, agus ní raibh sí á
húsáid ach ag roinnt sibhialtachtaí ardoilte. Ní raibh cultúir réamhstairiúla á
scrúdú roimh an 19ú haois, agus ní féidir linn léargas a fháil ar bhunús na
sibhialtacht - an fheirmeoireacht, na seanchultais, na chéad chathracha - ach
tríd an tseandálaíocht. Is fearr an léargas a thugann na hiarsmaí ábhartha ar an
dream a bhí ann fadó, cé go mbaineann fadhbanna eile leo, mar atá seasamh
míchothrom na mblúirí nó an caomhnú míchothrom féin.

Tá na seaniarsmaí á gcnuasach leis na mílte bliain ach is éard ba bhunsiocair
leis sin na hiarsmaí a chur ar fáil de bharr a n-áilleachta nó lena ndíol. Níor
tosaíodh ar staidéar éifeachtach a dhéanamh ach i deireadh an 18ú haois.
Deirtear gurb é Johann Joachim Winckelmann (1717-1768) an duine a chuir tús leis
an tseandálaíocht mar a thuigtear anois í. Rangaigh sé stíleanna clasaiceacha
agus bhain feidhm astu i stair na healaíne agus na hailteoireachta. Bhí tabhacht
le bunú Fhoras an Chomhfhreagrais Sheandálaígh (Istituto di corrispondenza
archeologica) sa Róimh sa bhliain 1829, rud a rinne Eduard Gerhard agus daoine
eile. Chuir idir amaitéaraigh oilte agus oibrithe proifisiúnta, leithéidí
Augustus Pitt Rivers agus William Flinders Petrie, feabhas ar na modhanna oibre.
Bhí Heinrich Schliemann agus Arthur Evans chun tosaigh i seandálaíocht an
réigiúin Aeigéigh. Rinne John Lloyd Stephens gaisce i Meiriceá Lárnach agus an
tsibhialtacht Mháigeach á nochtadh. Lean leithéidí Mortimer Wheeler den ghnó sa
20ú haois, agus b'fhearrde na cuntais sheandálaíocha an obair an-rianúil a rinne
sé.

Tá modhanna tuarascála agus tochailte ar leith ceaptha le haghaidh na
seandálaíochta réamhstairiúla, go háirithe ag na seandálaithe Francacha Georges
Laplace agus André Leroi-Gourhan.

Sa bhliain 1949 Chuir Gordon Willey tús le suirbhéanna an áitrithe réigiúnaigh i
nGleann Viru ar chósta Peiriú, agus i gceann roinnt blianta bhí na
tsuirbhéireacht sheandálaíoch coitianta go leor.

Rudaí nua agus éifeacht leo ba ea an tseandálaíocht uirbeach agus an
tseandálaíocht chosanta, gan trácht ar úsáid na haircéiméadrachta, rud a
d'fhéadfadh lear fianaise úire a chur ar fáil.

Sna 1980í tháinig gluaiseacht iarnua-aoiseach i gcúrsaí seandálaíochta, agus an
seandálaí Michael Shanks i dtús cadhnaíochta. Chuir sé amhras i bposaitibheachas
eolaíoch agus i neamhchlaontacht na gnáthsheandálaíochta ("próiséasachas") agus
chuir treise ar an bhféinbhreithniú.

D'eascair an disciplín as an ársaíocht agus as staidéar na Laidine agus na
seanGhréigise, rud a nasc go nádúrtha leis an stair é.

I Meiriceá agus ina lán dtíortha eile, baineann an tseandálaíocht le scrúdú na
sochaithe daonna agus áirítear í mar cheann de na ceithre bhrainse den
antraipeolaíocht. Freagraíonn siad go maith dá chéile, agus tá an chuid eile mar
a leanas:

Freagraíonn disciplíní eile don tseandálaíocht freisin, mar atá an
phailé-ointeolaíocht, an phailémhíoleolaíocht, an tíreolaíocht, an gheolaíocht,
stair na healaíne agus an tsanasaíocht.

Is féidir an seandálaí a shainmhíniú fós mar scriosadóir a bhíonn ar thóir
éadálacha. I dtús na ceirde, san 18ú haois, ba mhinice slad á dhéanamh ag lucht
seandálaíochta ná taighde, iad ar thóir dealbh nó seodra; de réir a chéile
tháinig suim shaoithiúil ag daoine sna hiarsmaí. Anois féin, áfach, bíonn na
seandálaithe i muinín na sluasaide, na piocóide agus fiú an scartaire, cé go
mbíonn siad san airdeall agus an chéad tochailt déanta.

Seandálaithe Briotanacha ba thúisce a bheartaigh an suirbhé allamuigh ("field
survey"), seift a ligeann duit láithreáin a aimsiú agus áitriú stairiúil an
limistéir a scrúdú ar scála mór. Faightear comhordanáidí an limistéir le cúnamh
an GPS, rud a chuireann ar do chumas léarscáil iarsmaí a chumadh de réir
sráidbhaile nó ceantair. Ar pháirceanna saothraithe is mó is féidir suirbhé a
dhéanamh san Eoraip, go mór mór tar éis báistí, nuair is furasta aon rudaí
suimiúla a baineadh aníos (blúirí de mhiasa nó de mhósáic, clocha snoite agus
eile) a fheiceáil agus iad nite go maith.

Is mór an tairbhe é suirbhé a dhéanamh roimh thochailt nó fiú in áit tochailte.
Tríd is tríd, is féidir é a dhéanamh go gasta agus ar bheagán costais, ach má tá
costas mór ag gabháil le suirbhéireacht fhorleathan is fearr le seandálaithe
samplaí a thógáil. Ní gá an láithreán a scrios, agus is gnách léarscáileanna a
dhéanamh den eolas a bailíodh.

Chun suirbhé aerga a dhéanamh (rud a thosaigh sna caogaidí) ní foláir
grianghrafanna a thógáil de limistéir áirithe beagán os cionn an talaimh agus
níos airde arís, ag iarraidh lorg na n-iarsmaí a thabhairt leat. Is fearr é a
dhéanamh ar maidin nó tráthnóna agus an solas ar fiar, i dtreo go dtabharfadh na
scáileanna seandreach na tíre chun léire. Éiríonn go seoigh leis ar mhachairí
Iarthar Eorpa agus ar fhásaigh an Mheán-Oirthir. Is maith an sás é chun na
hathruithe a leanas a fheiceáil de bharr iarsmaí nó seanfhoirgnimh a bheith
slogtha faoin talamh:



https://ga.wikipedia.org/wiki/Duine

Is speiceas príomhach atá sa duine nó duine daonna (ainm déthéarmach Homo
sapiens). Homainid atá ann.

Seasann daoine cruinn díreach, i riocht is go bhfuil na lámha saor le ruda a
láimhsiú. Tá inchinn an-fhorbartha acu agus mar sin tá réasún teibí, caint, agus
inbhreithniú acu.

Is de thréithe iompraíochta na ndaoine go n-úsáideann siad teanga, go
n-eagraítear i sochaithe aimhréiteacha iad, agus go bhforbraíonn siad
teicneolaíocht. Maireann daoine i gcultúir gan chuntas lena lán creidimh,
miotais, deasghnátha, luachanna, agus noirm shóisialta.

Tugann a nádúr fiosrach agus inbhreathnitheach ar daoine iarraidh a thabhairt ar
a gcomhfhios a míniú, agus tionscnaíonn sé téarmaí idir ábharaíocha agus
spioradálta le cur síos ar an toisc dhaonna. Dar leis an chéad dearcadh, atá
onteolaíoch nó meitifisiciúil, nach bhfuil aon réaltacht ann ach amháin an ceann
fisiciúil nó ábhartha. Cuireann an dara dearcadh treis ar taobh spioradálta nó
neamhfhisiciúil sa bheatha, agus cuireann sé san áireamh uaireanta creideamh i
nDia nó i ndéithe éagsúla agus creideamh go bhfuil anam ag daoine ach níl ag
ainmhithe eile, idir creidimh eile. Is é an féinmhachnamh seo bun na
fealsúnachta agus tá sé i gcáipéisí stairiúla ó thosach aimsire.



https://ga.wikipedia.org/wiki/An_%C3%8Doslainn

Is tír oileánach í an Íoslainn (Íoslainnis: Ísland), nó Inis Tuile, atá suite
san Aigéan Atlantach. Is í Réicivíc an phríomhchathair agus an chathair is mó.

Is í an Íoslainn an t-ochtú hoileán déag is mó ar domhan, agus í suite san
Aigéan Atlantach idir an Ghraonlainn, an Iorua, Éire, Albain agus Oileáin Fharó.
Tá an Ciorcal Artach gar do oileán Grímsey lastuaidh d'oileán mór na hÍoslainne.
Cuid den Eoraip is ea í fós, cé go bhfuil an tír scoite amach ón mhór-roinn.

Tundra is ea 62.7% den tír; lochanna agus oighearshruthanna is ea 14.3% den
chuid eile agus níl ach 23% di faoi fhásra. Tá an cósta 4,970 ciliméadar ar fad
agus mórán caolsáilí ann. Is ann atá formhór na ndaoine ina gcónaí, agus na
sléibhte chomh fuar neamhthorthúil sin. Is iad na bailte is mó Réicivíc,
Kópavogur, Hafnarfjörður, Reykjanesbær (mar a bhfuil an t-aerphort
idirnáisiúnta), agus Akureyri. Tá daoine ina gcónaí ar oileán Grímsey, an chuid
den tír is faide ó thuaidh.

Tír óg í an Íoslainn ó thaobh na geolaíochta de, í suite ar bhall te na
hÍoslainne agus ar an Droim Lár-Atlantach, rud a fhágann go bhfuil geolaíocht an
oileáin an-bheo, agus a lán bolcán ann dá bharr, go háirithe Hekla, Eldgjá,
Herðubreið agus Eldfell. Nuair a bhrúcht Hecla sna blianta 1783-1784 tháinig
gorta a mharaigh beagnach an ceathrú cuid den daonra agus a d'fhág smúit os
cionn an chuid ba mhó den Eoraip agus os cionn cuid den Áise agus den Afraic
freisin ar feadh roinnt míonna ina dhiaidh sin.

Tá baint ag an Íoslainn le Surtsey, ceann de na hoileáin is úire ar domhan.
Nocht sé de bharr brúchtanna bolcánacha idir 8 Samhain 1963 agus 5 Meitheamh
1968, agus ní théann ann ach eolaithe atá ag déanamh taighde ar fhás na beatha.
Baisteadh an t-oileán as Surtr, arracht an chlaímh lasánta.

Aeráid fhomholach atá ag an Íoslainn, agus bíonn rian Shruth te an Aigéin
Atlantaigh Thuaidh uirthi. Is annamh a d'fheicfeá oighear in aice leis an
gcósta. Tríd is tríd, tá an cósta theas níos teo, níos fliche agus níos gaofaire
ná an tuaisceart, agus tá ísleáin an tuaiscirt ar an gcuid is neamhthorthúla den
tír. Is é lár sléibhtiúil na tíre an chuid is fuaire den Íoslainn.

Is beag planda nó ainmhí a tháinig chun na hÍoslainne ó dheireadh na
hoighearaoise 10,000 bliain ó shin. Tá eolas ar thuairim is 1,300 feithid ann,
méid atá sách íseal le hais a bhfuil le fáil i dtíortha eile. Níl reiptílí ann,
agus ní bhfuair na chéad daoine rompu ach sineach amháin, an madra rua Artach,
ainmhí a bhain amach an Íoslainn thar an bhfarraige reoite i ndeireadh na
hoighearoise.

Coillte beithe agus tundra is dual don Íoslainn, cé nach bhfuil fásra ar bith le
fáil i dtrí cheathrú den tír; tá féar ann freisin agus é á ithe ag beithígh.
Bhíodh coillte beithe (Betula pubescens) le fáil i gcuid mhaith den deisceart,
ach chuir daoine isteach go mór ar an bhfód éadrom bolcánach agus ar an mbeagán
spéiceas a bhí ann. Baineadh an-úsáid as na coillte le haghaidh breosla agus
adhmad tógála, agus tharla creimeadh de bharr an dífhoraoisithe, rud a bhac ar
athfhás na mbeithí. Anois níl ach roinnt bheag beithí ann, cé go ndearnadh
coillte nua a chur agus crainn iasachta san áireamh.

Ar na hainmhithe atá le fáil san Íoslainn anois tá caoirigh, beithígh, cearca,
gabhair agus capaill láidre dúchasacha. Is iomaí saghas éisc atá le fáil ann,
agus iad ar bhreis is leath na n-easportálacha. Tá madraí rua ann, lucha,
francaigh, coiníní, minceanna agus réinfhianna. Tagann béir bhána ó am go chéile
agus cnoic oighir á n-iompar ón nGríonlainn. Tá éin go leor ann – faoileáin,
fuipíní, meirligh mhara agus saidhbhéir. Tá míolta móra le feiceáil, agus iad á
seilg mar bhia agus ar son an taighde.

Deirtear gur tháinig manaigh Éireannacha (Papar) san 8ú haois agus gurbh iad na
céad daoine a chuir fúthu san Íoslainn; má rinne, níor thángthas ar aon iarsmaí
seandálaíocha ina ndiaidh. D’imigh siad, más fíor, nuair a tháinig na
Lochlannaigh, dream a d’fhódaigh iad féin ann sa tréimhse 870-930. Thóg Ingólfur
Arnarson teach ag Réicivíc sa bhliain 874, agus lean Lochlannaigh eile é lena
gcuid daor Éireannach. Faoin mbliain 930 bhí an chuid ba mhó den talamh torthúil
sealbhaithe, agus bunaíodh an Tionól (Alþingi) mar bhunús Chomhlathas na
hÍoslainne. Tháinig an Chríostaíocht isteach sna blianta 999-1000. Mhair an
Comhlathas go dtí 1262, nuair a d’éirigh na taoisigh róláidir.

Bhí achrann, aighneas agus troid ann nó gur síníodh an Sean-Chúnant, rud a thug
an Íoslainn faoi smacht choróin na hIorua; nascadh ríochtaí na hIorua agus na
Danmhairge sa chuid dheiridh den 14ú haois, agus d’fhan an Íoslainn faoi smacht
na ríochta nua. Ina dhiaidh sin bhí an tír ar an trá fholamh: bhí na daoine ag
brath ar an talmhaíocht, agus iad thíos le hithir neamhthorthúil, le brúchtanna
bolcánacha agus le haeráid dhian. Tháinig an phlá sna blianta 1402-1404 agus
1494-1495, agus cailleadh tuairim is leath an phobail gach uair. Timpeall lár an
16ú haois thosaigh Rí Christian III na Danmhairge ag brú an Liútarachais ar na
daoine: baineadh an ceann d’easpag deireanach na hÍoslainne agus de bheirt mhac
leis sa bhliain 1550, agus rinneadh príomhchreideamh na tíre den Liútarachas. Sa
17ú agus san 18ú haois chuir an Damhairg diansrianta le trádáil na hÍoslainne,
agus rinne píoráidí ó Shasana, ón Spáin agus ón Aigéir na cóstaí a chreachadh.
San 18ú haois mharaigh an bholgach tuairim is an triú cuid den phobal, agus sa
bhliain 1783 bhrúcht bolcán darbh ainm Laki, rud ba chúis le breis is leath an
eallaigh a mharú, le gorta mór agus le bás an ceathrú cuid den phobail nó mar
sin, gan trácht ar smúit uafásach ar fud an domhain.

Sa bhliain 1814, tar éis chogaí Napoléon, scar an Iorua agus an Danmhairg óna
chéile, ach bhí an Íoslainn spleách ar an Danmhairg fós. Mar sin féin, tháinig
gluaiseacht neamhspleáchais chun cinn faoi cheannas Jón Sigurðsson, gluaiseacht
a bhí faoi anáil náisiúnaíochas rómánsach na hEorpa. Níor tugadh féinrialú don
Íoslain go dtí an bhliain 1874, agus méadaíodh é sa bhliain 1904. Ar 1 Nollaig
1918 socraíodh leis an Danmhairg go mbeadh an Íoslainn ina stát neamhspleách
faoi Choróin na Danmhairge. Faoin am sin bhí aghaidh ag neart Íoslannach ar
Mheiriceá Thuaidh, go háirithe Ceanada; d’imigh timpeall 15,000 duine as pobal
70,000 sa chuid dheireanach den 19ú haois.

Neartaigh an geilleagar i ndiaidh an Chogaidh, a bhuíochas sin ar thionsclú na
iascaireachta, ar chabhair Marshall, agus (dar le mórán) ar threisiú na trádála
de bharr pholasaithe Keynes. Sna seachtóidí rinne an Íoslainn a limistéar
iascaireachta a fhairsingiú, rud a tharraing fearg na Breataine uirthi agus ba
chúis le “hAighneas na dTrosc”. Fairsingíodh an geilleagar féin tar éis don
Íoslainn dul sa Limistéar Eacnamaíoch Eorpach sa bhliain 1992, agus i gceann
tamaill, sa bhliain 2003, beartaíodh ar scód a ligean le saothrú an airgeadais;
bhí an-bhrabach le baint as seo, ach ba mhór an babhta ar na bancanna géarchéim
eacnamaíoch na bliana 2008. Baineadh an bonn ón króna agus mhéadaigh an fiach
náisiúnta nó go raibh sé ocht n-uaire níos mó ná an olltáirgeacht intíre.

Ní trom iad na cánacha le hais a ngearrtar i dtíortha eile de chuid an OECD. Tá
córas leasa shóisialaigh ann den saghas atá le fáil i dtíortha Lochlanna eile,
agus é ag soláthar cúram comhchoiteann sláinte agus meánoideachais atá saor in
aisce.

Bunaíodh an pharlaimint nua-aimseartha, an Alþingi sa bhliain 1845, ach athbhunú
an tionóil a bhí ann sa bhliain 930 ba ea é i ndáiríre. Tá trí theachta is trí
fichid sa rialtas sa lá atá inniu ann, agus toghtar iad gach ceathrú bliain. Is
ceann stáit é an t-uachtarán, ach is é an príomh-Aire atá i gceannas ar an
rialtas. De gnáth, ní bhíonn aon pháirtí amháin ábalta rialtas a chruthú ina
aonar, agus is minic comhrialtas ann.

Toghtar an t-uachtarán gach ceithre bliana freisin. Bhí an toghchán ba dhéanaí
acu sa bhliain 2009, nuair a bhuaigh páirtí de chuid na heite chlé an toghchán
de bharr mhí-éifeacht na bpáirtithe eile sa ghéarchéim eacnamaíochta.

Tá roinnt scríbhneoirí rathúla ag an tír, mar shampla Halldór Laxness (é a
bhuaigh Duais Nobel na Litríochta i 1955), Guðmundur Kamban, Tómas Guðmundsson,
Davíð Stefánsson, Jón Thoroddsen, Guðmundur G. Hagalín, Þórbergur Þórðarson agus
Jóhannes úr Kötlum. Taobh amuigh den tír féin, scríobh W. H. Auden agus Louis
MacNeice na Letters From Iceland agus iad ag taisteal tríd an tír i 1937.

Tá ceol traidisiúnta dá gcuid féin ag na hÍoslannaigh, go háirithe na rincí
amhránaíochta: daoine ag rince i bhfáinne agus bailéid á rá acu. Inniu tá iomrá
ar roinnt bannaí i gcúrsai rac-cheoil agus popcheoil: Sigur Rós, The Sugar
Cubes, agus amhránaí an bhanna úd, Björk.



https://ga.wikipedia.org/wiki/Ogham

Is aibítir sheanda í an tOgham (Sean-Ghaeilge Ogam), a bhíodh in úsáid roimh
theacht na Críostaíochta go hÉireann, sa tréimhse idir 300 A.D. agus 600 A.D.
Tuairiscíonn na saineolaithe nárbh aibítir neamhspleách í, ach gur rúnscríbhinn
de shaghas áirithe a bhí ann agus í bunaithe ar aibítir na Laidine. Faightear
inscríbhinní in Éirinn, in Albain, sa Bhreatain Bheag, i Sasana, agus ar Oileán
Mhanann.

Nuair a bhí an tOgham gearrtha ar liag, ar ghallán nó ar chloch chuimhneachán,
rith an téacs aníos ó bhun go barr na cloiche. D'úsáidtí poncanna do na gutaí
mar seo a leanas: ponc amháin = a, dhá phonc = o, trí phonc = u, ceithre phonc =
e agus cúig phonc = i. D'úsáidtí stróiceacha do na consain. Ghearrtaí an
scríbhneoireacht seo ar imeall na cloiche nó ar lár líne ar a dtugtaí an
'fleasc'. Tá inscríbhinní dátheangacha Gaeilge agus Laidine ann freisin, a
théann ó chlé go deas. Nuair a bhí an tOgham scríofa i lámhscríbhinní, lean an
téacs gnáth-threo na Laidine (cothrománach agus ó chlé go deas), le stríoca
ingearacha in áit eangaí greanta na n-inscríbhinní le haghaidh na ngutaí.

Maítear gur thosaigh an tOgham, in iar-dheisceart na tíre agus tá fáil ar 121
sampla de na galláin seo i gContae Chiarraí. Faightear 81 sampla i gContae
Chorcaí agus 47 sampla i gContae Phort Láirge. Faightear 15 sampla sa Bhreatain
Bheag agus tá an gallán oghaim is sia soir le fáil i Silchester i Sasana, rud a
chiallaíonn gur bhog na daoine leis an scríbhneoireacht seo soir de réir a
chéile, ó Chontae Chiarraí ar aghaidh.

Tá 25 litir san Ogham. Tugtar fiodha ar an gcéad fiche litir, agus forfheadha ar
na litreacha eile. Roinntear na litreacha i gceithre aicme, a ainmníodh ón gcéad
litir sa sraith (Aicme Beithe, Aicme hÚatha, Aicme Muine, Aicme Ailme). Fiche
litir agus cúig litir.

Ba scil ar leith í an córas scríbhneoireachta seo, mar sin, scríobhtaí é do
dhaoine tábhachtacha, a cuireadh san áit ina seasann an gallán anois. Ainmneacha
daoine mór le rá – ríthe, taoisigh agus daoine cumhachtacha eile – a scríobhtaí
ar na galláin oghaim don chuid is mó.

Tháinig deireadh le ré an oghaim le teacht na manach go hÉirinn mar d'úsáidtí
aibítir na Laidine ó shin i leith agus bhíodh na manaigh ag scríobh ar phár. Cé
gur tháinig deireadh lena ré sa seachtú haois faightear tagairt don ogham i
leabhar Bhaile an Mhóta a scríobhadh san 11ú haois.



https://ga.wikipedia.org/wiki/M%C3%ADochaine

Is éard is míochaine nó leigheas ann ná an eolaíocht a bhaineann le haire don
cholainn agus don aigne, agus an freastal a thugann dochtúirí leighis. Is mór é
a réimse, agus baineann líon mór saineolaíochtaí leis - na trí réimse is
ginearálta ná máinliacht, míochaine chliniciúil agus taighde míochaine.

Is dochtúirí leighis iad dochtúirí teaghlaigh nó cleachtóirí ginearálta agus nó
saineolaithe leighis nó comhairleoirí araon. Tugtar dochtúir teaghlaigh ar
ghnáthdhochtúir a chleachtann an leigheas go ginearálta, de ghnáth ina sheomra
freastail féin. Sa lá atá inniu ann, is minice dochtúirí a bheith i
gcomhchleachtadh le dochtúirí eile i gclinic, ina bhfuil ar a laghad banaltra
amháin, cléireach, agus áiseanna sa bhreis nach mbeadh ar chumas dhochtúra
aonair a chur ar fáil.

Ar an taobh eile de, is féidir an leigheas a roinnt idir speisialtachtaí galair
agus córais an choirp (m.sh. liacht bhan, leigheas análaithe, néareolaíocht, nó
síciatracht), aois an othair (m.sh. péidiatraic (liacht leanbh) nó leigheas
sean-aoise), an bealach ina gcuirtear an leigheas i bhfeidhm (m.sh. máinliacht,
raideolaíocht nó leigheas ginearálta), agus idir aire dhíreach, agus déanamh
agus iniúchadh scrúdaithe, m.sh. paiteolaíocht agus raideolaíocht. Cnáimhseachas
a thugtar ar dhochtúir a chleachtann aire ban torrach chomh maith le
bainistíocht na breithe féin. Ina theannta sin, tá dochtúirí a chaitheann cuid
mhaith dá gcuid ama le múinteoireacht, le taighde in eolaíocht shláinte, ag
obair le roinn den rialtas nó ag plé le leigheas pobail.

Ina theannta sin uile, tá go leor cleachtóirí eile leighis nach dochtúirí
leighis iad, ach a oibríonn leis an othar, go minic faoi choimirce an dochtúra
leighis. M.sh., altra (banaltra an fhoirm bhaineann) a thugtar ar chleachtóir a
dhéanann obair cosúil le piollaí agus instealltaí a thabhairt, cuidiú leis an
lia le linn obráide, aire othair roimh agus i ndiaidh obráide, agus mórchuid an
aire ginearálta le linn d'othair bheith in ospidéil.



https://ga.wikipedia.org/wiki/M%C3%A1lta

Tír bheag oileánach sa Mheánmhuir is ea í Málta (Máltais: Malta, Béarla: Malta),
ar mar a dtugtar go hoifigiúl Poblacht Mhálta (Máltais: Repubblika ta' Malta,
Béarla: Republic of Malta). Tá an tír suite in áit straitéiseach idir an Afraic
Thuaidh agus an Iodáil, agus mar sin, is iomaí cath a chuir na tiarnaí is na
flatha fúithi ar feadh na gcéadta bliain, ó bhlianta Impireacht na Róimhe go dtí
an Dara Cogadh Domhanda. Tá Málta ar an tír is lú san Aontas Eorpach ó thaobh an
achair agus an daonra de. Oileánra atá ann, agus is iad Oileán Mhálta, Għawdex
(Gozo), agus Kemmuna (Comino) na hoileáin is mó.

Is í an Mháltais caint na sráide i Málta, cé go bhfuil an Béarla á labhairt go
forleathan sna cathracha is mó. Ní bhíonn na Máltaigh dall ar an Iodáilis ach an
oiread. Canúint Araibise is ea í an Mháltais go stairiúil, ach tá sí éirithe
chomh breac le focail iasachta ón tSicilis, ón Iodáilis chaighdeánaithe agus ón
mBéarla agus nach dtuigeann an tArabach agus an Máltach a chéile inniu ar aon
nós. Is dócha go bhfuil níos mó Iodáilise ná Araibise i stór focal na teanga
inniu, cé go bhfuil cuma na hAraibise ar an ngramadach i gcónaí.

Is é an Caitliceachas reiligiún dúchasach Mhálta inniu. Bíonn na Máltaigh ag
ceiliúradh féilte i ndilchuimhne ar na naoimh Chaitliceacha, agus is cuid
thábhachtach de na féilte seo an tine ealaíne, ar traidisiún í i Málta.

Roimh an mbliain 1800, ní raibh de ghnóthaí ag muintir Mhálta ach gnó an
chadáis, gnó an tobac agus an longcheártaíocht. Níos déanaí, bhain na Sasanaigh
úsáid mhíleata as na longcheártaí. Nuair a bhí ina chogadh, ba dual do
gheilleagar an oileáin borradh, rud a bhí le haithint go háirithe le linn
Chogadh na Crimé sa bhliain 1854.

Sa bhliain 1869, osclaíodh Canáil Shuaise. Chabhraigh an Chanáil go mór mór le
geilleagar Mhálta, agus an oiread de longa a thagadh ag stopadh i gcuanta Mhálta
le breosla a thógáil.

Sa bhliain 2005, bhí timpeall ceithre chéad míle duine ina gcónaí i Málta, na
bundúchasaigh agus na daoine eile a raibh cónaí fadtéarmach orthu sna hoileáin
san áireamh. Caitlicigh ab ea iad 98% de dhaonra na Poblachta, agus tá cuma
an-Chaitliceach ar dhlíthe agus ar reachtaíocht na tíre. Mar shampla, ní féidir
colscaradh ná ginmhilleadh a fháil go dlíthiúil i Málta, cé go mbíonn cailíní
óga ó na hoileáin ag tabhairt cuairteanna ar an Spáinn anois agus arís ar lorg
ginmhillte.

Ó tá Málta suite san áit a bhfuil sí, tá an inimirce ina ceist chonspóideach i
Málta inniu. Is dual do na Máltaigh bheith fáiltiúil roimh lucht inimirce, agus
i gcomparáid leis an daonra, bronnann Málta ceadúnas cónaí nó tearmann ar dhream
níos mó de neamhnáisiúnaigh ná aon tír eile san Aontas Eorpach. Mar sin féin, tá
an inimirce neamhdhlíthiúil ina fadhb a chuireann an-straidhn ar chóras na
sláinte poiblí agus ar an margadh cúng oibre i Málta, rud a spreagann ciníochas.
Tá gluaiseacht sách láidir sa Phoblacht, Imperium Europa, atá ag cur in aghaidh
na hinimirce.

De réir an Eurobaromater tá Máltais ag 100% do daonra Malta,Béarla ag
88%,Iodáilis ag 66% agus Fraincís ag 17%.

Múnlaíodh cultúr Mhálta faoi thionchar na nArabach, na Sicile, na hIodáile agus
na Ríochta Aontaithe, agus a lorg sin le haithint ar shaol na n-oileán. Tá an
béaloideas beo i gcónaí in intinn na seandaoine, agus dianstaidéar á dhéanamh
air ag na saineolaithe. Ceiliúrtar féilte na naomh Caitliceach go ragairneach,
cosúil leis an dóigh a ndéantar i nDeisceart na hIodáile - nó mar a cheiliúrtaí
na "patrúin" in Éirinn nuair a bhí an chuid ba mhó den tír ina Gaeltacht go
fóill. Tá an tine ealaíne ina cuid lárnach de na féilte seo. Déanta na fírinne,
is nós le muintir Mhálta a gcuid roicéad agus buamaí tine ealaíne a dhéanamh sa
bhaile nó i gceardlanna príobháideacha nach ndearnadh aon iniúchadh nó
cigireacht oifigiúil orthu riamh. Mar sin, is iomaí teaghlach Máltach a fágadh
gan athair nuair a madhmadh an t-ábhar pléasctha de thimpiste i gceann de na
ceardlanna seo.

Bunaíodh an chéad áitreabh daonna ar an oileán thart ar 5200 bliain roimh
bhreith Chríost. Tá iarsmaí suntasacha de chultúr neoiliteach (is é sin, cultúr
a bhaineann leis an gcuid dheireanach den chlochaois) fágtha i Málta, níos sine
ná Pirimidí na hÉigipte. Thart ar mhíle bliain roimh bhreith Chríost, tháinig na
Féinícigh go Málta leis an áit a choilíniú, agus bhí an t-oileán ar ceann de na
bunáiteanna ba tábhachtaí a bhí acu dá gcuid long sa Mheánmhuir.

Ceithre chéad bliain roimh bhreith Chríost, thit Málta leis an gCartaig, ní
nárbh ionadh, nuair a choinnítear cuimhne air gur coilíneacht eile de chuid na
bhFéinícigh ab ea í an Chartaig féin. Sa bhliain 218 RC, shealbhaigh na
Rómhánaigh an t-oileán, rud a chuaigh chun leasa dá mhuintir, nó bhí rath agus
bláth ar Mhálta an chuid ba mhó den tréimhse Rómhánach, a bhuí leis an tradáil
bheoga. I nGníomhartha na nAspal, insítear gur tháinig Naomh Pól i dtír i Málta
in áit ar a dtugtar Bá Naomh Pól inniu, agus gur bhain nathair nimhe greim as.
Is dócha gur tharla seo timpeall na bliana 60, agus, íorónta go leor, is é
tuairim na saineolaithe inniu, agus taighde déanta acu ar na sruthanna farraige
thart ar Oileán Mhálta, nár tháinig Pól i dtír i mBá Naomh Pól i dtuaisceart an
oileáin, ach i mBá Naomh Tomáis in aice le Marsaskala i ndeisceart an oileáin.

Sa bhliain 440, ghabh na Vandail an t-oileán. Treibh Ghearmánach a bhí iontu
agus iad tar éis socrú síos i dtuaisceart na hAfraice, timpeall na háite ina
bhfuil an Túinéis inniu. Ruaig Belisarius, ginearál Biosántach, iad as an oileán
arís sa bhliain 533. B'iad na Biosántaigh a rialaigh Málta go dtí an bhliain
870.

B'iad na hArabaigh, a tháinig ón tSicil, an chéad dream eile a shealbhaigh
Málta. D'fhan siad ní ba mhó ná dhá chéad bliain i gceannas ar an oileán, agus
d'fhág siad a sliocht ar shaol agus ar chultúr Mhálta. Thar aon rud eile,
b'uathusan a fuair na Máltaigh an teanga a labhraíonn siad inniu. Nuair a chuir
na Normannaigh ruaigeadh ar na hArabaigh, áfach, dhealaigh siad canúint Mhálta
ón gcuid eile den Araibis, agus fágadh an teanga gan saothrú liteartha. Tháinig
na mílte focal isteach ón tSicilis agus ní ba déanaí, ón Iodáilis chaighdeánach,
agus b'iad an Laidin agus an Iodáilis na teangacha a bhí á n-úsáid le haghaidh
litríochta. Ní bhfuair an Mháltais a ceart mar theanga liteartha ach san fhichiú
haois.

Sa bhliain 1091, d'fhéach Ruairí a hAon, Cúnta na Sicile, le Málta a sciobadh ó
na hArabaigh. Níor éirigh leis, ach b'é a mhac, Ruairí a Dó, a chríochnaigh an
obair sa bhliain 1127. B'ansin a tháinig deireadh le forlámhas an chultúir
Arabaigh sna hoileáin, agus cuireadh an cultúr Eorpach ina áit. Mhair an tIoslam
go dtí an 13ú haois. Chuaigh Málta ó theaghlach uasal amháin go teaghlach uasal
eile, go dtí go bhfuair Ridirí Naomh Eoin é sa bhliain 1530. B'í an Spáinn a bhí
ag rialú an oileáin ón mbliain 1479 anuas, ach ó dhearc rí na Spáinne air féin
mar chosantóir an Chaitliceachais, bhronn sé Málta ar Ord Ridirí Naomh Eoin mar
bhunáit, nuair a ruaigeadh an tOrd as oirthear na Meánmhara, áit a raibh an
Tuirc Otamánach ag ascnamh san am sin. Theastaigh ó Shéarlas a Cúig, Rí na
Spáinne, sciath chosanta a chur idir an Róimh agus an t-ionsaí ón bhfarraige,
agus b'iad na Ridirí i Málta an sciath sin.



https://ga.wikipedia.org/wiki/Gr%C3%A9as%C3%A1n_Domhanda

Is córas poiblí hipirtéacs ar an Idirlíon é an Gréasán Domhanda (as Béarla World
Wide Web nó WWW), cruthaithe ag Tim Berners-Lee i CERN i 1990 le haghaidh
torthaí eolaíochta a scaipeadh. Is é an Gréasán Domhanda an chuid is iomráití
den Idirlíon ach tá seirbhísí eile ar an Idirlíon nach cuid den Ghréasán
Domhanda iad, cosúil le ríomhphost agus teachtaireachtaí meandaracha. Más mian
leat an Gréasán Domhanda a thaisteal, tá gá le ríomhaire le ceangal Idirlín agus
brabhsálaí air. Coinnítear leathanaigh gréasáin ar fhreastalaithe gréasáin agus
déantar rochtain orthu tríd an bprótacal HTTP. Tagann íomhá an ghréasáin ó úsáid
hipirnaisc chun na leathanaigh lín a cheangail le chéile.

Bíonn seoladh ag gach píosa eolais ar an nGréasán Domhanda. Tugtar an URL ar an
seoladh seo (cé go bhfuil URI i ndáiríre níos cruinne don sainmhíniú seo - is
fothacar iad na URLanna de na URIanna). Seasann URL le haghaidh Uniform Resource
Locator nó Aimsitheoir Aonfhoirmeach Acmhainne i nGaeilge. Is féidir an URL a
chló isteach sa mbrabhsálaí nó is féidir cliceáil ar hipearnasc ar leathanach
gréasáin chun taisteal chuig URL nua. Seo roinnt samplaí de URLanna:

Ní gá an http:// a chló isteach sa bhrabhsálaí mar go bhfuil sé inghlactha go
bhfuil sé ann. Tabhair faoi deara thuas nach dtosaíonn gach URL le www. Is
seoladh slán é an tríú shampla. Is féidir é sin a aithint mar go dtosaíonn sé le
https. I gcás an cheathrú shampla, is URL é seo de phictiúr atá mar chuid de
leathanach gréasáin.



https://ga.wikipedia.org/wiki/Dl%C3%AD

Riail nó roinnt rialacha is ea an Dlí nó an Reacht, é á chur i bhfeidhm ag na
cúirteanna agus ag dul i bhfeidhm ar rialú stáit, ar an gcaidreamh idir forais
an rialtais agus géillsinigh an stáit, agus ar an gcaidreamh atá ag géillsinigh
ar a chéile. Dáil reachtais nó údarás eile a dhéanann an dlí, agus is gnách
pionós a ghearradh ar an té nach bhfuil umhal dó. Ciall eile atá leis an bhfocal
is ea cleachtadh an dlí ag dlíodóirí. Ní raibh aon phobal riamh ann a bhí gan
reacht, agus de ghnáth bíonn forais ar leith ann lena mhíniú agus lena athrú de
réir mar is gá. Tá an-tionchar fós ag an reacht a rinne na Rómhánaigh ar dhlíthe
na hEorpa agus an domhain, agus tháinig athrú ar an dlí sin go háirithe de bharr
na leasaithe a rinneadh sa Bhreatain le Magna Carta, san Iodáil agus sa Fhrainc
le Cód Napóilin.

Tá dlí áitiúil, náisiúnta agus idirnáisiúnta ann, agus dlíthe ar leith do réimsí
éagsúla den saol. Dlí Canónta atá ag an Eaglais Chaitliceach mar shampla, agus
tá dlíthe idirnáisiúnta tráchtála agus coiriúlachta ann chomh maith.



https://ga.wikipedia.org/wiki/Creideamh

Is é is ciall le creideamh ná an córas tuisceana agus creidiúint a bhíonn ag
duine nó ag pobal maidir le bunús an domhain, an saol i ndiaidh an bháis, agus
tionchair diaga nó iar-dhaonna ar chúrsaí an tsaoil.

Is iad príomhchreidimh an domhain an Chríostaíocht (idir Chaitliceachas,
Phrotastúnachas, Ceartchreideamh Gréagach, Rúiseach srl), Ioslam, an Giúdachas,
an Hiondúchas, an Búdachas, Siontó, an Sóróaistreachas, an Síceachas, agus
creidimh thraidisiúnta, go minic le hiliomad déithe.

Deirtear gurbh iad na sean-Eabhraigh ar dtús a thug aitheantas don aon-diagacht,
cé go raibh córas le Dia mhaith amháin ar bun i bhfad roimhe, m.sh., ag muintir
na Peirse, .i. an Sóróaistreachas. Nuair a thug Dia na nEabhrach (Iáivé) an dlí
do Mhaois, .i. na Deich nAithne, leag sé síos nach raibh ann ach an aon Dia
amháin, agus nár chóir ómós a thabhairt do Dhia ar bith eile. As creidimh na
nEabhrach, ar a dtugtar an Giúdachas, a spreag an Chríostaíocht in aimsir
Chríost, agus an Muslamachas nó Ioslamachas in aimsir Mhahamad.

Sa seansaol, bhí a ndéithe féin ag gach cultúr nó tír, fiú ag na hEabhraigh. Ach
le teacht na gcreideamh nua, ba mhinic a thugtaí págántacht nó ainmneacha
drochmheasúla ar an gcóras creidimh agus diagachta traidisiúnta i gcultúr.
Leanann an córas diagachta go minic i bhfoirm miotaseolaíocht, agus go minic
nuair a thagann, mar shampla, an Chríostaíocht go cultúr nua, bíonn creideamh sa
dá chóras ar feadh i bhfad, agus déanann an sean-chreideamh múnlú ar an
gcreideamh, mar shampla i scéalta na naomh, agus i gceiliúradh féilte. Sampla de
seo an vúdú i Háití sa Chairib, áit a bhfuil formhór na ndaoine ina
gCríostaithe, ach a bhfuil creideamh agus cleachtadh fós ar nósanna agus déithe
na hAfraice.

Bhí a gcóras diagachta féin ag na sean-Ghréagaigh, córas roinnte gaolta leis ag
na sean-Rómhánaigh, agus ar ndóigh a gcóras féin ag na sean-Ghaeil.



https://ga.wikipedia.org/wiki/Bitheola%C3%ADocht

Is í an bhitheolaíocht an brainse eolaíochta a dhéanann staidéar ar rudaí beo,
ar nós na n-ainmhithe agus na bplandaí, lena n-áirítear struchtúr, feidhm, fás,
éabhlóid, dáileadh, agus tacsanomaíocht.

Tagann an focal "bitheolaíocht" ó na focail "beatha" agus "eolaíocht" - ina
bhfuil "eolaíocht" an t-ábhar a bhaineann le heolaí (duine a phléann le heolas).
Tá sé cosúil leis na focail i roinnt teangacha Eorpacha eile a thagann ó na
focail Ghréigise "βιos" bios (rud beo) agus "λoγos", logos (cuntas réasúnta).

Ábhar taighde don bhitheolaíocht is ea é conas a bhíonn na horgánaigh bheo á
n-iompar agus cad é an chosúlacht atá orthu, conas a thagann na speicis agus na
hindibhidí ar an saol, agus cén cineál idirghníomhaíochtaí a bhíonn acu le
chéile agus leis an gcomhshaol.

Roinntear na nithe beo ina dtrí phríomhghrúpa ar a dtugtar fearainn ón mbliain
1990 i leith. Roimhe sin, bhí córas na ríochtaí in úsáid. Ar dtús, ba nós dhá
ríocht a aithint, mar atá, Ríocht na nAinmhithe agus Ríocht na bPlandaí. Téann
an t-aicmiú seo siar go laethanta Linnaeus, ceannródaí Sualannach na
bitheolaíochta agus na tacsanomaíochta.

Le forbairt na micreascóp, aithníodh beothaigh de chineálacha nua nach raibh
so-aicmithe mar ainmhithe ná mar phlandaí agus sa bhliain 1866 mhol Ernst
Haeckel, bitheolaí Gearmánach, go dtabharfaí isteach an tríú ríocht - ríocht na
bprótaisteach - mar chatagóir nua. Bhí an chuid ba mhó de na miocrorgánaigh
aicmithe ina bprótaistigh, dar le Haeckel.

Sa bhliain 1937, roinn Édouard Chatton na beothaigh ina dhá n-impireacht, mar
atá, impireacht na bprócarót agus impireacht na n-eocarót. Ba iad na prócaróit
na nithe beaga beo nach raibh "carót", nó núicléas ceart, sa chill acu, ar nós
na mbaictéar agus na víreas.

Sa bhliain 1956, d'aithin Herbert Copeland ceithre ríocht, mar atá, ríocht na
bplandaí, ríocht na n-ainmhithe, ríocht Monera agus ríocht na bprótaisteach.
Dhearc Copeland ar na fungais mar phrótaistigh, nuair ba dhóigh le Haeckel gur
plandaí a bhí iontu. An chatagóir nua a tháinig in úsáid, is é sin, Monera,
b'ionann é agus na baictéir is na hArchaea.

Sa bhliain 1977, mhol Carl Woese córas nua filigineachta, inar scoilt sé ríocht
na mbaictéar ina dhá leath, mar atá, na heobaictéir agus na hArchaea. Ansin, bhí
sé ríocht ann, mar atá, ríocht na n-ainmhithe, ríocht na bplandaí, ríocht na
bhfungas, ríocht na bprótaisteach, ríocht na n-eobaictéar agus ríocht na
n-aircéabaictéar.

An t-aicmiú filigineachta atá in úsáid inniu, áfach, tá sé bunaithe ar fhearainn
in áit na ríochtaí, agus ba é Carl Woese a chuir bun leis fosta. Is í an
tuiscint atá ag na bitheolaithe inniu ná go bhfuil trí phríomhghrúpa, nó trí
fhearann, de nithe beo ann, mar atá, na heocaróit, hArchaea, agus na baictéir.
Is iad hArchaea na beothaigh ar a dtugtaí aircéabaictéir roimhe seo nuair a
shíltí gur sórt baictéir a bhí iontu. Fearacht na mbaictéar níl a gcuid aigéad
dí-ocsairibeanúicléasach (ADN) suite in aon núicléas ceart. Os a choinne sin,
áfach, trascríobhann siad a gcuid ARN (aigéad ribeanúicléasach) ar bhealach atá
níos cosúla le próiseas trascríofa na n-eocarót.

Brainse den eolaíocht is ea í an bhitheolaíocht a bhaineann úsáid as an modh
eolaíochta le heolas a bhailiú agus bailíocht na heolaíochta a thástáil. Is éard
atá i gceist leis an modh eolaíochta ná eolas a bhailiú i gcaoi go mbeidh sé
intomhaiste, intuartha agus bunaithe ar an taithí (eolas eimpíreach), agus gur
féidir tátail a bhaint as an eolas sin de réir phrionsabail na réasúnaíochta.

Cé go mbíonn na horgánaigh bheo an-éagsúil óna chéile ó thaobh na cuma is na
cosúlachta de, tá saintréithe áirithe i bpáirt acu go léir. Is é sin, an bheatha
go léir a bhfuil aithne againn uirthi mar bheatha, tá sí bunaithe ar an gcarbón
agus ar chomhdhúile an charbóin. Na himoibrithe ceimiceacha a choinníonn an
bheatha ag imeacht, is é sin, an bhithcheimic, titeann siad amach idir móilíní a
bhfuil slabhraí fada d'adaimh charbóin iontu. Is iad na móilíní sin na blocanna
tógála as a bhfuil an t-orgánach beo déanta. Ar an dóigh chéanna, is é an
t-uisce an buntuaslagóir sna beothaigh go léir. Sin a bhfuil le rá faoin mbeatha
ar an Domhan, ach is féidir an cheist a chur, an gcaithfidh gach sórt beatha -
beatha eachtardhomhanda ar phláinéid eile - más ann di ar aon nós - bheith i
dtuilleamaí an charbóin ar an dóigh chéanna.

Le heolas géiniteach a choinneáil i dtaisce, baineann na horgánaigh bheo go léir
úsáid as an dá mhóilín úd ADN agus ARN - an t-aigéad dí-ocsairibeanúicléasach
agus an t-aigéad ribeanúicléasach. Prionsabal uilíoch eile is ea go bhfuil na
neacha beo go léir (cé is moite de na víris) comhdhéanta de chealla. Is féidir
cosúlachtaí móra a aithint idir na próisis fhorbartha a bhíonn ag na beothaigh
éagsúla chomh maith.

Is é is brí leis an éabhlóid i gcúrsaí na bitheolaíochta ná an dóigh ar tháinig
na beothaigh ardfhorbartha chun cinn ó na neacha simplí a bhí ann rompu, agus go
ndeachaigh an bheatha chun castachta agus chun éagsúlachta in imeacht na milliún
bliain. Ba é Charles Robert Darwin (12 Feabhra 1809 - 19 Aibreán 1882) ba túisce
a chuir an tuiscint seo os comhair an tsaoil mhóir, nuair a d'fhoilsigh sé a
leabhar cáiliúil On the Origin of Species by Means of Natural Selection ("An
Dóigh a bhForbraíonn na Speicis tríd an Roghnú Nádúrtha"), sa bhliain 1859.
Rinne an foilseachán seo athmhúnlú radacach ar na heolaíochtaí nádúrtha go léir,
nó chuir sé an dearcadh dinimiciúil in áit na tuisceana stataí a bhí ag na
daoine ar an mbeatha agus ar an saol go dtí sin. Is é sin, má chreid na
heolaithe roimh lá Darwin go raibh an nádúr do-athraithe, is é an síor-athrú is
bunchloch don tuiscint eolaíochtúil ar an nádúr agus ar an dúlra ina dhiaidh.

Ba é Darwin an chéad duine a bhuanaigh an éabhlóid mar theoiric, ó bhí sé in ann
fórsa a tiomána, is é sin, an roghnú nádúrtha, a mhíniú go sásúil, ach glactar
leis go raibh an-lámh ag Alfred Russel Wallace i bhforbairt na teoirice chomh
maith. Nuair a fuair na bitheolaithe nua-aimseartha amach faoin ngéineolaíocht,
faoin ADN agus faoi mhacasamhlú an ADN, chuir siad míniú breise leis an scéal,
mar atá, fánaíocht na ngéinte.

Úsáideann bitheolaithe an lae inniu córas rangaithe a bhunaigh an bitheolaí
Sualannach, Carolas Linnaeus ( 1707-1778). Rangaigh Linnaeus gach ainmhí agus
plánda dá raibh ar eolas aige ina saghsanna, agus thug sé sainainm faoi leith ar
gach saghas. Is í an Tacsanamaíocht an eolaíocht ina rangaítear rudaí beo.
Rangaítear na horgánaigh bheo de réír na gcosúlachtaí/na ndifríochtaí a bhíonn
acu/eatarthu.

Archaea (i gcéaduair mar Archaebacteria) -- Baictéir (i gcéaduair mar
Eubacteria) -- Eukaryota.

Grúpáiltear 'Géinis' i 'bhFine', 'Finte' in 'Ord' mar seo a leanas; Speiceas,
Géineas, Fine, Ord, Rang, Fíleam agus Ríocht.

Rangaíodh daonnaithe uile an domhain in aon speiceas amháin, sé sin Homo
sapiens. Tá 'Homo sapiens' rangnaithe mar seo; Ríocht-Ainmithe, Fileam-Chordata,
Rang-Mammalia, Ord-Primates, Fine-Hominidae, Géineas-Homo, Speiceas-sapiens.



https://ga.wikipedia.org/wiki/An_R%C3%BAis

Is tír leathEorpach, leathÁiseach í an Rúis (ainm oifigiúil: Cónaidhm na Rúise).
Is í an tír is mó ar domhan, le hachar 17,075,400 km², beagnach dhá oiread níos
mó ná an chéad tír eile, is é sin, Ceanada. Is í an t-ochtú tír is mó maidir le
daonra. Is é Moscó an phríomhchathair. Is í an Rúisis an teanga oifigiúil, siúd
is go bhfuil an dúrud teangacha eile á labhairt ag na mionlaigh ar fud na tíre.

Bhí sí ar an tír cheannasach in Aontas na bPoblachtaí Sóivéideacha Sóisialacha
(APSS) agus is iomaí duine sa Rúis a airíonn uaidh cumhacht na Rúise sna
laethanta a bhí.

Labhraítear 100 teanga difriúla. Is í Rúisis an t-aon teanga oifigiúil ach tá 27
teanga mhionlach atá aitheanta. De réir an daonáirimh sa bhliain 2002, bhí 142.6
milliún duine ábalta Rúisis a labhairt de na 143.8 milliún duine ar fad sa Rúis
(99.1%). Is í Tatairis an dara teanga is mó le 5.5 milliún cainteoirí. Is í
Úcráinis an tríú teanga is mó agus 1.8 milliún cainteoirí ann. Is í Rúisis ceann
de na sé theanga oifigiúla de chuid na Náisiún Aontaithe.

Is é Ioslam an dara reiligiún is mó sa Rúis. Go léir tá 9,400,000 Moslamach sa
Rúis (6.5%) i 2012 (níl an figiúr seo ró cruinn mar ní chlúdaínn sé na Stáit
Mhoslamacha traidisiúnta, .i. Chechnya agus Ingushetia. Seo na stáit (a bhí
clúdaithe sa suirbhé) le níos mó ná 10% Moslamach Kabardino-Balkaria (49%), 
Bashkortostan
(38%), KarachayCherkessia (34%), Tatarstan (31%), Yamalia (13%), Orenburg
Oblast (11%), Adygea (11%) agus Astrakhan Oblast (11%). Tá daonra Moslamach idir
1-2% sa chuid is mó do na stáit sa Sibéir.



https://ga.wikipedia.org/wiki/An_Ghrian

Is í an Ghrian an réad is mó sa ghrianchóras. Tá an Domhan á timpeallú faoi 150
milliún ciliméadar di, agus glactar leis an meánfhad ón nGrian go dtí an Domhan
mar aonad réalteolaíoch. Abhacréalta bhuí is ea an Ghrian, agus í comhdhéanta as
an hidrigin, den chuid is mó.

Tá níos mó ná 99 % de mhais an Ghrianchórais comhchruinnithe sa Ghrian, agus is
í an Ghrian a choinníonn an saol agus an bheatha ag imeacht ar dhroim an
Domhain. Tugann an Ghrian an fuinneamh a chuireann na gaotha ag séideadh agus an
aimsir ag athrú. Tríd is tríd, ní bheadh an domhan ann mar is eol dúinn é, ach
go bé go bhfuil an Ghrian ann.

Cé go bhfuil an Ghrian i bhfad rógheal le go n-aithneodh súile an duine aon
difríochtaí gile uirthi, is féidir le lucht eolaíochta spotaí a fheiceáil ar a
dromchla nach bhfuil chomh geal lena dtimpeallacht. Tugtar grianspotaí ar na
smáil seo. Tá baint acu le maighnéadas na Gréine, agus iad ag dul i bhflúirse
agus i ngainne arís, de réir tréimhse aon bhliain déag.

Tá an Ghrian comhdhéanta as hidrigin (timpeall ar 74 % dá mais), héiliam
(timpeall 24 %), agus iarsmaí beaga de dhúile níos troime. Baineann an Ghrian
leis an aicme speictreach G2V. Ciallaíonn an litir G go bhfuil teocht a dromchla
timpeall 5,500 K (nó timpeall 5,200 céim Celsius). Mar sin, tá dath bán inti go
bunúsach, cé go bhfágann réscaipeadh an tsolais san atmaisféar blas buí uirthi.
Is féidir a aithint ar línte speictreacha na Gréine go bhfuil miotail ann - idir
adaimh neodracha agus iain - ach níl línte na hidrigine róláidir, ós rud é go
bhfuil an chuid is mó den hidrigin ina plasma, ionas go dtáirgíonn sí speictream
leanúnach solais. Maidir leis an litir V, tugann sí le fios gur réalta de chuid
an phríomhsheichimh atá i gceist, cosúil leis an gcuid is mó de na réaltaí. Is é
is impleacht dó seo go dtáirgíonn an Ghrian a cuid fuinnimh trí núicléis
hidrigine a chomhleá go núicléis héiliam, agus go bhfuil sí i gcothromaíocht
hidreastatach, is é sin, nach bhfuil sí ag fás ná ag crapadh. Tá níos mó ná 100
milliún réalta d'aicme G2 ar fud Bhealach na Bó Finne, ach san am céanna, is
féidir a rá go bhfuil an Ghrian níos gile ná 85 % de réaltaí ár réaltra, nó is
abhacréaltaí dearga an chuid is mó acu.

Tá an Ghrian ag timpeallú lárphointe Bhealach na Bó Finne, faoi 25,000 - 28,000
solasbhliain de, agus críochnaíonn sí imrothlú amháin in aghaidh 225 - 250
milliún bliain. Ar an bhfithis seo, tá an Ghrian ag cur 217 gciliméadar di in
aghaidh uair an chloig, is é sin, aonad réalteolaíoch in aghaidh ocht lá, agus
solasbhliain amháin gach míle ceithre chéad bliain.

Is é solas na Gréine an fhoinse fuinnimh is mó in aice le dromchla an Domhain.
Is é tairiseach na Gréine an oiread cumhachta a chaitheann an Ghrian ar an achar
atá nochta dá solas. Ar dhromchla an Domhain, is ionann tairiseach na Gréine
agus thart ar 1,370 vata in aghaidh gach méadar cearnach. Is gá cuimhne a
choinneáil air, áfach, go mbaineann atmaisféar an Domhain cuid den chumhacht den
tsolas, agus mar sin, tá an luach praiticiúil níos gaire do mhíle vata in
aghaidh an mhéadair chearnaigh. Cibé scéal é, tá go leor próiseas idir nádúrtha
agus theicneolaíoch ann le leas a bhaint as an bhflúirse fuinnimh seo. Téann na
plandaí i dtuilleamaí na fótaisintéise le cumhacht an tsolais ghréine a cheapadh
agus a iompú ina foirm cheimiceach (ocsaigin agus comhdhúile dí-ocsaídithe
carbóin). Is féidir leis an duine, arís, cealla gréine agus gléasra
grianchumhachta a úsáid le teas nó leictreachas a bhaint as solas na Gréine.
Maidir leis an bhfuinneamh a fhaightear as an bpeitreal nó as na breoslaí
iontaisithe eile, níl ann go bunúsach ach an chumhacht chéanna a d'iompaigh na
plandaí, anallód, ina foirm cheimiceach tríd an bhfótaisintéis.

Réalta tríú glúine is ea í an Ghrian, agus creidtear gur tonn turrainge ó
ollnóva éigin a chuir an chéad tús léi mar réalta. Tá an grianchóras ar fad
cuíosach saibhir i ndúile troma, mar ór agus úráiniam. Creideann na saineolaithe
go gcruthaítear núicléis na ndúl trom i gcroílár na réaltaí móra a bhfuil i ndán
dóibh pléascadh ina n-ollnóvaí, agus gurb iad na hollnóvaí a scaipeann na dúile
seo ar fud an spáis.

Díol suime é an tionchar a imríonn solas na Gréine ar na neacha beo. An solas
ultraivialaite, mar shampla, maraíonn sé miocrorgánaigh mar a bheadh
frithsheipteán ann, agus mar sin, is féidir úsáid a bhaint as leis na baictéir a
bhaint de na huirlisí saotharlainne. Tá an solas ultraivialaite in ann, fosta,
griandó a fhágáil ar an duine agus, fiú, luas a chur le forbairt na hailse
craicinn. Ón taobh eile de, cuidíonn sé le táirgíocht an vitimín D san orgánach
daonna. Baineann atmaisféar an Domhain go mór mór den tsolas ultravialaite, rud
a chiallaíonn go bhfuil an cineál seo radaíochta i bhfad níos láidre in aice an
mheánchiorcail, agus na daoine níos duibhe ina gcraiceann, mar chosaint ar
sholas na gréine.

Tá an Ghrian an-ghníomhach ó thaobh an mhaighnéadais de. Tá réimse maighnéadach
na Gréine an-láidir, an-athraitheach, agus é ag déanamh iomlaoide ar an dá phol
uair amháin in aghaidh gach aon bhliain déag. Torthaí do ghníomhaíocht
mhaighnéadach na Gréine is ea iad na grianspotaí, an ghrianghaoth, na
bladhmanna, agus na saighneáin - is é sin, na soilse ar a dtugtar aurora
borealis nó an chaor aduaidh. Cuireann stoirmeacha maighnéadacha na Gréine
isteach ar an gcumarsáid raidió freisin. Creidtear go raibh an-pháirt ag
gníomhaíocht na Gréine i gcruthú agus i bhforbairt an Ghrianchórais, agus inniu
féin, imríonn an Ghrian an-tionchar ar an gcuid is faide amuigh d'atmaisféar an
Domhain.

Cé gurb í an Ghrian an réalta is cóngaraí don Domhan, agus dianstaidéar déanta
ag na saineolaithe uirthi leis na céadta bliain anuas, is iomaí ceist ina taobh
nár freagraíodh go fóill. Mar shampla, cén fáth a bhfuil atmaisféar eachtrach na
Gréine i bhfad níos teo ná a dromchla infheicthe (an fótaisféar)? Ar na cúrsaí
is mó a gcuireann na saineolaithe spéis iontu inniu, tá tréimhse thráthrialta na
ngrianspotaí, cruthú agus tréithe fisiceacha na mbladhmanna gréine agus na
starraiceachtaí, an t-idirghníomhú maighnéadach idir an crómaisféar agus coróin
na Gréine, agus bunús is cruthú na grianghaoithe.

Meánfhad ón Domhan: 149.6 x 106 ciliméadar (aon Aonad Réalteolaíoch amháin, de
réir an tsainmhínithe)

Meánfhad ó lárphointe Bhealach na Bó Finne: timpeall ar 2.5×1017 ciliméadar, nó
26,000-28,000 solasbhliain

Tréimhse imrothlaithe timpeall ar lárphointe Bhealach na Bó Finne: 2.25-2.50×108
bliain

Meán-trastomhas: 1.392×106 ciliméadar, nó trastomhas an Domhain méadaithe faoi
109

Achar an dromchla: 6.09×1012 ciliméadar cearnach, nó achar an Domhain méadaithe
faoi 11,900

Toirt: 1.41×1018 ciliméadar ciúbach, nó toirt an Domhain méadaithe faoi
1,300,000

Imtharraingt ar dhroim na Gréine: 273.95 m/s2, nó 27.9 g (tabhair faoi deara gur
mar luasghéarú a thugtar an imtharraingt in iúl)

Treoluas éalaithe ar dhroim na Gréine: 617.54 km/s (treoluas éalaithe an Domhain
méadaithe faoi 55

Níl an oiread sin maise sa Ghrian is go bpléascfadh sí ina hollnóva. Ina áit
sin, iompóidh sí ina fathachréalta dhearg, agus na sraitheanna is faide amuigh á
síneadh amach, de réir mar atá an hidrigin ag rith gann agus croílár na réalta
ag crapadh isteach chuige féin. Tosóidh núicléis an héiliam á gcomhleá le chéile
nuair a shroichfidh an teocht sa chroílár 3 x 108 K. Creidtear go
bhfairsingeofar dromchla na Gréine chomh fada amach is go dtiocfaidh sé a fhad
is atá fithis an Domhain inniu. San am céanna, is dócha go mbeidh an oiread sin
maise (agus imtharraingthe) caillte ag an nGrian faoi seo is go mbeidh an Domhan
á fithisiú níos faide amuigh. Mar sin, is féidir nach slogfaidh an Ghrian an
Domhan, i ndiaidh an iomláin, ach is follasach nach mbeidh an Domhan ináitrithe,
nó imeoidh uisce na bhfarraigí agus an t-atmaisféar féin ina ngal soip.

Réalta mheánmhéide is ea í an Ghrian, ach tá thart ar 99 % de mhais iomlán an
Ghrianchórais comhchruinnithe inti. Tá an Ghrian an-chóngarach don sféar foirfe
ina cosúlacht agus ina déanamh, nó níl sí ach timpeall ar naoi milliúnú cuid ar
oblátacht. Is é is ciall dó sin nach bhfuil ach difríocht deich gciliméadar idir
a trastomhas polach agus a trastomhas meánchiorclach. Tá an Ghrian ag casadh
thart ar a hais, ach níl gach cuid den réalta ag casadh ar aon luas le chéile,
nó críochnaíonn na réigiúin pholacha aon rothlú amháin in aghaidh an chúig lá
déag is fiche, nuair nach bhfuil tréimhse rothlaithe an mheánchiorcail ach cúig
lá fichead. Cruthaíonn an rothlú seo fórsa áirithe lártheifeach, ach tá
imtharraingt na Gréine i bhfad níos mó. Níl mórán tábhachta leis na fórsaí
taoidmheara sa Ghrian ach an oiread, cé go bhfuil an Ghrian féin ag imrothlú
mheáchanlár an Ghrianchórais. Tá an meáchanlár sin suite taobh istigh den
Ghrian, ach tá sé an-chóngarach dá dromchla. Is í mais Iúpatair is mó a
tharraingíonn an lárphointe sin i leataobh ó lárphointe na Gréine féin.

Ní féidir a rá go neamhdhébhríoch cá bhfuil dromchla na Gréine. Tá dlús an gháis
ag dul i laghad go heaspónantúil de réir mar atáthar ag dul amach as croílár na
Gréine. Mar sin féin, is féidir a lán a rá faoi struchtúr inmheánach na Gréine.
Is gnách a cheapadh gurb é ga na Gréine an fad óna lárphointe go himeall an
fhótaisféir. Is é an fótaisféar an dromchla mar a fheictear dúinn féin é. Taobh
istigh den fhótaisféar, níl an gás trédhearcach, agus taobh amuigh de, tá. Tá an
chuid is mó de mhais na Gréine taobh istigh de seacht ndeichiú cuid dá ga.

Ní féidir staidéar a dhéanamh ar chroílár na Gréine go díreach, nó ní ligeann an
Ghrian aon chineál radaíocht leictreamhaighnéadach tríthi. Tá na saineolaithe
ábalta, áfach, a gcuid conclúidí a bhaint as an dóigh a mbíonn brúthonnta ón
taobh istigh ag croitheadh an taobh amuigh den Ghrian. Tugtar
heiliseismeolaíocht ar an gcineál seo taighde, ó tá sé cosúil leis an dóigh a
mbaineann na seismeolaithe tátal agus tuiscint as na fuaimthonnta a bhíonn ag
dul tríd an Domhan le linn na dtalamhchreathanna.

Creidtear go síneann an croíleacan aon chúigiú cuid de gha na Gréine amach ón
lárphointe. Tá an damhna istigh ansin 150 oiread níos dlúithe ná an t-uisce,
agus é 13,600,000 céim Celsius ar teocht. Mar sin, tá sé i bhfad Éireann níos
teo ná dromchla infheicthe na Gréine, nach bhfuil ach timpeall ar cúig mhíle go
leith céim Celsius ar teocht. Istigh ansin, tá an fuinneamh á tháirgiú ag an
gcineál comhleá núicléach ar a dtugtar "slabhra prótón-prótón". Is é an rud a
thiteann amach ansin, go bunúsach, ná go gcomhleáitear dhá phrótón go deoitéarón
amháin, is é sin, núicléas hidrigine troime, ina bhfuil prótón amháin agus
neodrón amháin. Mar sin, iompaítear ceann de na prótóin ina neodrón, agus sa
teagmháil seo, cruthaítear posatrón amháin (le fáil réidh le lucht leictreach
deimhneach an phrótóin a iompaítear ina neodrón) agus neoidríonó amháin mar
sheachthorthaí. Na deoitéaróin a dhéantar ar an dóigh seo, déanann siad comhleá
le prótón amháin, agus ansin, cruthaítear núicléas héiliam. Ní gnáth-héiliam atá
ann go fóill, áfach, ach núicléas de chuid an iseatóip is éadroime den héiliam,
ós rud é nach bhfuil ach aon neodrón amháin ann agus é greamaithe de dhá
phrótón. Is é an chéim dheireanach den imoibriú seo go gcomhleáitear dhá
núicléas den héiliam éadrom seo, ionas go bhfaightear núicléas de chuid an
ghnáth-héiliam - dhá neodrón agus dhá phrótón - agus an dá phrótón eile á
scaoileadh saor arís.

Na fótóin ardfhuinnimh, is é sin, na X-ghathanna agus na gáma-ghathanna, bíonn
siad an-mhall ag teacht as croílár na Gréine go dtí an fótaisféar, agus an
oiread corthaí a chuirtear ina mbealach. Níl na saineolaithe féin ar aon fhocal
cé chomh sciobtha a thagann na fótóin seo a fhad leis an dromchla, ach bíonn na
meastacháin ag guagaíl idir 50 milliún bliain agus 17 míle bliain. Nuair a
thiocfaidh na fótóin tríd an gciseal comhiompair, is féidir leo an réalta a
thréigean i bhfoirm an tsolais infheicthe. Na gáma-ghathanna a chruthaítear i
gcroílár na Gréine, meiltear go solaschandaim iad le linn iad a bheith ag
déanamh a mbealaigh tríd an réalta. Na neoidríonónna a chruthaítear, áfach, ní
bhíonn mórán idirghníomhaíochta ar siúl idir iad agus an damhna, agus mar sin,
éalaíonn siad as an nGrian sciobtha go leor.

Tá speictream an dúchoirp ag an nGrian, a bheag nó a mhór - is é sin, speictream
leanúnach, agus í ag astú solais ag gach tonnfhad, ionas go bhfuil gach dath le
fáil i solas na Gréine. Air seo a aithnítear go bhfuil an fótaisféar timpeall sé
mhíle ceilvin ar teocht. Tá línte dorcha ionsúcháin fágtha ar an speictream ag
na dúile in atmaisféar na Gréine - "línte Fraunhofer", mar a thugtar orthu, as
an eolaí ba túisce a chuir sonrú iontu.

Is é is cúis leis na línte seo ná gur dual do gach dúil cheimiceach gan solas a
astú ná a ionsú ach ag minicíochtaí nó tonnfhaid áirithe. Mar sin, is féidir na
dúile atá ar fáil in atmaisféar na Gréine a aithint ar na línte seo. Sa bhliain
1868, thug Norman Lockyer faoi deara go raibh línte ansin nach raibh ag
freagairt d'aon dúil aithnidiúil. Is é an tátal a bhain sé as an mbreathnú seo
ná go raibh dúil nua i gceist, agus bhaist sé "héiliam" ar an dúil seo, ós é
helios an focal Gréigise a chiallaíonn "grian". Cúig bliana fichead ina dhiaidh
sin, d'aonraigh na saineolaithe an héiliam ar an Domhan.

Na codanna den Ghrian atá suite os cionn an fhótaisféir, is gnách a rá gurb iad
atmaisféar na Gréine iad. Is féidir taighde a dhéanamh orthu le teileascóip nó
le gléasanna cianradhairc atá ag obair i raon ar bith den speictream
leictreamaighnéadach, ó na radathonnta go dtí an solas infheicthe agus ón solas
infheicthe go dtí na gáma-ghathanna. Is féidir cúig limistéar éagsúla a aithint
in atmaisféar na Gréine, mar atá, íosmhéid na teochta, an crómaisféar, an
réigiún trasdultach, an choróin, agus an héilisféar. Síneann an héilisféar amach
thar fhithis Phlútóin a fhad leis an héileastad, áit a bhfuil an meán
idir-réaltach agus an héilisféar ag bualadh faoina chéile. Tá an crómaisféar, an
réigiún trasdultach, agus an choróin i bhfad níos teo ná an fótaisféar, agus níl
a fhios ag na réalteolaithe féin cén fáth.

Os cionn an chrómaisféir atá an réigiún trasdultach, ina bhfuil an teocht ag
éirí go sciobtha ón gcéad míle ceilvin go dtí an milliún ceilvin sa choróin. Is
ar éigin is féidir a rá go mbeadh an réigiún trasdultach suite in airde áirithe
ón gcrómaisféar; is fearr a rá gur cineál luan é lastuas de na spícíní agus na
filiméid a aithnítear sa chrómaisféar. Le taighde a dhéanamh ar an réigiún
trasdultach, ní mór gléasra a chur sa spás atá in ann an chuid is lú tonnfhad
den radaíocht ultravialaite a aithint.

Is í coróin na Gréine an chuid is faide amuigh d'atmaisféar na Gréine, agus í i
bhfad níos toirtiúla ná an Ghrian féin. Ní féidir teorainn shoiléir a shocrú
idir an choróin agus an ghrianghaoth a shroicheann gach cearn den ghrianchóras
féin. Tá teocht na corónach an-ard, roinnt milliún ceilvin. Cé nach bhfuil an
teocht ard seo mínithe go sásúil go fóill, dealraíonn sé gur cuid den mhíniú í
an idirghníomhaíocht idir réimsí maighnéadacha éagsúla - an t-athnascadh
maighnéadach, mar a thugtar air.

Tá tionchar ag na grianspotaí ar "aimsir" an spáis, cosúil leis na stoirmeacha
maighnéadacha agus an radaíocht, agus creidtear go bhfuil baint nach beag acu le
haimsir ár nDomhain féin. Bíonn sé níos fuaire ná is gnách ar an Domhan le linn
laige na ngrianspotaí, agus má bhíonn an grianchiogal ag teacht i gcrann go
mall, beidh sé níos teo thall anseo. Sa seachtú haois déag, d'imigh na
grianspotaí go hiomlán, beagnach, ar feadh i bhfad ("Íosmhéid Maunder"), agus
buaileadh an Eoraip le fuacht fada ar a dtugtar "an Oighearaois Bheag".



https://ga.wikipedia.org/wiki/An_Araibis

Teanga Sheimíteach í an Araibis, rud a fhágann go bhfuil an dúrud gaolta aici i
measc teangacha ársa tábhachtacha an Mheán Oirthir. Is iad na teangacha
Seimíteacha ná:

- an Acáidis. Tá an Acáidis ar ceann de na teangacha is sine a bhfuil eolas
againn orthu. Sa Mheasapótaim - in Iaráic an lae inniu - a labhraítí í, ach
níorbh í féin an teanga is sine a bhí á saothrú ansin. Is amhlaidh gur tháinig
sí i leaba na Súiméirise, an tseanteanga Mheasapótamach nach raibh aon teanga
eile gaolmhar léi, go bhfios dúinn. B'í aibítir na litreach dingchruthach -
"cuneiform" mar a thugann lucht labhartha an Bhéarla uirthi - a d'úsáidtí leis
na teangacha seo, eadar Acáidis agus Shuiméiris, a bhreacadh síos - nó a
ghreanadh síos, le bheith beacht.

Tá muid níos eolaí ar chinniúint na dteangacha Séimíteacha Iar-Thuaisceartacha,
mar atá, an Aramais agus an Eabhrais thar aon cheann eile. Dealraíonn sé go
dtéann na teangacha seo siar go dtí an Amóirítis, teanga nach bhfuil mórán
fágtha di thar na hainmneacha pearsanta i gcartlanna Acáideacha. Bhí an Aramais
an-difriúil leis an Eabhrais cheana nuair a breacadh an dá theanga síos an chéad
uair riamh, ach tá aon dlúthghaol amháin, ar a laghad, ag an Eabhrais - an
Fhéinícis. Cuid de na canúintí Féiníceacha, tá siad cosúil leis an Eabhrais agus
nach féidir a rá cé acu den dá theanga seo atá i gceist dáiríribh.

Ó thaobh an chultúir de, is í an Eabhrais an ceann is tábhachtaí de na teangacha
seo. Baineann Eabhrais an Bhíobla leis na blianta 1200-200 roimh bhreith
Chríost, ach tá an teanga bheo ar fáil ina lán cáipéisí ó na blianta ina dhiaidh
sin freisin - go háirithe sa Talmúd. Bailiúchán de litríocht saíochta,
fealsúnachta agus teagaisc is ea é an Talmud. Chuaigh an Eabhrais in éag mar
theanga labhartha faoin am a rugadh Críost, agus an Aramais á leitheadú mar a
bheadh loscadh sléibhe ann. Ar ndóighe, níor éirigh lucht léinn an Ghiúdachais
riamh as a seanteanga a shaothrú sna scríbhinní; agus san fhichiú haois thosaigh
na Siónaigh ag labhairt Eabhrais lena gclann leis an teanga a athbheochan mar
ghnáthurlabhra phobail.

Maidir le teangacha Seimíteacha an Iar-Dheiscirt, mar a thugtar orthu go
traidisiúnta, is iad an Araibis Thuaidh, an Araibis Theas, agus an Amáiris iad.
Is gá a chuimhneamh gurb ionann an "Araibis" mar a thuigimid inniu é agus an
Araibis Thuaidh. Teanga is ea í an Araibis Theas nach bhfuil róchosúil leis an
Araibis Thuaidh ná intuigthe ag cainteoirí na teanga eile. D'fhág an teanga seo
a lorg ar an gcineál Araibis Thuaidh a labhraítear san Ómáin agus san Éiméin.
Thairis sin, ámh, maireann canúintí de chuid na hAraibise Theas in áiteanna
iargúlta go fóill, ar nós Oileán Soqotra. Ní gnách na canúintí seo a chur ar
pár, áfach. Deacair is uile mar atá an teanga acu, is í an Araibis Thuaidh a
bhíonn á saothrú ag lucht a labhartha, an chuid acu a bhfuil scríobh nó léamh
aon teanga acu.

Nuair a chuaigh daoine de lucht labhartha na hAraibise Theas a chónaí san Aetóip
fadó, chuir siad tús le forbairt na Sean-Amairise (ná tóg in ainriocht na
hAramaise í, ní hionann an dá theanga!) nó an teanga Ge'ez, a úsáidtear i gcónaí
mar theanga naofa in Eaglais na nOrtadocsach Cóipteach san Aetóip. Thairis sin,
saothraítear an Nua-Amairis mar theanga scríofa inniu, in éineacht le cúpla
canúint nó teanga eile a d'eascair ón tsean-Amairis fosta. Is í an Tigrinis an
ceann is tábhachtaí acu seo, nó is í teanga oifigiúil na hÉaraitré í.

Cuid de na saineolaithe, áfach, - an scoláire Iosraelach Roibeard Hetzron thar
aon duine eile - tá siad inbharúla nach bhfuil ag an Araibis Thuaidh ach lúb
bheag ghaoil leis an Araibis Theas agus na teangacha Amaracha san Aetóip.
Síleann an scoil seo go bhfuil an Araibis sa ghrúpa céanna leis an Eabhrais agus
an Aramais.

Mar shampla, cuid mhór den Aramais atá ar caomhnú, is Aramais le scríbhneoirí
Giúdacha í a bhí go mór faoi thionchar na hEabhraise. Ansin, is í an bharúil atá
ag na scoláirí taobh amuigh den domhan Ioslamach go bhfuil Araibis an Chórain
breac le hiasachtaí Aramaise, toisc go bhfuil baint ag an gCóran féin le
traidisiún na gCríostaithe is na nGiúdach. B'í an Aramais francbhéarla (lingua
franca) an traidisiúin seo sa Mheán-Oirthear, agus na téarmaí ab fhearr le fáil
inti chun cur síos a thabhairt ar na coincheapa reiligiúnach. (Is gá a
phointeáil amach nach bhfuil na scoláirí Ioslamacha róshásta leis an teoiric
seo, nó níl sé ag teacht go rómhaith leis an ráiteas sa Chóran a deir gur Córan
Araibise a rinne Muid [=Dia] de, i gcruth is go dtuigfeadh sibh é.)

Cibé faoin ngaol atá ag an Araibis leis na teangacha Seimíteacha eile, tá muid
sách eolach ar an Araibis féin. Rinneadh an chéad trácht ar na hArabaigh riamh
in annalacha na hAisíre ocht gcéad go leith de bhlianta roimh bhreith Chríost.
Rinne an Rí Salmanassar a Trí tagairt don chath a chuir sé ar ghinearál arbh
ainm dó Gindibu, agus é ina thaoiseach ar an treibh úd Arbi. Is féidir, áfach,
nach raibh de chiall leis an fhocal áirithe seo ar dtús ach "fánaí", duine den
lucht fáin a bhí ag dul thart timpeall ar fud Leithinis na hAraibe. Fánaithe ab
ea iad na hArabaigh ceart go leor, go dtí gur cumadh cineál nua diallaite a
chuir ar a gcumas marcaíocht cheart a dhéanamh, in áit na seansrathrach nach
dtiocfadh ach earraí a luchtú uirthi. Chuir an diallait an-luas leis an
bhfánaíocht, i gcruth is gur tháinig treibheacha éagsúla le chéile, rud a
chuidigh leo focail is foirmeacha a ghlacadh isteach ó chanúintí eile agus
cineál caighdeán nó comh-chanúint a chruthú ina measc féin. Deirtear gur
beidiúnaíodh cultúr agus teanga na nArabach, agus as an mbeidiúnú seo a
fáisceadh an Araibis mar theanga chlasaiceach nó réamhchlasaiceach.

Caithfidh muid cuimhne a choinneáil air nár rugadh an duine go fóill a
chleachtfadh caighdeán clasaiceach na hAraibise ina ghnáthchaint. Is é sin, tá
an staid ar a dtugtar débhéascna i bhfeidhm ar fud dhomhan na hAraibise. Is é is
brí le débheascna ná go bhfuil réimsí áirithe an tsaoil chultúrtha - an
litríocht, cuir i gcás - ag baint úsáide as leagan ard na teanga, agus an
gnáthshaol ag roghnú an leagain ísil. Ní hionann seo agus an ghnáth-dhifríocht
idir teanga na ndaoine galánta agus teanga na cosmhuintire. Nuair atá an
débheascna i gceist, ní rithfeadh leis na daoine uaisle féin an leagan ard a
úsáid ina ngnáth-chumarsáid laethúil. Thairis sin, tá an leagan ard chomh
difriúil leis an ngnáthchaint agus nach dtiocfadh le haon duine é a labhairt go
spontáineach. Is amhlaidh gur socraíodh caighdeán na hAraibise sa séú agus sa
seachtú haois - roimh chaighdeánú na sean-Ghaeilge féin. Mar sin, ní aibhéil a
rá gur dhá theanga an-éagsúla iad an Araibis chaighdeánta agus gach ceann de na
canúintí labhartha.

Ba nós leis na Giúdaigh riamh a n-aibítir féin a chur i bhfeidhm ar gach teanga
dá labhróidís - mar seo a cruthaíodh an Ghiúdais, an cineál Meán-Ghearmáinise a
chleachtaíodh Giúdaigh Oirthear na hEorpa roimh uileloscadh Hitler. D'imir siad
an cleas céanna ar an Araibis. Tá an chuid is mó de na téacsanna Giúdacha
Araibise sách cóngarach don chaighdeán Chlasaiceach. Dealraíonn sé, ar a laghad,
nár thug na scríbhneoirí Giúdacha aon iarracht riamh ar eilimintí gnáthchainte a
ligean isteach sa teanga scríofa d'aon ogham. San am chéanna, tá cuid mhór
Eabhraise, idir fhocail agus abairtí iomlána measctha tríd an Araibis a
scríobhadh siad.

Roinntear canúintí na hAraibise ina gcúig phríomhghrúpa: canúintí na Leathinise
Arabaí; canúintí na Measapotaime (na hIaráice); canúintí na Siria stairiúla, .i.
an chuid is mó den tSiria, den Liobáin, den Iordán agus de Phalaistín an lae
inniu; canúintí na hÉigipte; agus na canúintí a labhraítear i dtíortha
Thuaisceart na hAifrice siar ón Éigipt - al-Maghreb a bheir lucht na hAraibise
ar na tíortha seo. Bíonn difríochtaí sóisialta agus áitiúla le cluineadh
laistigh de na canúintí réigiúnacha, agus go hiondúil bíonn stádas sóisialta
níos airde ag baint le canúintí na gcathrach ná mar a bhíonn le canúintí na
tuaithe. Thar aon rud eile, bíonn canúintí na mBeidiúnach (fánaithe na bhfásach)
sách difriúil leis an gcineál Araibise a chluinfeá ó mhuintir na gcathrach sna
bólaí céanna (na canúintí cónaitheacha nó na sedentary dialects mar a deir an
Béarlóir). Go háirithe, bíonn na canúintí Beidiúnacha níos seanársa, agus iad ag
caomhnú tréithre a chuaigh in éag i gcaint na gcathrach. Tá teacht ar chathracha
i ndomhan na hAraibise fosta ina bhfuil canúint Bheidiúnach á labhairt, ach
bíonn míniú stairiúil ann ar a leithéid seo. Am éigin fadó tháinig sluaite móra
ón tuath - nó ón bhfásach - timpeall na háite le cur fúthu ansin, i gcruth is go
bhfuair a gcuid cainte lámh in uachtar ar Araibis thraidisiúnta an bhaile mhóir.
Cleachtaíonn na Beidiúnaigh filíocht bhéil na sean-Arabach i gcónaí, rud a
chuidigh leo an blas ársa a choinneáil beo ar a dteanga.

Nuair a d'fhorghabh na Normannaigh Málta, chuaigh an Araibis Chlasaiceach i léig
san oileán, agus na Muslamaigh a bhí ina gcónaí ansin, murar maraíodh iad,
cuireadh d'fhiachaibh orthu iompú chun Críostaíochta. Ós rud é gurbh ionann an
Araibis Chlasaiceach agus Araibis an Chórain, ní fhéadfá í a shaothrú mar
theanga chultúrtha a thuilleadh, agus tú ag iarraidh gothaí an dea-Chríostaí a
chur ort féin. Déanta na fírinne, is iomaí Máltach nach n-admhaíonn sa lá atá
inniu ann gur canúint Araibise atá á labhairt aige: is fearr leis a áitiú air
féin gur sean-Fhéinícis - teanga Sheimíteach atá níos cosúla leis an Eabhrais ná
an Araibis, mar a chonaic muid thuas - a bhí ag a shinsir ar tús, agus nach
raibh ag an Araibis ach tionchar láidir ar an teanga seo. Ní ghéilleann lucht na
teangeolaíochta don chineál seo cainte, áfach. Is léir go raibh Féinícis ag
muintir an oileáin ó thús, agus gur chuidigh an teanga ghaolmhar seo leo a gcuid
féin a dhéanamh den Araibis nuair a tháinig orthu - ach sin a raibh ann.

Ní raibh sa Mháltais go ceann i bhfad ach canúint labhartha, agus í á forbairt
ina treo féin beag beann ar dhomhan mór na hAraibise. Fuair sí na mílte focal ar
iasacht ón Iodáilis, agus nuair a tháinig na Sasanaigh i seilbh an oileáin,
thosaigh na focail Bhéarla ag sileadh isteach.

Canúint chónaitheach ón tSír í Araibis Khormakiti go bunúsach. Ar a laghad, sin
iad an cineál canúintí is cosúla léi. Inniu, áfach, tá sí breac le hiasachtaí
Gréigise, agus is ar éigean a bheifeá ag súil lena mhalairt. Nó is teanga í nach
mbreactar síos de ghnáth. Má scríobhtar an-chorruair í, is dócha gurb iad na
litreacha Gréigise a chuirtear i bhfeidhm uirthi, nó is í an Ghréigis a
úsáideann muintir Khormakiti mar theanga liteartha shibhialta.

Maidir le litríocht na hAraibise, is léir go gcaithfear an litríocht
Chlasaiceach a aithint thar an litríocht nua-aoiseach. Is é an Córan an téacs is
sine, ar ndóigh, siúd is gur chuir lucht na gramadóireachta díolamaí
seanlitríochta agus filíochta de chuid an phobail i dtoll le chéile mar phatrún
stíle agus mar ábhar staidéir. Bhain an fhilíocht seo le béaloideas na
Sean-Arabach ón tréimhse réamh-Ioslamach, ach is iomaí athrú agus beart
cinsireachta a chuir lucht tiomsaithe na mbailiúchán seo i bhfeidhm ar an
bhfilíocht le smál na Págántachta (nó an "Aineolais", al-jahiliyya, mar a deir
an Araibis) a ghlanadh díobh.

Is é an qasida an ghné liteartha is tábhachtaí i bhfilíocht réamh-Ioslamach na
nArabach. Tá an rím chéanna ag dul ó thús go deireadh an dáin, nó ní bhíonn
ceathrúna i ndánta traidisiúnta Araibise. Bíonn na véarsaí féin sách fada. Is é
an nasib is tús don qasida: cuimhní cinn ar iar-ghrá geal an fhile atá ann. Ina
dhiaidh sin tugtar cur síos ar an turas agus ar an gcamall a iompraíonn an file
ar shiúl óna ghrá geal, go dtí go mbaintear amach an tríú cuid den qasida:
ansin, cuireann an file síos ar an bhfíorchuspóir atá leis an dán. B'fhéidir go
bhfuil an file ag déanamh leithscéil, ag moladh a urraí nó ag saighdeadh a
mhuintire chun cogaidh; ach is é an rud is aistí le léitheoir an lae inniu go
gcaithfidh an chéad dá chuid - an chuid anghrách agus an cur síos ar an turas
camaill - a bheith ann beag beann ar cad é is ábhar don chuid dheireanach. Ar
ndóighe, bhí na filí ab fhearr in ann mórshaothair ealaíne iontu féin a dhéanamh
de na codanna coinbhinsiúnta seo. Ón taoibh eile de, nuair a bhí na filí ag súil
le pá fhlúirseach airgid óna n-urraithe, ní bhacfaidís mórán leis an gcuid
anghrách ná leis an turas camaill, agus iad ag baint gach fad is gach fairsinge
as an tríú cuid, ag moladh fear íoctha an dáin.

Ba chuid d'oidhreacht fhileata na nArabach na dánta scigiúla freisin. Tháinig
an-bhorradh faoin gcineál sin filíochta i dtréimhse na Cailifeachta Umaigheadaí,
i ndeireadh na seachtú haoise agus sa chéad leath den ochtú haois. Faisiún mór a
bhí i gceist leis na dánta scigireachta sa tSír agus san Iaráic i réimeas Chlann
Umaighea, agus an file Críostaí Al Achtal chun tosaigh i gcogadh na bhfilí,
nuair a bhí na filí ag caitheamh anuas ar a chéile i ndán i ndiaidh dán. Leis an
bhfírinne a dhéanamh, dealraíonn sé nach raibh i gceist le cuid mhór den
bhriatharchath seo ach mireog fhaisiúnta. Bhí an-mheas ag Al Achtal ar fhilíocht
chuid mhaith de na filí Ioslamacha a raibh sé ag iomaíocht leofa ag cumadh
goineoga maslacha i bhfoirm fhileata.

Nuair a tháinig Clann Abbáis - nó na hAbásaidigh - i seilbh na cailifeachta, bhí
malairt cuma ar an bhfilíocht ghrá cheana. Bhí filíocht gháirsiúil á saothrú ag
filí áirithe, ach is léir nach raibh aon ghlacadh oscailte ag an saol mór lena
leithéid i sochaí an Ioslaim. B'í an fhilíocht homaighnéasach a tháinig chun
tosaigh i dtréimhse na nAbásaideach. B'iad coinbhinsiúin agus comhghnása na
filíochta Peirsí ba bhunsiocair leis seo; ach i mbreis ar an tionchar sin, dá
n-úsáidfeá fíorainm mná i ndán anghrách, is féidir go sílfeadh athair cailín
éigin ar comhainm le cailín an dáin, - go sílfeadh sé gur ag maslú a iníne-sean
nó ag cur mígheanmnaíocht ina leith-se a bheifeá. Mar sin, bhí sé ní ba
sábháilte cloí leis an ngrá homaighnéasach mar ghnás liteartha, beag beann ar an
chineál craicinn ab fhearr leis an bhfile ina shaol phríobháideach féin.
Dealraíonn sé, áfach, go raibh Abú Nubhás, máistir an chineál seo filíochta, -
go raibh sé féin ina fhéileacán dháiríre.

Fán am seo, i dtús na naoú haoise, a thosaigh na náisiúin neamh-Arabacha sa
Chailifeacht ag éileamh a gcirt i saol an chultúir. "Siúbachas" nó shu'ubiyya a
thugtar ar an ngluaiseacht seo, agus b'iad na Peirsigh a bhí chun tosaigh i
measc lucht an tSiúbachais, mar ba dual dóibh. Sean-náisiún ardchultúrtha is ea
iad na Peirsigh, ar ndóighe, agus siúd is go raibh siad ina ngéillsinigh ag na
hArabaigh Mhuslamacha anois, níorbh ionann é is a rá gur lig siad a seanchultúr
(ná a dteanga, nach bhfuil gaol ar bith aici leis an Araibis) i ndearmad i
ndiaidh dóibh iompú i leith an Ioslaim. B'é Abú Nubhás, a ndearna muid trácht
air cheana féin, an file ba mhó a d'eascair as ithir an tSiúbachais. Chuir a
chuid scigaithrise deireadh leis an mBeidiúnachas i bhfilíocht na hAraibise. Bhí
samhlaoidí nua ag déanamh a mbealaigh isteach - samhlaoidí a bheadh bunaithe ar
shaol shofaisticiúil na gcathrach ina raibh cónaí ar shliocht na
bhforghabhálaithe Arabacha anois. Ar ndóighe, ó b'as an bPeirs a tháinig an só
sofaisticiúil i saol an Ioslaim, ba léir go raibh tionchar na Peirsise ar an
bhfilíocht agus ar an stíl Arabach ag teacht in éineacht le hathrú an chultúir
ábhartha.

An stíl a tháinig ar an saol anois, is féidir í a chur i gcomparáid leis an
mBarócachas - badi´ an téarma Araibise. Filíocht ardealaíonta is ea í an
fhilíocht badi´, agus í ag éirí cineál féintagarthach go géar gasta, ag cur níos
mó béime ar an maisiúlacht agus ar na tagairtí liteartha: chaithfeadh gach aon
fhile a léiriú go raibh sé eolach ar an traidisiún agus ar shaothar na bhfilí a
tháinig roimhe féin. Bhí na filí á dtuirsiú féin leis na mílte meafar,
pearsanuithe, paradacsaí agus cleasanna eile, agus na dánta ag éirí doléite ar
fad. D'fhéadfá a rá gur chuir an file gairmiúil ardléannta ruaigeadh ar an
éigeas tíre agus ar an bhfile pobail.

Baineann an fhilíocht badi´ leis an naoú haois. Bhodhraigh sí cluasa na
héisteoirí faoi dheoidh, agus d'fhill na filí nua ar an bhfilíocht "nádúrtha",
nuachlasaiceach i ndeireadh na haoise céanna. Mar sin féin, níor ligeadh an
fhilíocht badi´ i ndearmad go hiomlán. Tréimhse taighde, turgnaimh agus tástála
ab ea í tréimhse na ndánta badi´, tréimhse a mhúin go leor cleasanna úra do na
filí - ach iad a úsáid go spárálach cúramach.

Maidir le prós na hAraibise, ní raibh sé leath chomh forbartha leis an
bhfilíocht chlasaiceach. Díolamaí de scéilíní magaidh ó bhéal an phobail ab ea
iad na chéad leabhair phróis sa teanga, nó rudaí a dtugtar adab orthu: is é an
cineál leabhar atá ann ná bolg soláthair, nó lón léitheoireachta don dalta óg
atá ag tógáil léinn ar scoil. Is geall le téacsleabhair scoile iad na díolamaí
adab go minic. Is iomaí téacsleabhar focleolaíochta nach furasta a aithint thar
dhíolaim adab. B'as na díolamaí adab a d'fhás na ciclipéidí Araibise, sa deichiú
haois ach go h-áithrid.

Faoin mbliain 1000 a tháinig an maqama i gcrann, agus b'as an bPeirs a fuarthas
an chéad spreagadh chun an chineál seo scríbhneoireachta a chleachtadh, ní nach
ionadh. Scéal magúil is ea é maqama agus é suite i saol na mbocht is na nocht sa
chathair, nó i saol na n-oilithreach amuigh sna tíortha cúil. Bíonn na scéalta
seo ag cur síos ar chleasanna na ndoilfeoirí agus ar reitric na reacairí i bpanc
aonaigh, agus iad ag cur dallamullóg ar dhaoine macánta beag beann ar an dlí.

De réir mar a chuaigh an cultúr Arabach féin i léig, nó in abar ar a laghad,
chaill an litríocht a seansracadh chomh maith. Níor tháinig fuinneamh úr inti
roimh athbheochan na naoú haoise déag - al nahda.

Is é Ailí Ahmad Sa'íd - "Adonis" - an file is mó le rá dá bhfuil ag cumadh dánta
as Araibis inniu. Tarraingíonn sé ar thobar an tSúfachais, nó misteachas agus
rúndiamhróireach reiligiúnda an Ioslaim, ach níl a leithéid róthipiciúil ag na
filí Araibise lenár linn. An náisiúnachas agus an Marxachas a bhíonn ag
saighdeadh an chuid is mó de na filí tábhachtacha Araibise, agus iad go mór faoi
thionchar na bhfilí Iartharacha.

Ar ndóighe, ní mór tagairt a dhéanamh do Naguib Mahfouz (Najíb Mahfúz) a bhain
amach Duais Nobel na Litríochta sa bhliain 1988. Rugadh an scríbhneoir bisiúil
seo sa bhliain 1911. Ar dtús, scríobh sé cúpla úrscéal stairiúil, ach ansin
chrom sé ar na scéalta móra a chumadh a thabhaigh a chlú dó: cur síos réadúil
coscarthach atá iontu ar shaol na mbocht i gCaireo. Sna seascaidí a chuaigh sé a
scríobh leabhair nua-aimseartha faoi chruachás phearsanta an duine aonair,
úrscéalta a raibh blas an nua-aoiseachais Iartharaigh go mór orthu.

Scríbhneoir tábhachtach eile ab ea é Emil Habibi a fuair bás sa bhliain 1996.
Palaistíneach a bhí ann a ghlac le saoránacht Iosrael, rud a d'fhág go rabh meas
an tréigtheora is an fhealltóra ag cuid mhór dá mhuintir féin air. Is cosúil go
raibh sé inbharúla gurbh fhearr do na Palaistínigh fanacht ar a dtír dhúchais,
agus d'iarr sé go scriofaí ar a thuama na focail "A d'fhan i Haifa". Cibé scéal
é, chaith Habibi fiche bliain ina Fheisire i bparlaimint Iosrael, knesset, agus
é ina bhall de Pháirtí Chumannach Iosrael, arbh é an t-aon pháirtí amháin a thug
ionadaíocht do na Palaistínigh a fágadh laistigh de theorainneacha Iosrael agus
a throid ar son a gcearta. Is é an t-úrscéal faoin "duarcán dea-dhóchasach" úd
Sa'íd Abú al Nahs ba mhó a thabhaigh clú agus cáil do Habibi. Úrscéal
greanntraigéideach faoi ghéarchéim Phalaistínigh Iosrael atá ann. The
Pess-Optimist a thug an t-aistritheoir Béarla ar an leabhar, - Na hEachtraí
Aisteacha Maidir le Ceal Sa'íd Abú al Nahs, An Duarcán Dea-dhóchasach an teideal
Araibise. Focal nuachumtha é "mutashá'il" an teidil araibise, meascán de
"mutashámil" le brí "duarcán" agus "mutafá'il" le brí "dea-dhóchasach";
ciallaíonn an réamhainm araibise Sa`íd "áthasach" agus Abú al-Nahs "athair an
mhí-áidh". Léiríonn an scéal cruachás an Phalaistínigh atá ina eachtrannach ina
thír féin tar éis bhunú stát Iosrael.



https://ga.wikipedia.org/wiki/Sp%C3%B3rt

Is éard a bhíonn i gceist le spórt ná imeacht le hiomaíocht fisiciúil ar bhonn
comórtais, siamsaíocht, aclaíocht nó féin-fhorbairt srl. Bíonn gníomhaíocht
fisicúil in éineacht le iomaíochta, féinspreagadh agus córas scórála i gceist.
Roinntear cineálacha spóirt de réir grúpaí: spóirt aonaracha, spóirt foirne,
spóirt le scil nó spóirt le neart, luas srl. Is iad na spóirt is bunúsaí ná na
comórtaisí nirt, luais, léimnigh, agus lúthchleasaíochta an duine. Chomh maith
le sin, bíonn rásaí con agus capall, seóléimrigh capall, rásaí snámha,
seoltóireacht, iomradh,cadhcáil, na healaíona míleata, marcaíocht mhaidhme,
rásaíocht mótair agus rothar go forleathan ar fud an domhain. Tugtar spórt orthu
seo ar fad, maraon le cluichí eile aonair, beirte agus foirne.

Ní fios cén uair a céad-imríodh spórt, ach tá fianaise ann go raibh na Sínigh ag
imirt cineál éigin spóirt timpeall 4000 RCh. Tá a fhios againn chomh maith go
raibh móréileamh ar ghleacaíocht san Éigipt. Is léir ó shéadchomharthaí go raibh
córas rialacha do na cluichí seo freisin.

I measc na gcruinnithe móra spóirt is eol dúinn ón stair, tá Cluichí Oilimpeacha
na Gréige agus rásaí Tailteann na hÉireann.

Tá tábhacht inniu go fóill le comórtaisí luais, léimní agus nirt, ach tá níos mó
béime ar chluichí foirne. Tá cluichí eile a imrítear ina mbíonn duine in aghaidh
duine, nó i bhfoirne, a bhfuil scil nó deiseacht láimhe i gceist, mar atá
dairteanna, leadóg, lámhach piléar agus saighead, caitheamh puc agus caitheamh
casúir, scátáil patrúin, tumadh agus liathróid láimhe. Tá foirm ar leith de
lúthchleasaíocht ann ina mbíonn an lúthchleasaí ag déanamh cleasa agus é ag
casadh ar mhaide.

Tá an-ráchairt ar fud an domhain, freisin, ar spóirt gheimhridh, ar nós scíáil
ailpíneach, scíáil tíre, scátáil, scátáil figiúir, lúg, agus gluaiseacht
chláir-sneachta.



https://ga.wikipedia.org/wiki/Antoine_Raifteara%C3%AD

File as Contae Mhaigh Eo ab ea é Antoine Raiftearaí (Raftery, Ó Reachtaire, Ó
Reachtúra, Ó Reachtubhra) (30 Márta 1779(?) - 25 Mí na Nollag, 1835). Bhí sé
dall ó bhí sé ina bhuachaill beag, agus shaothraíodh sé a chuid ag casadh ar an
bhfidil i dtithe móra i gContae na Gaillimhe.

Is é an breithiúnas a thugann Ciarán Ó Coigligh ar an scéal ina leabhar faoi
Raiftearaí ná gurb é an leagan Béarla den tsloinne Ó Reachtaire nó Ó Reachtubhra
a bhíodh ag an bhfear féin agus ag lucht a chomhaimsire. Mar sin, roghnaigh
seisean an leagan Raiftearaí, ó bhí sé den bharúil gurb é an leagan ba chóngaraí
d'úsáid an phobail.

Dealraíonn sé gur tháinig Antoine Raiftearaí ar an saol i gCill Liadáin in aice
le Coillte Mách, Co. Mhaigh Eo. Níltear ar aon bharúil faoi lá ceart a bhreithe,
ná fiú an bhliain. Dúirt Dubhghlas de hÍde gur saolaíodh é "timpeall na bliana
1784", ach is é an t-eolas a bhí ag Séamas Ó hArgadáin ná gurb ar an 30ú lá de
Mhí na Márta sa bhliain 1779 a rugadh Raiftearaí, agus is é tuairim Chiaráin Uí
Choigligh gurb é seo an t-eolas is údarásúla.

B'as Contae Shligigh d'athair Raiftearaí, agus shocraigh sé síos i gCill Liadáin
lena cheird a chleachtadh ansin, nó bhí sé ina fhíodóir. Phós sé bean áitiúil
dar shloinne Ní Bhraonáin. Nuair a bhí Raiftearaí fós ina ghasúr beag, shiúil an
bholgach an áit, agus fuair cuid mhór de na páistí bás. B'é an file an t-aon
duine clainne amháin de chuid mhuintir Raiftearaí a fágadh beo, nó d'éag an
t-ochtar eile acu ar fad, agus chaill Antoine radharc a shúl. Bhí sé cúig bliana
nó naoi mbliana d'aois nuair a tharla seo.

Is iad Eanach Dhúin, Cill Liadáin, agus Mise Raiftearaí an trí dhán is mó a
shamhlaítear leis an bhfile inniu, ach íorónta go leor, dealraíonn sé nárbh é
Raiftearaí féin a chum an tríú ceann acu ar aon nós. Is dócha go bhfuil an dán
seo bunaithe ar fhíor-bhéaloideas nó ar línte fánacha de chuid Raiftearaí féin,
ach b'é Seán Ó Ceallaigh, nó "Baile Chraoch", an chéad duine a d'fhoilsigh Mise
Raiftearaí, a cheap an dán mar is eol dúinn inniu é.



https://ga.wikipedia.org/wiki/%C3%8Dosa_Cr%C3%ADost

Is é Íosa (t. 5 RCh – t. 30 AD) bunaitheoir an reiligiúin Chríostaí, agus de
réir theagasc na n-eaglaisí Críostaí, is é mac Dé a tháinig i measc na ndaoine
le hé féin a íobairt in íocaíocht a bpeacaí-sean. Tugtar Íosa Críost air sa
gcomhthéacs sin (ó יהושע [Yĕhošūa‘] na hEabhraise agus ó Χριστός [Christos] sa
tSean-Ghréigis). Tugtar Íosa Nasarthach nó Íosa Nazórach air freisin. Creideann
na Críostaithe gur duine beo sa stair a bhí ann, agus é ina bheatha ó timpeall
6–4 RC go dtí tuairim AD 29–33. Tá an chuid is mó de na saineolaithe saolta nó
neamh-Chríostaí féin ar aon bharúil go raibh a leithéid de dhuine stairiúil ann
agus Íosa Críost, gurbh as an Ghailíl dó, go raibh sé ina theagascóir creidimh
ag dornán beag de Ghiúdaigh, agus gur céasadh ar an gcros é mar thuathghríosóir
nuair a bhí Píoláit ina ghobharnóir Rómhánach ar an bPalaistín.

An fhianaise a deir gurb é Íosa Mac Dé, tá sé tugtha i gceithre shoiscéal an
Tiomna Nua. Is é an Tiomna Nua an chuid den Bhíobla a phléann saol Íosa, na
himeachtaí ina dhiaidh (Gníomhartha na nAspal) agus forbairt an fhoirceadail
Chríostaí, agus í breactha síos, ach go háirithe, i litreacha Naomh Póil. Is iad
na Soiscéil an chuid is tábhachtaí den Tiomna Nua, agus iad ag teacht roimh an
gcuid eile i ngach leagan den Tiomna.

Tá dearcadh na gCríostaithe bunaithe ar an tuiscint gurbh é Críost an Meisias a
gealladh sa Sean-Tiomna, agus gur musclaíodh ar ais chun saoil é i ndiaidh an
bháis a fuair sé ar an gcros. Creideann an chuid is mó de na Críostaithe go
bunúsach gurbh é ionchollú Dé é agus gur tháinig sé aníos le tarrtháil
spioradálta a bhronnadh ar na daoine agus le hiad a thabhairt chun
athmhuintearais le Dia. Altanna creidimh eile de chuid na gCríostaithe a
bhaineann leis is ea iad gur rugadh ó mhaighdean é, gur chuir sé míorúiltí i
gcrích, gur chomhlíon sé tairngreachtaí an tSean-Tiomna agus go bhfuil sé le
hateacht a dhéanamh an lá is faide anonn le breith a thabhairt ar dhaoine beo
agus ar dhaoine marbha.

Tugann na Moslamaigh urraim do Chríost mar fhear naofa agus mar dhuine de na
Fáithe, ach ní chreideann siad gurb é Mac Dé é. Is é teagasc na Moslamach,
freisin, nach bhfuair sé bás ar an gcros, ach gur chuir Dia dallamullóg ar na
daoine, ionas gur shíl siad amhlaidh.

Thosaigh máthair Íosa, Muire, ag iompar clainne roimh an bpósadh, agus í geallta
d'Iósaf. Bhí Iósaf ar tí í a thréigean, ach tháinig aingeal Dé ag áitiú air
Muire a phósadh agus an mac a thógáil mar a bheadh mac dá chuid féin ann. Is
amhlaidh, de réir theagasc an reiligiúin Chríostaí, gurbh í cumhacht an Spioraid
Naoimh a chuir tús le hÍosa. Go gairid roimh an mbreith, chuaigh Iósaf agus
Muire go dtí Beitheal, nó bhí sé díreach ordaithe ag an Impire Rómhánach Ágastas
muintir na hImpireachta go léir a chlárú le cáin a ghearradh díobh, agus
chaithfeadh gach fear dul go dtí an chathair arbh aisti dá mhuintir.

Nuair a bhí Iósaf agus Muire i mBeithil, saolaíodh Íosa dóibh. Go gairid ina
dhiaidh sin, tháinig triúr fear ón Domhan Thoir (an Triúr Saoithe, a thugtar
orthu) a raibh cluinte acu gurb anseo a tháinig rí nua na nGiúdach chun saoil,
agus thug siad bronntanais don leanbh. Go gairid ina dhiaidh sin, áfach,
b'éigean d'Iósaf agus do Mhuire éalú go dtí an Éigipt. An fear a bhí ina rí ar
na Giúdaigh faoi láthair, mar atá, Héaród, chuala seisean iomrá ar bhreith Íosa
freisin, agus thug sé ordú tachráin bheaga uile Bheitheal a mharú, le fáil
réitithe den rí nua.

I ndiaidh bhás Héaróid, d'fhill Iósaf agus Muire go dtí an Phalaistín, agus
shocraigh siad suas i Nazarat sa Ghailíl, áit ar tháinig Íosa i mbun a mhéide.
Cosúil lena athair, bhí Íosa ag obair ina chearpantóir, ach san am céanna,
b'ábhar adhnua é do na daoine chomh hoilte is a bhí sé ar dhlí agus ar
fhoirceadal an Ghiúdachais fiú nuair a bhí sé óg. Nuair a shlánaigh sé tríocha
bliain d'aois, chuaigh sé ag teagasc go poiblí. Deir na soiscéil go raibh sé in
ann daoine a leigheas agus faoiseamh a thabhairt dóibh, fosta, agus gurb iomaí
míorúilt a chuir sé i gcrích le cuidiú osnádúrtha ó Dhia.

Nuair a tháinig méadú ar lucht leanúna Íosa, thosaigh cuid den phobal Ghiúdach
agus dá chuid ceannairí ag cur ina choinne. Na ceannairí go háirithe, chuir siad
eiriceacht ina leith. Chuir na Fairisínigh, dream a raibh Íosa go minic ag
lochtú a bhfimíneachta agus a mbéalchrábhaidh, a gcuid gearáin faoi bhráid
Héaróid Mhóir, agus ar deireadh thug Héaród, an rí Giúdach a bhí faoi smacht
Impireacht na Róimhe, cead dóibh an dlí a chur ar Íosa. Ghabh a chuid naimhde é
i gCnoc na nOlóg agus thug siad os comhair Cháiafas é, arbh é an t-ardsagart é
agus é go tréan in aghaidh Íosa. Ansin dó, dúirt Íosa go hoscailte os comhair an
ardsagairt agus lucht a leanúna siúd gurbh eisean Mac Dé agus gur féidir leis
teampall Iarúsailéim a leagan agus a atógáil i dtrí lá. Chuir an méid seo fearg
mhór ar Cháiafas agus na sagairt eile, agus daoradh Íosa chun báis mar
dhiamhaslóir. Bhí Píoláit, an gobharnóir Rómhánach, sásta an bhreith sin a
fhaomhadh agus a chur i gcrích. Céasadh Íosa chun báis ar an gcros i ndiaidh dó
féin an chros a iompar go Cnoc Golgotá (Cnoc Chalbhaire, Áit an Chloiginn). Bhí
sé trí bliana déag is fiche nuair a básaíodh é, agus meastar go raibh timpeall
is trí mhíle duine de lucht leanúna aige faoin am sin. Deir an Bíobla gur
aiséirigh sé ón mbás cúpla lá ina dhiadih sin.



https://ga.wikipedia.org/wiki/SAM

Tír i Meiriceá Thuaidh is ea Stáit Aontaithe Mheiriceá, atá suite idir an
tAigéan Atlantach agus an tAigéan Ciúin. Is í an ceathrú tír is mó achar agus an
tríú tír is mó daonra ar fud an domhain. Tá caoga stát ann ar fad. Is é Alasca
an ceann is mó achar acu, agus California ar an gceann is líonmhaire daonra.

Tá na Stáit Aontaithe ar an t-aon ollchumhacht amháin ar an domhan inniu, nó is
í an tír seo atá chun tosaigh ó thaobh na heacnamaíochta, na n-armálacha agus an
chultúir de ar an gcuid eile dár bpláinéad. Aithnítear tionchar na luaineachtaí
eacnamaíocha sna Stáit Aontaithe ar gheilleagar na dtíortha eile, breathnaítear
ar scannáin agus ar chláir teilifíse de dhéantás na Stát Aontaithe, agus
labhraítear Béarla Mheiriceá mar fhrancbhéarla idirnáisiúnta. Tarraingíonn
cumhacht dhoshéanta na Stát Aontaithe idir adhradh agus fhuath ar an tír, ach ní
féidir dearmad ná droichead a dhéanamh di.

Tá an chuid is mó de na stáit suite in aon limistéar amháin in Ilchríoch
Mheiriceá Thuaidh. Tá dhá stát ann agus iad scartha ón mbloc seo, mar atá, Stát
Haváí, ar oileánra é san Aigéan Ciúin, agus Stát Alasca, a bhfuil stiall chaol
de thailte Chúige British Columbia, Ceanada, idir é agus Stát Washington.

Stát daonlathach, liobrálach is ea iad na Stáit Aontaithe, agus bhí páirt thar a
bheith tábhachtach ag an tír i bhforbairt stairiúil an daonlathais
nua-aimseartha. Ós rud é go bhfuil náisiúnachas an stáit bunaithe ar an
mbunreacht agus ar an traidisiún daonlathach in áit aon náisiúntacht nó dream
eitneach ar leith, fáiltítear lucht inimirce ó gach cearn den domhan, agus dá
réir sin, tá na Stáit Aontaithe ar ceann de na tíortha is ilchultúrtha ar fud an
domhain. Cé go mbíonn fadhbanna móra ag an tír le ciníochas agus le foréigean,
is féidir a rá go raibh córas daonlathach na Stát Aontaithe ábalta an faobhar a
bhaint de na fadhbanna seo sa deireadh.

Ceaptar gurbh as an Áise a tháinig sinsir bhundúchasaigh Mheiriceá go dtí an
tOileán Úr. Thosaigh siad ag tonnadh isteach ag am éigin idir 14,000 RC agus
timpeall ar 40,000 RC. D'éirigh le roinnt phobal bundúchasach leibhéal an-ard
cultúrtha a bhaint amach i gcúrsaí curadóireachta, ailtireachta agus
státaireachta, cosúil le cultúr Mississippi a bhí thuas sna blianta 1500-800 RC,
a bheag nó a mhór.

I 1492, shroich an taiscéalaí Genovach Criostóir Colambas, a bhí faoi chonradh
don Choróin Spáinneach, roinnt oileán Cairibe. Deirtear gurbh é an chéad Eorpach
a tháinig go Meiriceá, cé go ndeirtear freisin gur tháinig Gaeil, mar shampla
Naomh Breandán, agus Lochlannaigh, ann roimhe ón Eoraip. Sna blianta a leanas,
maraíodh formhór na ndaoine dúchasacha de réir eipidéimí na ngalar Eoráiseach.

Ar 2 Aibreán, 1513, tháinig an conquistador Spáinneach, Juan Ponce de León, i
dtír ar "La Florida", mar a ghlaoigh sé air. Ba é sin an chéad teacht Eorpach ar
mórthír na Stát Aontaithe atá doiciméadaithe. As na coilíneachtaí bunaithe sa
réigiún leis An Spáinn, ní mhaireann ach St. Augustine, a bunaíodh sa bhliain
1565, sa lá atá inniu ann. Chruthaigh trádálaithe Francacha na bhfionnaigh
urphoist timpeall na Lochanna Móra; sa deireadh d’éiligh an Fhrainc an chuid is
mó de Mheiriceá Thuaidh go dtí Murascaill na Meicsiceo sa deisceart. Ba iad
Coilíneacht Virgina, a bunaíodh i Jamestown i 1607, agus Coilíneacht Plymouth na
n-oilithreach, a bunaíodh i 1620, ceann de céad áiteanna lonnuithe rathúla na
Sasanach. Bhí a lán inimirce de thoradh chairtfhostú na Coilíneachta Bhá
Mhassachusetts i 1628. Thairis sin, bhí Nua Sasana lonnaithe le timpeall 10,000
Puritanaigh i 1634. Idir deireadh na 1610-idí agus Cogadh Réabhlóideach
Mheiriceá, chuir timpeall 50,000 ciontaigh go dtí na coilíneachtaí a bhí ag
Sasana, agus níos moille an Bhreatain Mhór, i Meiriceá. Thosaigh muintir na
hOllainne ag bunú áite lonnaithe feadh theorainn theas Abhann Hudson, Amsterdam
Nua ar Oileán Manhattan san áireamh. Bunaíodh áit lonnaithe beag le taobh na
nAbhann Delaware i 1638, dár n-ainm An tSualainn Nua, ach glacadh an áit sin ar
láimh leis na hOllannaigh i 1655.

I 1674, bhí na Sasanaigh i gceannas ar na sean-choilíneachtaí Ollannaigh; mar
sin, athraíodh ainm chúige Nua Ísiltír go dtí Nua-Eabhrac. Tháinig a lán
seirbhísigh féichiúnaigh go dtí an tír – go háirithe sa deisceart. Idir 1630
agus 1680 bhí dhá thrian de na hinimircigh ina seirbhísigh féichiúnaigh. Ag
críoch na haoise, bhí sclábhaithe Afracacha ag éiriú príomh-fhoinse an saothair
banna. Chruthaigh na 13 coilíneacht Bhriotanacha, a n-éireodh Stáit Aontaithe
Mheiriceá, le deighilt na Carolinas i 1729 agus coilíneachas Georgia i 1732. Bhí
rialtais áitiúla ag gach coilíneacht agus chomh maith leis sin bhí ciall an
fhéin-rialtas acu le tacaíocht do phoblachtachas. Bhí trádáil na sclábhaithe
Afracach dleathach sna 13 coilíneacht, leis. Le rátaí beireatais ard, rátaí báis
íseal agus inimirce seasta, dhúbail na coilíneachtaí gach 25 bliain. Ag 1770,
bhí 3 milliún daoine ina gcónaí sna coilíneachtaí – timpeall leath dhaonra na
Breataine. Cé go ngearrfaí cánacha díobh, ní raibh aon ionadaithe féin acu sa
Pharlaimint i Londain - "diabhal cánacha gan ionadaíocht", mar a dúirt na
ceannairceoirí féin.

Bhí a lán teannais idir muintir an choilíneachtaí agus na Sasanaigh i rith an
tréimhse réabhlóidigh (1760-1770). Mar sin, chruinnigh Comhdháil Mhór-Roinn i
Philadelphia ar 14ú Iúil, 1775 agus cruthaíodh Armtha Mór-Roinn. Cuireadh na
fórsaí faoi cheannas George Washington. Ghlac an Chomhdháil leis an bhFógra
Neamhspleáchais ar 4ú Iúil, 1775. Dar leis an bhFógra, “cruthaítear gach fear go
cothrom” agus tá “cearta doshannta áirithe” acu. Bhí an Fógra dréachtaithe le
Thomas Jefferson agus glaoigh sé “stáit” ceannnasachta ar na coilíneachtaí. I
1777, glacadh Airteagail na Cónaidhme a aontaigh na stáit faoi rialtas
feidearálach lag. Mhair sé sin go dtí 1788. D’éalaigh idir 70,000-80,000 daoine
a bhí dílis don Choróin Bhriotanach agus d’éalaigh a lán daoine go dtí Nova
Scotia agus na críocha Briotnacha nua i gCeanada. Maidir leis na Meiriceánaigh
dúchasacha, throid siad ar dhá thaobh an chogaidh.

Fuair na fórsaí Meiriceánacha cabhair ó na Francaigh agus sa deireadh, buaigh
siad an cogadh. I 1783, ghlac An Bhreatan Mhór le na 13 coilíneacht. Ceithre
bliain níos moille, I 1783, eagraíodh coinbhinsiún bunreachtúil agus bhí sé ar
intinn acu rialtas náisiúnta láidir a chruthú le cumhacht thar na stáit. I Mí
Mheithimh 1788, bhí Bunreacht na Stát Aontaithe daingnithe ag 9 stát agus bhí sé
sin dóthanach chun rialtas nua a chruthú. Mar sin, chuaigh an chéad Seanad, céad
Teach na n-Ionadaithe, agus an chéad Uachtarán, George Washington, i mbun
dualgas sa bhliain 1789. Dearbhaíodh Nua Eabhrac mar phríomhchathair
fheidearálach ar feadh bliain amháin. I ndiaidh sin, bhog an rialtas go dtí
Philadelphia. I 1791, daingníodh Bille na gCeart, is é sin, deich leasú a
cuireadh leis an mBunreacht. Thug na leasuithe sin roinnt chosaint dhlíthiúil do
na daoine – mar shampla, ní raibh cead ag an rialtas feidearálach srianta a chur
ar shaoirse pearsanta na ndaoine. Bhí clásal sa Bhunreacht ag cosaint na
sclábhaíochta suas go dtí 1808. Ach bhí dearcaigh faoi sclábhaíocht ag athrú,
áfach. Mar sin, dhíothaigh na Stáit Thuaidh an sclábhaíocht idir 1780 agus 1804.
Ach fós mhair na stáit deisceart mar chosantóirí na “hinstitiúide aisteach” seo.
I 1800, bhog an rialtas feidearálach go dtí an chathair nua, Washington D.C.

I rith an naoú haois déag, thosaigh na Meiriceánaigh ag bogadh siar agus mar sin
bhí a lán cogadh idir iad féin agus na Meiriceánaigh dúchasacha. I 1803,
cheannaigh an t-Uachtarán Thomas Jefferson a lán críocha ó na Francaigh (“An
Ceannach Louisiana”) agus de réir sin, dúbhaileadh méid an náisiúin. Chomh maith
leis sin, tharscaoil An Spáinn talamh timpeall Florida mar gheall ar ionsaithe ó
na fórsaí Meiriceánacha sa cheantar. I 1845, fuair an tír Poblacht na Texas,
leis. Sínigh na Stáit Aontaithe Conradh an Oregan leis na Sasanaigh agus de
bharr sin, fuair siad smacht thar Iarthuaisceart Mheiriceá. Bhuaigh na Stáit
Aontaithe an Cogadh Meicsiceo-Meiriceá freisin agus fuair siad California agus a
lán talaimh in Iardheisceart na tíre. Idir 1848-49, cheap a lán daoine go raibh
ór i gCalifornia agus bhí níos mó inimirce siar. De dheasca sin, tógadh iarnróid
nua. Ach bhí dochar ag baint leis sin mar maraíodh suas go 40 milliúin bison
Meiriceánacha dona gcraiceann, bhfeoil agus chun spás a chruthú do na hiarnróid.
Bhí sé sin go huafásach do chultúr na nIndiach ar na plánaí mar ba phríomh-seift
iad na bison dóibh.

Bhí a lán teannais idir na saorstáit agus na stáit sclábhaíochta. Chomh maith
leis sin bhí easaontais faoin gcaidreamh idir an rialtas stáit agus an rialtas
feidearálach. I 1860, toghadh Abraham Lincoln, iarrthóir don Pháirtí Poblachtach
a bhí i gcoinne sclábhaíochta. Sar a ndeachaigh sé i mbun dualgas, d’fhógair
seacht stát sclábhaíochta a neamhspleáchas ó na Stáit Aontaithe agus chruthaigh
siad Stáit Cónaidhme Mheiriceá. Dhearbhaigh an rialtas feidearálach gur scaradh
mídhleathach a bhí ann. Nuair a ionsaíodh Dún Sumter, thosaigh Cogadh Carthartha
Mheiriceá agus chuaigh ceithre stát eile i gcomhar leis an gCónaidhm. Saoradh na
sclábhaithe cónaidhme agus a bhog fórsaí an Aontais tríd an Deisceart. Tar éis
bua an Aontais i 1865, cuireadh trí leasú le Bunreacht na Stát Aontaithe a shaor
beagnach ceithre milliúin Meiriceánaigh Afracacha a bhí ina sclábhaithe. Anois,
ba shaoránaigh iad na Meiriceánaigh Afracacha agus bhí cead acu vótáil. Mar
gheall ar an chogaidh, bhí níos mó cumhachta ag an rialtas feidearálach.

Ceann de na gníomhartha deireanach den Chogadh Carthartha ná feallmharú an
Uachtaráin Lincoln. De thoradh sin, d’éirigh polasaithe na hAtógála, sin
polasaithe an Pháirtí Phoblachtaigh níos radacaí. Chríochnaigh Ré na hAtógála
leis an gComhréiteach i 1877. Réitigh an Comhréiteach sin an díospóid maidir le
toghchán an uachtaráin i 1876. Ach chaill mórán Meiriceánach Afracacha a gceart
vótála, áfach, de bharr dlí Jim Crow. I dtuaisceart na tíre tharla a lán
inimirce agus de dheasca sin, thosaigh an Réabhlóid Thionsclaíoch. Mhair an
plódú inimirce sin go dtí 1929. Sholáthair an lucht oibre sin saothar do
ghnóthlachtaí Meirceánacha agus d’athraigh sé an cultúr Meiriceánach. Ceannaíodh
Alasca ón Rúis sa bhliain 1876 agus ansin bhí fairsingiú na tíre trasna na
mór-roinne críochnaithe. Sa bhliain 1893, bhris grúpa Meiriceánaigh an
mhonarcacht dhúchasach in Haváí agus sa bhliain 1898 rinneadh nasc-ghabháil ar
an oileánrach.

Ag tús an Chéad Chogaidh Domhanda i 1914, bhí na Stáit Aontaithe neodrach. Rinne
na Meiriceánaigh comhbhrón leis na Sasanaigh agus leis na Francaigh, ach bhí a
lán saoránaigh, go háirithe Éireannaigh agus Gearmánaigh i gcoinne idirghabhála.
Ach i 1917, ghlac na Stáit Aontaithe páirt sa chogadh leis na comhghuaillithe.
Níor theastaigh ó na Stáit Aontaithe a bheith gafa i gcúrsaí Eorpacha, agus mar
sin, níor daingníodh an Seanad an Conradh Versailles. Chruthaigh an Conradh sin
Conradh na Náisiún.

I 1920, bhí bua ag gluaiseacht na mban mar chuir leasú leis an mbunreacht a
dheonaigh vótáil chomhchoiteann dhíreach do mhná. As siocair a gcuid seirbhíse
sa chogadh, fuair Meiriceánaigh dhúchasacha saoránacht Mheiriceánach de réir
Acht Saoránachta na n-Indiach, 1924.

I rith móráin na 1920idí, bhain na Stáit Aontaithe sult as rathúnas míchothrom
mar d’ísligh brabúis feirme agus d’fhás brabúis tionsclaíochta. Ba iad ardú i
bhfiach agus stocmhargadh boilscitheach príomhchúiseanna na tuairte i 1929. Ba é
an tuairt sin a chur tús leis an Spealadh Mór. Toghadh ina hUachtarán Franklin
D. Roosevelt i 1932 agus chruthaigh sé an Beart Nua. Iomad polasaí a bhí ann a
mhéadaigh idirghabháil an rialtais san eacnamaíocht. Bhí a lán feirmeacha ar
míbhail sna 1930idí de réir an Babhla Deannaigh. De dheasca sin, tharla a lán
inimirce nua thiar. Ní bhfuair an tír biseach ón spealadh go dtí go ndeachaigh
siad isteach sa Dara Cogadh Domhanda. Cé go raibh na Stáit Aontaithe neodrach go
héifeachtach i rith céime luath an chogaidh, thosaigh siad ag soláthar ábhair
chogaidh do na comhghuaillithe i Mí Mhárta 1941 de réir an chláir Iasacht-Léas.

Ar an 7ú Mí na Nollag, 1941, tharraing ionsaí na Seapánach ar Pearl Harbor agus
de bharr sin, chuaigh na Stáit Aontaithe i gcomhar leis na comhghuaillithe in
aghaidh na Fearsaide. Ba é an dara Cogadh Domhanda an cogadh ba chostasaí ar fud
stair Mheiriceá; ach fós mhéadaigh eacnamaíocht na Stáit Aontaithe mar
cruthaíodh a lán infheistíochtaí agus post. Tionóladh comhdháil chomhghuaillithe
i mBretton Woods agus i Yalta agus tugadh mionchuntas ar córais idirnáisiúnta
nua a chuir na Stáit Aontaithe agus an tAontas Sóivéadach i lár cúrsaí domhain.
I ndiaidh bua san Eoraip, tionóladh comhdháil idirnáisiúnta i San Francisco a
sholáthair Cairt na Náisiún Aontaithe. Ba í Meiriceá an chéad tír ar domhain
chun airm núicléacha a fhorbairt agus d’úsáid siad na hairm sin ar dhá chathair
sa tSeapáin, Hiroshima agus Nagasaki, i Mí Lúnasa. Ghéill an tSeapáin ar an dóú
de Mheán Fómhair agus chuir sé sin críoch leis an gcogadh.

Is é atá i gceist leis an gCogadh Fuar ná coimhlint idé-eolaíoch, gheilleagrach
agus pholaitiúil a bhí ar siúl san 20ú haois idir Stáit Aontaithe Mheiriceá is
an caipitleachas ar aon taobh amháin, agus an tAontas Sóivéadach is an
cumannachas ar an taobh eile. Bhí an dá tír sin, nó "mórchumhacht" mar a ghlaodh
orthu, gafa i gcúrsaí mhíleata na hEorpa le ECAT agus an Comhaontú Vársá.
Thacaigh an dá mhórchumhacht sin deachtóireachta agus ghabh siad le cogaidh
ionadaí. Throid trúpaí na Stát Aontaithe i gcoinne fórsaí cumannacha na Síne i
gcogadh na Cóiré i rith 1950-53. Ghabh House Un-American Activities Committee
(sin é "An Coimisiún um Ghníomhaíochtaí Fhrith-Mheiriceánach") sraith
imschúduithe ar daoine faoi amhras Cumannaí. D’éirigh Joseph McCarthy ina
cheannaire ar an maoithneachas fhrith-Chumannaí sin.

Lainseáil an tAontas Sóivéadach an chéad spásárthach le duine ar bord i 1961
agus mar sin rinne na Stáit Aontaithe iarracht oilteacht i matamaitice agus
eolaíocht a ardú. Theastaigh ón Uachtarán John F. Kennedy duine a chur ar an
nGealach roimh aon tír eile agus mar sin, i 1969 bhí Neil Armstrong agus Edwin
Aldrin ar an chéad bheirt a bhain an Ghealach amach. Bhí ar Kennedy déileáil
leis an éigeandáil núicléach le fórsaí Sóivéadacha chomh maith. Idir an dá linn
d’fhás eacnamaíocht Mheiriceá. Ach ag an am céanna, bhí a lán Meiriceánaigh
Afracacha suntasacha, mar Martin Luther King, i gceannas ar Ghluaisteacht na
gCearta Sibhialta. Chuaigh an gluaisteacht sin i ngleic le idirdhealú na
ndaoine. Sa deireadh, d’éirigh leis an ngluaisteacht na dlíthe Jim Crow a
dhíothú. I ndiaidh feallmharú Kennedy i 1963, glacadh Acht na gCearta Sibhialta,
1964 ag Uachtarán Lyndon B. Johnson. Leathnaigh a chomharba, Richard Nixon,
cogadh ionadaí in Oirdheisceart na hÁise agus d’fhorbair é sin go dtí an Cogadh
Vítneam, cogadh a chaillfeadh na Stáit Aontaithe sa deireadh

De thoradh an scannail Watergate, cuireadh roinnt chúiseamh i leith Nixon, lena
n-áirítear bacadh ceartais agus mí-úsáid cumhachta. Mar sin, thiocfadh dó gur
cuireadh táinseamh air agus chun é sin a sheachaint, ba é Nixon an chéad
Uachtarán Meiriceánach riamh a éirigh as oifig; chuaigh Leasuachtarán Gerald
Ford i mbun dualgas. I rith na blianta Jimmy Carter ag deireadh na 1970idí,
chuaigh eacnamaíocht Mheiriceá in olcas. Nuair a tógadh Ronald Reagan i 1980,
bhog polaitíocht Mheiriceá go dtí an taobh deas. Bhí sé sin brathmhar in
eacnamaíocht na tíre mar athraíodh tosaíochtaí maidir le cánachas agus
caitheamh. I rith na 1980idí laghdaigh cumhacht an Aontais Sóivéadaigh. Ag tús
na 1990idí, bhain an cuid is mó de na Poblachtaí Shóisialacha a neamhspleáchas
amach agus mar sin chríochnaigh an Cogadh Fuar.

Ghabh na Stáit Aontaithe agus a gcomhghuaillithe le ról ceannaireachta sna
Náisiúin Aontaithe. Cheadaigh George H. W. Bush Cogadh na Murascaille agus
Cogaidh na hIúgslaive agus bhí sé soiléir gur mórchumhacht deireadh ar domhain
ab ea iad na Stáit Aontaithe. Mothaíodh an leathnú eacnamaíochta ba mhó i rith
stair nua-aois Mheiriceá idir Márta 1991 go Márta 2001. Bhí na huachtaráin
George H.W. Bush, Bill Clinton agus George W. Bush in oifig ag an tréimhse sin.
I 1998, tháinsíodh Clinton ar chúisimh ag baint le cúis dlí sibhialta agus
scannal gnéasach, ach shaor an Seanad é agus d’fhan sé in oifig.

I rith na 1990idí, bhí méadú i Sceimhlitheoireacht Ioslamach i gcoinne
Meiriceánach – go háirithe ó grúpaí mar al-Qaeda. Bhí ionsaí ar Ionad Trádála an
Domhain i 1993, ionsaí ar fórsaí Meiriceánacha sa tSomáil, an bhuamáil ar na
Túir Khobar i 1996, na buamáilí ar ambasáid Mheiriceá sa Tansáin agus sa
Chéinia, na ceilgí chun ionsaí a dhéanamh i 2000, agus an bhuamáil i 2000 ar an
USS Cole sa Phoblacht Éimin i Mí Deireadh Fómhair. Fadhb mhór a bhí ag baint le
réim Saddam Hussein san Iaráic – go háirithe do chomharsanna na hIaráice agus do
na Náisiúin Aontaithe. De thoradh sin, chuir an NA roinnt smachtbhannaí ar an
Iaráic agus bhí na Sasanaigh agus na Meiriceánaigh ar patrol i limistéireachtaí
"no-fly" na hIaráice agus tharla Feachtas "Desert Fox". Glachadh Acht Saoradh na
hIaráice, 1998 a bhí ag lorg réime Saddam Hussein a bhriseadh agus córas
daonlathach a chur ina ionad.

Ba é toghchán na huachtaráin i 2000 ceann de na toghcháin ba chonspóideachaí
riamh sa Mheiriceá ach sa deireadh, toghadh George W. Bush. Ar 11ú Meán Fómhair,
2001, bhuail sciemhlitheoirí al-Qaeda dá túr na hIonaid Trádála Domhanda sa
chathair Nua-Eabhrac agus An Peinteagán in aice Washington, D.C. Maraíodh
timpeall 3000 daoine. Tar éis na hionsaithe, d'fhógair George W. Bush cogadh ar
sceimhlitheoireacht agus bhí tacaíocht an Chomhphobail Idirnáisiúnta á lorg
aige. Ag deireadh 2001, thosaigh Feachtas "Enduring Freedom" agus an aidhm a bhí
ag an bhFeachtas ná an rialtas Taliban agus campaí traenála al-Qaeda a bhriseadh
ón Afganastáin. Sa lá atá inniu ann tá fórsaí Taliban fós ag troid i gcoinne
fórsaí ECAT sa tír.

Sa bhliain 2008, i dtoghchán ina raibh John McCain ina hiarrthóir don Pháirtí
Poblachtach agus Barack Obama ina hiarrthóir don Pháirtí Daonlathach, bhuaigh
Obama. Is é Barack Obama an chéad Meiriceánach Afracach a bheith ina cheannaire
don tír.

Is iad na Stáit Aontaithe an tríú tír is mó sa domhain. Tá radharcra na tíre
an-éagsúil, idir choillte agus chnoic san oirthear, phortaigh mhangróibh i
bhFlorida, agus mhachairí móra i lár na tíre. Is í Nua-Eabhrac an chathair is
mó.

Dar leis an ndaonáireamh a rinne Biúró an Daonáirimh i 2008, tá an daonra measta
timpeall 304.516.00. Bhí timpeall 11,2 milliún inimirceach mídhleathach ar
áireamh sa mheastachán sin. Bhí an ráta fháis 0,89% i gcomparáid le 0,16% - an
ráta fhás san Aontas Eorpach. Tá an ráta breithe (14,16 as gach 1.000) 30% faoi
mheán an domhain, ach tá sé níos airde ná aon tír Eorpach ach an Albáin agus
Éire amháin. I 2006, deonaítear cónaí dlíthiúil ar 1,27 milliún inimirceach
mídhleathach. Ar feadh fiche bliana, is é an Meicsiceo an tír a thagann an chuid
is mó de na hinimircigh go dtí na Stáit Aontaithe; gach bliain ó 1998 is iad an
tSín, an India agus na hOileáin Fhilipíneacha na hardthíortha a sheolann
inimircigh. Is é an Meiriceá an tír thionsclaithe aonair ina bhfuil méadú mhór
daonra réamhaithriseadh.

Tá daonra éagsúil ag na Stáit Aontaithe – tá níos mó ná milliún ball i 31 grúpa
sinsear. Is iad na daoine geala an grúpa ciníoch is mó sa tír; is iad na
Meiriceánaigh Gearmánacha, na Meiriceánaigh Éireannacha, agus na Meiriceánaigh
Sasanacha na 3 grúpa sinsear is mó. Is iad na Meiriceánaigh Afracacha an
mionlach ciníoch is mó agus an an tríú grúpa sinsear is mó sa tír. Is iad na
Meiriceánaigh Áiseacha an dara mionlach ciníoch is mó sa tír agus na Sínigh agus
na Filipínigh an dá grúpa sinsear is mó sa mhionlach sin. I 2006, bhí timpeall
4,5 milliún daoine le sinsir Mheiriceánaigh dhúchasacha nó sinsir Alascacha
(agus 2,9 milliún daoine den sinsear sin amháin) agus níos mó ná milliún daoine
le sinsir ó Haváí nó Oileán Chiúin (0,5 milliún daoine den sinsear sin amháin).
Treocht mhór atá sna Stáit Aontaithe sa lá atá inniu ann ná fás an daonra
Mheiriceánaigh Laidineacha. Tá amuigh is istigh ar 44 milliún Meiriceánaigh de
shliocht Spáinneach, agus tá timpeall 64% le sinsear Mheicsiceacha. Idir 2000
agus 2006, d’fhás daonra Spáinneach na tíre le 25,5% ach níor fhás an daonra
Easpáinneach ach 3,5%. Tháinig an chuid is mó den fhás sin ó hinimirce. I 2004,
rugadh 12% den dhaonra Mheiriceánach i dtíortha iasachta, agus níos mó ná leath
an uimhire sin ón Meiriceá Laidineach.

Go hoifigiúil, tír shaolta is ea na Stáit Aontaithe; ráthaíonn Bunreacht na Stát
Aontaithe saoirse creidimh. Ní iniúchann an rialtas creideamh na Meiriceánach.
Dar le suirbhé príobháideach a stiúradh i 2001, mhaígh 76,5% de Meiriceánaigh
gur Chríostaí iad, síos ó 86,4% i 1990. Chleacht 52% de Mheiriceánaigh fásta
ceann de na sainchreidimh Protastúnacha, agus bhí 24,5% de dhaoine ag cleachtadh
Caitlicigh Rómhánaigh. An tuairisciú iomlán de Neamh-Chríostaí i 2001 ná 3,7%,
suas ó 3,3% i 1990. Is iad na príomhchreidimh Neamh-Chríostaí ná Giúdachas
(1,4%), Ioslam (0,5%), Búdachas (0,5%), Hiondúchas (0,4%) agus Uilíochas
Aonadúil (0,3%). Idir 1990 agus 2001, dhúbháil an méid Moslamach agus Búdasach.
Mhínigh 8,2% de dhaoine iad féin mar aindiachaí i 1990 agus d’ardaigh é sin go
dtí 14,1% i 2001. Ach tá an méid sin fós níos lú ná i dtíortha iarthionsclaíocha
eile mar shampla sa Bhreatan (44% i 2005) agus an tSualainn (69% i 2001, 85% i
2005).

Tá an t-ionchas saoil i Meiriceá (77,8 bliain) níos ísle ná an uimhir iomlán in
Iarthar na hEorpa; tá an uimhir trí nó ceithre bliana níos ísle ná san Iorua,
san Eilvéis agus i gCeanada. D’ísligh céimíocht na tíre maidir leis an ionchas
saoil thar fiche bliain agus thit sé ón 11ú áit go dtí 42ra háit sa domhan. Tá
an ráta mortlaíochta (6,37 as gach 1000 daoine) sa 42ra háit as 221 tír, ar chúl
gach tíre in Iarthar na hEorpa. Tá na rátaí marthanas maidir le hailse sna Stáit
Aontaithe ceann de na rátaí is airde ar domhan. Tá timpeall is tríú cuid de
dhaonra aosach Mheiriceá otracht agus tríú cuid breise róthrom; is é sin an ráta
is airde sa domhan tionsclaithe agus dhúbháil an ráta sa deireadh 25 bliain.
Measann gairmí sláintí gur eipidéim is ea í diaibéiteas cineál 2 a bhaineann
leis an otracht. Tá an ráta toirchis i measc déagóirí sna Stáit Aontaithe (79,8
as gach 1000) a cheithre oiread níos mó ná an Fhrainc agus a chúig oiread níos
mó ná an Ghearmáin. Is féidir ginmhilleadh dlíthiúil a fháil sna Stáit Aontaithe
ach is conspóid mhór pholaitiúil í. Cuireann a lán stát cosc ar chistiúchán
poiblí don ginmhillead. Tá roinnt dlíthe ann sna stáit chomh maith a chuireann
cosc ar ghinmhilleadh san iarthéarma, ní foláir an ginmhilleadh a chur in iúl do
thuismitheoirí maidir le déagóirí, agus uaireanta tá tréimhse feithimh ann sar
is féidir an ginmhilleadh a fháil. Cé go bhfuil an ráta ginmhilltí ag laghdú, tá
coibhneas ginmhilltí an Mheiriceá (241 as gach 1000 breith beo agus 15 as gach
1000 bean idir 15-44) níos airde ná formhór na tíre in Iarthar na hEorpa.

I 1878, d’úsáid Eadweard Muybridge ceamraí iolracha chun gluaisteacht a
tharraingt agus mar sin thaispeáin sé cumhacht ghrianghrafadóireachta. I 1894,
taispeánadh céad taispeántas scannáin tráchtála an domhain i Nua Eabhrac ag
baint úsáid as Kinetoscope Thomas Edison. Na blianta a leanas, bhí na Stáit
Aontaithe ar thús cadhnaíochta an fhórais scannáin fuaime. Ó thús an fichiú
haois, bhí tionscal scannáin na SA suite i agus timpeall Hollywood, California.
Bhí baint ag an stiúrthóir D.W. Griffith le forás na gramadaí scannáin. Agus
luaitear an scannán Citizen Kane (1941) le Orson Welles go minic i vótáilí
criticeoirí mar an scannán is fearr riamh. Tá aisteoirí scannán mar John Wayne
agus Marilyn Monroe ina n-íol, agus ba cheannaire é an léiritheoir/fiontraí Walt
Disney i gcartúin agus earraí scannán. Rinneadh a lán scannán rathúla tráchtála
mar Star Wars (1977) agus Titanic (1997) sna príomhstiúideo i Hollywood agus mar
sin, tá scannáin Hollywood i gceannas ar thionscal scannáin an domhain sa lá atá
inniu ann.

Is iad na Meiriceánaigh na bréathnóirí is mó ar domhan agus tá an meánam a
chaiteann siad os comhair na teilifíse ag méadú (5 uair an lae i 2006). Is
eagrais tráchtála iad na 4 mórbhealach teilifíse go léir. Éisteann Meiriceánaigh
leis an raidió, atá go mór tráchtála chom maith, ar feadh dhá huair go leith. Na
suíomh idirlíon is coitianta, lasmuigh de suíomh tairsigh agus gléas cuardaithe,
ná eBay, MySpace, Amazon.com, The New York Times, agus Apple. Coimeádann 12
milliún Meiriceánach blag.

Chuaigh stíl liriceach agus rithimeach an cheoil Afracaigh-Meiriceánaigh i
bhfeidhm ar cheol Meiriceánach. Glacadh eilimintí ó cheol mar na bliúanna agus
ceol seanaois agus d’éirigh sé sin ina seánraí coitianta le lucht éisteachta
domhanda. D’fhás snagcheol le ceoltóirí mar Louis Armstrong agus Duke Ellington
ag tús an fichiú haois. Tháinig ceol tíre, R&B agus roc is roll chun cinn sna
1920idí agus 1950idí. Le linn athbheochana an cheoil tíre, d’éirigh Bob Dylan
ceann de na scríbhneoir cheoil is fearr sa Mheiriceá agus bhí James Brown ina
cheannaire ar fhorás an cheoil funk. Ceann de na cruthú Meiriceánaigh nua is ea
iad hip hop agus ceol tí. D’éirigh pop-réalt Meiriceánaigh mar Elvis Presley,
Michael Jackson agus Madonna ina gclúiteaigh domhanda.

I rith an 18ú haois agus i dtús an 19ú haois, chuaigh ealaíon agus litríocht na
hEorpa i gcion ar an Meiriceá. Ach i lár an 19ú haois bhí scríbhneoirí nua ann
mar Nathaniel Hawthorne, Edgar Allan Poe, agus Henry David Thoreau agus mar sin
bhí stíl liteartha shoiléir Mheiriceánach ann. Príomhphearsa maidir leis an
litríocht ab iad Mark Twain agus an file Walt Whitman ag an am sin. File
riachtanach eile ab ea Emily Dickinson – file a bhí beagnach anaithnid i rith a
saoil. D’fhéadfadh "Úrscéal Mór Meiriceánach" a ghlaoch ar úrscéil a chuireann
síos ar ghné bhunúsach an charachtair agus na heachtra náisiúnta mar shample:
Moby-Dick le Herman Melville (1851), The Adventures of Huckleberry Finn le Mark
Twain (1885) agus The Great Gatsby le F. Scott Fitzgerald (1925).

Tá 11 saoránach Meiriceánach tar éis Duais Nobel na Litríochta a bhuachan – an
buaiteoir is déanaí ná Toni Morrison i 1993. Ainmnítear Ernest Hemingway, a
bhuaigh Duais Nobel i 1954, go minic mar cheann de na scríbhneoirí is
tábhachtachaí sa 20ú haois. Thosaigh seánraí liteartha coitianta mar leabhair
buachaillí bó agus ficsean coir. Chruthaigh scríbhneoirí an Beat Generation
seánraí liteartha nua chomh maith le húdair iar-nua-aimseartha mar John Barth,
Thomas Pynchon agus Don DeLillo.

Chruthaigh na transcendentalists a bhí treoraithe le Ralph Waldo Emerson agus
Thoreau, an chéad príomhghluaiseacht fealsúnachta i Meiriceá. Tar éis an
chogaidh carthartha, ba é Charles Pierce, agus ansin ba iad William James agus
John Dewey ceannairí i bhforbairt na pragmatism. I rith an 20ú haois, chabhraigh
obair W.V. Quine agus Richard Rorty chun fealsúnacht anailíseach a thabhairt
chun tosaigh i gciorcail acadúla an SA.



https://ga.wikipedia.org/wiki/S%C3%ADceola%C3%ADocht

Is í an tsíceolaíocht ná an brainse sin den eolaíocht a bhaineann le
aireachtáil, smaoineamh, mothúcháin, agus iompar, agus mar a éiríonn siad as
próisis orgánacha agus in imoibriú leis an timpeallacht nádúrtha agus
shóisialta.

Tá naisc thábhachtacha idir í agus brainsí eile den eolaíocht nádúrtha (mar
shampla, an bhitheolaíocht agus go háirithe an eolaíocht néarach) agus
shóisialta (mar shampla, an tsocheolaíocht agus an eolaíocht pholaitiúil).

Tá brainse feidhmeach aici freisin, go háirithe an tsíceolaíocht chliniciúil,
atá dírithe ar chothú sláinte intinne, agus an tsíceolaíocht gnó, atá dírithe ar
fhadhbanna a bhaineann le dul chun cinn eagraíochta agus gnó. Uaireanta sa
ghnáthchaint measctar síceolaíocht le síciatracht, ach ní hionann an dá rud. Is
brainse leighis í an tsíciatracht agus is lia an tsíciatraí. De ghnáth ní bhíonn
traenáil sa leigheas ag síceolaithe agus dá bhrí sin ní úsáideann siad cógais nó
drugaí mar áiseanna theiripeach. Mar sin féin, is fíor go bhfuil gaol idir
síciatracht agus síceolaíocht chliniciúil nuair atá scileanna síciteiripe i
gceist.



https://ga.wikipedia.org/wiki/An_Ollainnis

Teanga Gearmáinice Iartharach is ea í an Ollainnis, nó an Ísiltíris
( Nederlands), agus í á labhairt ag 24 mhilliún duine, a bheag nó a mhór, san
Ísiltír agus sa Bheilg don chuid is mó. Pléimeannais a thugtar ar chanúint
Fhlóndrais sa Bheilg. Is deacair a rá, cé acu teanga ar leith nó canúint
Ollainnise atá sa Phléimeannais. Is é an caighdeán céanna a úsáidtear sa dá
thír, cé go bhfuil an teanga labhartha an-difriúil sa Bheilg. Labhraítear an
Afracáinis san Afraic Theas agus sa Namaib. Teanga í a d'fhorbair as an
Ollainnis faoi bhrú theangacha eile an réigiúin - canúint a shaothraítear mar
theanga ar leith inniu.

Dutch a thugtar ar an Ollainnis as Béarla, ainm atá an-chosúil le hainm na
Gearmáinise sa Ghearmáinis féin - Deutsch. (Is é is bunbhrí leis an bhfocal ná
"teanga na cosmhuintire", is é sin, caint na ndaoine - le hí a scaradh ón
Laidin, teanga na naomh is na n-ollamh.) Bhí na hOllannaigh ag tabhairt an ainm
chéanna - diets nó duutsch - ar a dteanga féin sna Meánaoiseanna, agus le
fírinne, níor aithin siad ach de réir a chéile gur dhá theanga éagsúla a bhí i
gceist leis an nGearmáinis agus leis an Ollainnis.

Seachas na 16.7 milliún cainteoirí dúchasacha san Ísiltír, tá an Ollainnis
labhartha sna tíortha seo a leanas:

Is teanga oifigiúl í an Ollainnis sa Bheilg. Is í an máthairtheanga do thart ar
55% de dhaonra na Beilge. Cónaíonn an chuid is mó de na cainteoirí Ollainnise i
bhFlóndras (an réigiúin ina bhfuil Ollainnis mar mháthairtheanga do fórmhór an
daonra).

I 2011 ba í an Ollainnis an mháthairtheanga do 110,490 duine i gCeanada, sios ó
128,900 duine i 2006.

Is í an Ollainnis an t-aon teanga oifigiúl i Suranam. Is í an mháthairtheanga do
thart ar 60% agus tá sí mar dara teanga ag an chuid eile den daonra. Is í an
t-aon tír a labhraíonn Ollainnis i Meirceá Theas.



https://ga.wikipedia.org/wiki/An_Ghealach

Is í an Ghealach nó an Ré nó an tÉasca an t-aon satailít nádúrtha atá ag
timpeallú an Domhain. Ar meán, tá sí faoi thrí chéad ceithre mhíle is ceithre
scór ciliméadar (384,000 km) den Domhan. Mar sin, bíonn an solas ag teacht
beagáinín níos faide ná aon soicind amháin ón nGealach go dtí an Domhan. Tá an
Ghealach míle seacht gcéad ciliméadar (1,700 km) ar gha, agus an imtharraingt a
aithníonn an spásaire ar dhroim na Gealaí, níl ann ach an séú cuid dá mheáchan
thíos anseo. An té a chonaic na seanscannáin ó laethanta na spásárthaí de
shraith Apollo, tá a fhios aige an dóigh a raibh na spásairí in inmhe léimeanna
millteanacha a thógáil, beag beann ar na spáschultacha troma a bhí siad a
chaitheamh, idir chlogaid, choimeádán ocsaigine, agus ghléasra brúchóirithe.

Imtharraingt ag an meánchiorcal 1.622 m/s2 (an domhantarraingt méadaithe faoi
0.1654)

Críochnaíonn an Ghealach aon imrothlú amháin thart ar an Domhan gach seacht lá
fichead agus ocht n-uaire (27 lá 8 h). Sin í mí na Gealaí, ach, ar ndóighe, ní
hionann í agus mí an fhéilire. Tugtar éapacht ar an difríocht ama idir mí na
Gealaí agus mí cibé cineál féilire a úsáidtear de ghnáth.

Tá meánteocht an dromchla beagáinín níos mó ná aon chéim amháin Celsius, ach ós
rud é nach bhfuil atmaisféar ag an nGealach (amach ón gcorr-adamh ocsaigine,
argóin, sóidiam nó potaisiam), ní choinníonn sí an teas thar a hoíche fhada,
agus an dromchla ag éirí fuar feanntach roimh theacht an lae. Ón taobh eile de,
nuair a bhíonn sé ina lá ar an nGealach, bíonn sé dofhulaingthe ar fad, agus an
dóigh a bhfuil an Ghrian ag soilsiú, gan aer ar bith ann lena teocht a
scaipeadh, a chothromú is a mhaolú.

An dóigh a bhfuil an Ghealach ag rothlú (ag casadh ar a hais), is rothlú
sioncrónach é. Is é sin, tá an rothlú (an casadh ar an ais) agus an t-imrothlú
(timpeallú an Domhain) ceangailte dá chéile. De réir mar atá an Ghealach ag dul
timpeall an Domhain, tá sí ag casadh ar a hais, i gcruth is go ndrannann sí an
taobh chéanna leis an Domhan. Mar sin, roimh fhorbairt na spásloingseoireachta,
ní raibh ach aithne aon leathsféar amháin againn ar ár satailít nádúrtha féin,
go bunúsach.

Ní mór a lua, áfach, go mbíonn an Ghealach ag guagadh anonn is anall, beagáinín,
mar a fheictear dúinn í, i gcruth is gur féidir linn ábhairín níos mó ná aon
leathsféar amháin den tsatailít a fheiceáil, ó am go ham. Thar aon rud eile, níl
fithis na Gealaí ar aon leibhéal leis an éiclipteach. Is é is toradh dó seo ná
go mbíonn an Ghealach ag éirí níos airde ná an leibhéal sin agus ag titim níos
doimhne, de réir mar atá sí ag dul ar aghaidh ar a fithis. Uaireanta, bíonn an
Ghealach thíos, mar a fheicimid féin í, agus an pol thuaidh á nochtadh dúinn.
Uaireanta eile, is dóigh linn í a bheith thuas, i gcruth is go bhfeicimid an pol
theas. Thairis sin, ós rud é nach ciorcal cruinn ceart í fithis na Gealaí, bíonn
luas a himrothlaithe cineál éagsúil. Bíonn sí ag moilliú agus ag géarú ar a
siúl, agus dá réir sin, bíonn sí "chun deiridh", ar dhóigh is go bhfuil radharc
againn ar bheagáinín níos mó den "taobh chun tosaigh", agus a mhalairt a bhíonn
fíor nuair a thagann géarú ar a coiscéim.

Cé gurb ionann, a bheag nó a mhór, an leath den Ghealach atá ag drannadh linn,
ní hionann an leath den Ghealach atá soilsithe. I rith na míosa, téann an solas
timpeall na Gealaí, agus sinn á feiceáil ag "fás" nó ag "dul i laghad". Deirtear
go bhfuil céimeanna ag an nGealach. Nuair nach bhfuil an Ghealach le feiceáil ar
aon nós, ós rud é nach bhfuil an leath infheicthe di soilsithe ag an nGrian,
deirtear go bhfuil nuaré ann. I ndiaidh na nuaré, fásfaidh an Ghealach. Deirtear
go bhfuil an Ghealach i mbéal ceathrún nuair atá leath di soilsithe, agus í ag
fás go fóill. Tá an Ghealach ina lánré agus í soilsithe ina hiomláine. I ndiaidh
na lánré, rachaidh an Ghealach i ndorchadas arís, de réir a chéile. Deirtear go
bhfuil an cheathrú dheireanach ann nuair atá leath na Gealaí soilsithe, agus í
ag druidim leis an nuaré arís. Ansin, tiocfaidh an nuaré arís, agus tosóidh an
scéal in athuair.

An chuma atá ar an nGealach roimh an mbéal ceathrún nó i ndiaidh na ceathrún
deireanaí, tugtar corrán gealaí uirthi. Tá an Ghealach scothlán i ndiaidh an
bhéil cheathrún agus roimh an gceathrú dheireanach.

Má tharlaíonn cónasc na Gréine, an Domhain, agus na Gealaí le linn na nuaré - is
é sin, má tharlaíonn an triúr acu suite ar an líne chéanna le linn na nuaré -
fágfar an Ghrian, nó cuid di, clúdaithe nó uraithe ag an nGealach. Tugtar urú na
gréine nó éiclips na Gréine air seo. Má tá an Ghrian uraithe ina hiomláine,
deirtear gur lánurú nó lánéiclips atá ann, agus mura bhfuil an scáth caite ach
ar chuid den Ghrian, páirturú nó páirtéiclips atá i gceist. Má tharlaíonn an
Ghealach chomh cóngarach don Domhan le linn an uraithe agus nach féidir léi an
Ghrian a chlúdach ina hiomláine fiú nuair atá sí go cruinn idir an Domhan agus
í, fágtar fáinne den Ghrian ag taithneamh timpeall na Gealaí. Urú fáinneach a
thugtar ar a leithéid, ar ndóigh.

Murar féidir d'urú na Gréine titim amach ach le linn na nuaré, ní féidir d'urú
na Gealaí féin tarlú ach le linn na lánré. Is é cónasc na Gréine, na Gealaí agus
an Domhain is cúis leis an urú seo freisin, agus ós rud é go bhfuil an Domhan i
bhfad níos mó ná an Ghealach, bíonn na huruithe Gealaí i bhfad níos coitianta ná
na huruithe Gréine. Is é sin, tá scáth an Domhain níos leithne ná scáth na
Gealaí, agus níl cónasc cruinn de dhíth le haghaidh urú na Gealaí. Ní bhíonn an
Ghealach dofheicthe go hiomlán fiú le linn an lánuraithe, ós rud é go
n-athraontar solas na Gréine in atmaisféar an Domhain, ar dhóigh is go gcaitear
cuid de a fhad leis an nGealach. Cuireann an Ghealach dathanna neamhghnácha di
le linn an uraithe, áfach.

Tá an Ghealach ar an t-aon rinn neimhe amháin taobh amuigh den Domhan a bhfuil a
droim siúlta ag daoine daonna. Bhí Neil Armstrong agus Edwin Aldrin ar an chéad
bheirt a bhain an Ghealach amach. An tríú spásaire a ghlac páirt ins an mhisiún,
mar atá, Michael Collins, bhí sé ag fanacht lena chairde sa Mhodúl
Ceannasaíochta, an chuid den spásárthach a bhí fágtha ag timpeallú na Gealaí.
Ina dhiaidh sin, chruthaigh Collins go maith ina iriseoir agus ina scríbhneoir
ag tabhairt cur síos ar cheird na spásloingseoireachta don tsaol mhór.
D'fhoilsigh an Coileánach seo leabhar suimiúil inar thug sé léargas dúisitheach
ar shaol an spásaire, idir chruatan agus ghlóir, - Carrying the Fire ("Ag Iompar
na Tine").

Thiar sa bhliain 1969 a rinne Armstrong agus Aldrin a n-éacht. Thuirling siad i
Muir na Sáimhe, in aice le Rimae Hypatia. Roimh dheireadh na bliana céanna,
tháinig an chéad mhisiún eile go dtí an Ghealach síos in Aigéan na Stoirmeacha.
Níl aigéan ar bith ann, ach ísleán mór, agus is beag stoirm a bhagródh ort ansin
ach an oiread. Bhí an mí-ádh leis an chéad mhisiún eile, nó phléasc cóimeádán
ocsaigine, ach mar sin féin, d'éirigh le NASA na spásairí a thabhairt slán
abhaile. Ina dhiaidh sin, b'iomaí áit fós ina bhfacthas spásairí Meiriceánacha
ag dul ag spaisteoireacht ar an nGealach. B'iar-eitleoirí cogaidh iad formhór
mhór na spásairí a shroich an Ghealach, agus cathanna curtha acu i gCogadh na
Cóiré, ach ghlac geolaí oilte arbh ainm dó Harrison Schmidt páirt sa mhisiún
dheireanach i Mí na Nollag 1972. Siúd is gurbh é Schmidt an t-aon gheolaí amháin
a tháinig a fhad leis an nGealach ina phearsa féin, rinneadh éacht mór
geolaíochta le linn na dturasanna seo, nó thug na spásairí leo trí chéad
cileagram de shamplaí ó na láthracha difriúla tuirlingthe.

Tá an Ghealach cuíosach mór, mar shatailít nádúrtha, i gcomparáid leis an
bpláinéad atá sí a thimpeallú. Níl ach Carón, gealach Phlútóin, níos mó i
dtéarmaí comparáideacha, agus ar an gcúis chéanna, is gnách pláinéad dúbailte a
thabhairt ar chóras Charóin agus Phlútóin. Scéal eile, ar ndóigh, go bhfuil
gealacha níos mó agus níos troime ag Iúpatar, cuir i gcás. I bhfarradh is an
pláinéad millteanach atá siad a thimpeallú, áfach, is lú i bhfad iad ná an
Ghealach.

Tá screamh na Gealaí thart ar sheachtó ciliméadar ar doimhneacht, nó sin é an
meánluach. Bíonn sé éagsúil ó áit go háit, áfach, nó sáraíonn an doimhneacht sin
céad ciliméadar i dtimpeallacht Chraitéar Korolev. Ón taobh eile de, níl ach
cupla ciliméadar screimhe taobh thíos de "mhara" áirithe. Faoin screamh sin atá
an maintlín, nó an brat, agus é míle ciliméadar ar doimhneacht. Tá croí na
Gealaí faoi bhun an mhaintlín sin, ar ndóighe, agus é trí chéad go leoth de
chiliméadar ar gha, a bheag nó a mhór. Níl sé chomh te le croí ár bpláinéid
féin, nó tá an Ghealach i bhfad níos suaimhní ó thaobh na geolaíochta de ná an
Domhan. Bíonn talamhchreathanna (nó "gealach-chreathanna") ann ó am go ham, ach
bíonn siad i bhfad níos fannlaige ná na talamhchreathanna ar an Domhan. Tá
fórsaí taoidmheara an Domhain chomh lag is nach bhféadann siad croí na Gealaí a
chroitheadh an oiread is go leáfadh sé. (Is féidir a ghlanmhalairt sin a rá i
dtaobh Io, an ceann is lú de ghealacha Galileo, atá ar bharr lasrach an t-am ar
fad lena chuid bolcánachais - nó is í imtharraingt Iúpatair agus na fórsaí
taoidmheara a théann léi is mó is cúis leis an mbolcánachas sin.) Uaireanta,
feictear "feiniméin dhíomuana Gealaí" - is é sin, an chorrlasair sholais nó an
chorrchalc thoite - ar an nGealach, agus tá cuid de na saineolaithe inbharúla go
bhfuil baint ag an mbolcánachas leis na feiniméin seo. Níltear ar aon tuairim
faoi sin, áfach, nó deir na heolaithe eile nach bhfuil i gceist ach gnáthiomrall
súl.

Glactar leis go coitianta gur cuid den Domhan a bhí sa Ghealach ar tús, nó gurb
as an Domhan a fáisceadh í. Ceithre bhilliún go leith de bhlianta ó shin, bhuail
an Domhan fá chorpán nó rinn neimhe a bhí, a bheag nó a mhór, ar aon mhéid le
Mars. An conamar a caitheadh amach sa spás sa teagmháil seo, ba chloch leáite é
a tháinig le chéile ina dhiaidh sin le haon réad amháin a dhéanamh, mar atá, an
Ghealach. Ar dtús, bhí an tsatailít s'againn ar fad ina farraige mhór de chloch
leáite, magma, agus í ar bharr lasrach le teas. De réir a chéile, áfach,
d'fhuaraigh an magma seo, agus b'ansin a cruthaíodh sléibhte agus tailte arda na
Gealaí. Is iad na bruthcharraigeacha seo an chuid is sine de thírdhreach ár
satailíte. Anortaisít a thugtar ar an gcineál cloiche atá sna bruthcharraigeacha
seo. Tá an anortaisít saibhir i mianra sileacáite a dtugtar plagaclás air. Is é
an plagaclás is cúis leis an dath gheal in ardchríocha na Gealaí.

Na hísleáin dhorcha a dtugtar "mara" nó "farraigí" orthu, - Muir na Scamall,
Aigéan na Stoirmeacha, Muir na nGábh, Muir na Gaile, Muir na Báistí, Muir an
tSuaimhnis, Muir na Sáimhe, Muir an Fhuachta, Muir an Neachtair agus Muir na
Lionnta - tá na "mara" seo níos óige, dar leis na geolaithe, ná na sléibhte is
na bruthcharraigeacha. Is dócha go bhfuair an Ghealach bombardú mór ón spás,
agus na dreigítí ag tochailt imchuachanna doimhne ar a haghaidh. Ansin, ins an
chéad chupla billiún eile, líonadh na himchuachanna le magma (laibhe), de
thoradh an bholcánachais a bhí ann san am. Nuair a d'fhuaraigh an laibhe,
d'iompaigh sí ina basalt dubh. Is é an basalt seo a d'fhág a ndath ar na
"farraigí".

Tháinig a gcuma ar na "mara" dhá bhilliún bliain ó shin, a bheag nó a mhór. Ina
dhiaidh sin, lean na dreigítí ag criathrú dromchla na satailíte s'againn agus ag
fágáil craitéir ina ndiaidh. Ar ndóigh, bhain na himbhuailte seo conamar as
droim an réada, conamar cloiche a dtugtar reigilít air.



https://ga.wikipedia.org/wiki/William_Shakespeare

Aontaíonn mórchuid na staraithe gur duine amháin a bhí i William Shakespeare
(baisteadh 26 Aibreán, 1564 – 23 Aibreán, 1616 - aisteoir, drámadóir agus file -
agus tá go leor fianaise stairiúla ag cur leis an mbarúil sin.

Rugadh Shakespeare i mbaile Stratford-upon-Avon, i Sasana i mí an Aibreáin 1564,
mac le John Shakespeare, déantóir miotóg, agus a bhean Mary Arden. Tá sé scríofa
ar a theastas breithe gur baisteadh é ar an séú lá fichead de mhí an Aibreáin an
bhliain sin. Tá fhios againn nach mbíodh leanaí thar chúpla lá d'aois nuair a
bhaistí iad, agus shocraigh na staraithe ar an tríú lá fichead mar a lá breithe.
Tá sé áisiúil an dáta sin a roghnú - fuair sé bás ar an lá sin sa bhliain 1616 –
agus fosta tá sé fóirsteanach do b’fhéidir an drámadóir ab fhearr a bhí riamh ag
Sasana, nó is sin lá Fhéile Naomh Seoirse, Naomh-Phátrún Shasana.

Cuireadh an dlí ar athair Shakespeare, a bhí rachmasach nuair a tháinig William
ar an saol, as ucht bheith páirteach i margadh dubh na holla, agus cuireadh an
ruaig air as a phost mar sheanóir baile. Tá fianaise ann go raibh dáimh ag dhá
thaobh an teaghlaigh leis an Chaitliceachas.

Phós Shakespeare Anne Hathaway, a bhí ocht mbliana níos sine ná é, ar an ochtú
lá fichead de Shamhain 1582 ag Temple Grafton in aice le Stratford. Ba bheirt
chomharsana de chuid Anne, Fulk Sanders agus John Richards, a chuaigh i mbannaí
orthu nach raibh toirmeasc phósta ar bith orthu. Má d’eagraigh siad an bhainis
faoi dheifir, bhí gá leis mar go raibh Anne ag iompar clainne le trí mhí. Tar
éis a phósta is beag rian a d’fhág William Shakespeare ar leabhar na staire gur
nocht sé arís i saol liteartha Londan.

Ar an séú lá fichead de Bhealtaine, 1583 baisteadh an chéad duine clainne,
Susanna i Stratford. Baisteadh mac, Hamnet, agus iníon, Judith, ar an dara lá de
mhí Feabhra 1585. Sa bhliain 1592, bhí oiread cáile tuillte ag Shakespeare gur
mhaslaigh Robert Greene é go poiblí mar “an upstart crow, beautified with our
feathers, that with his Tygers hart wrapt in a Players hide supposes he is as
well able to bombast out a blanke verse as the best of you: and beeing an
absolute Johannes factotum, is in his owne conceit the onely Shake-scene in a
countrey.” ( Is scigaithris atá ar súil anseo aige leis an líne “Oh, Tiger’s
heart wrapped in a woman’s hide” ar bhain Shakespeare úsáid as sa dráma Henry
VI, cuid a 3).

Sa bhliain 1596 fuair Hamnet bás agus cuireadh ar an aonú lá déag de Lúnasa na
bliana sin é. De bharr na gcosúlachtaí idir na hainmneacha, deirtear gur seo a
spreag Shakespeare le ‘The Tragical History of Hamlet the Prince of Denmark’ a
scríobh. Sa bhliain 1598 bhí Shakespeare ina chónaí i bparóiste St. Helen’s
Bishopsgate, agus tá a ainm le fáil ar bharr liosta aisteoirí a léirigh an dráma
‘Every man in his Humour’, a scríobh mórdhrámadóir eile na linne sin, Ben
Jonson.

Faoin am seo ba dhrámadóir, scríbhneoir agus aisteoir é agus sciar aige i
gcomplacht drámaíochta ar a dtugtaí The Lord Chamberlain’s Men a bhí ainmnithe
as a n-urra uasal, an Tiarna Chamberlain é féin. Bhí an oiread sin cáile agus
measa ar an chomhlacht tar éis bhás Éilís I gurbh é an Rí úr é féin, Séamas I, a
rinne urraíocht orthu agus ghlac siad ainm úr, ‘The King’s Men’.

D’fhoilsigh Shakespeare na soinéid sa bhliain 1609. Is dánta grá an mhórchuid
acu ina ndéantar ceiliúradh ar chumainn agus tá siad breac le leath-thagairtí
homaighnéasacha chuig fear óg (fair lord). Scríobhadh tuilleadh acu do bhean
dhorcha, ‘dark lady’.

D’éirigh Shakespeare as an scríbhneoireacht sa bhliain 1611, agus fuair sé bás
ar an tríú lá fichead de mhí Aibreáin 1616. Bhí sé pósta ar Anne go lá a bháis
agus d’fhág sé beirt iníonacha, Susanna agus Judith, ina dhiaidh.



https://ga.wikipedia.org/wiki/T%C3%ADreola%C3%ADocht

Go ginearálta, ciallaíonn an tíreolaíocht nó an gheografaíocht (ón
tSean-Ghréigis γεωγραφία - geographia - "tuairisc a scríobh ar an domhan") an
staidéar eolaíoch a dhéantar ar an Domhan agus a chuid tailte, tírdhreach,
áitritheoirí agus feiniméan. Ba é an Gréagach Éarastaitéanas (276-194 R.C.) a
chum an focal geografaíocht. Ó thaobh na staire de tá ceithre réimsí taighde i
gceist sa gheografaíocht: spásanailís ar fheiniméin nádúrtha agus dhaonna
(staidéar ar an dáileadh), staidéar ar cheantair (áiteanna agus réigiúin),
staidéir ar ghaolmhaireachtaí saorga, agus taighde ar na domhaneolaíochtaí.

Thosaigh an “Mheánaois” tar éis mheath na hImpireachta Rómhánaí sa 6ú haois,
agus san Iarthar cailleadh spéis sa tíreolaíocht. San Ard-Mheánaois ní raibh
inti ach ábhar suarach de chuid an oideachais – sin é, de chuid na saorealaíon.
Bhí an réalteolaíocht le fáil sa quadrivium ach ní raibh an tíreolaíocht ann.

Mar sin féin, bhí eolas tíreolaíoch agus eolaíoch de chuid an tSeanreachta
bailithe i lárionaid intleachtúla na sibhialtachta Araib-Mhoslamaí. Ó thaobh na
tíreolaíochta de ba é an cultúr sin ab fhearr a bhí in ann an t-eolas a bhailiú
agus é cóngarach do shibhialtachtaí na Gréige, na Measpatáime, na hIndia agus na
hÉigipte. Agus ba mhó an gá a bhí ag an bpaidreoireacht Mhoslamach le heolas
tíreolaíoch (cúig phaidir sa lá agus d’aghaidh ar Mheice) ná mar a bhí ag an
Iarthar. Rinne na tíreolaithe Arabacha, leithéidí Idrisi (ar tháinig an chéad
tíreolaíocht mhór den Iarthar óna lámh timpeall 1150), Ibn Battuta (1304-1370)
agus Ibn Khaldun, an oidhreacht Ghréagach-Rómhánach.

San Iarthar bhí a raibh ar eolas sna cúrsaí seo sa bhliain 1250 le fáil i
gciclipéid (speculum naturale) Uinseann de Beauvais. San aois chéanna chuaigh
misinéirí Proinsiasacha chun na hÁise; bhí Jean de Plan Carpin sa Mhongóil
(1245-1247), agus bhí Guillaume de Rubrouck ann freisin (1253-57). Scríobh
seisean cuntas Laidine ar a thuras a bhí lán d’fhaisnéis faoi chúrsaí
tíreolaíochta, staire agus eitneolaíochta san impireacht Mhongólach. Cuireann
staraithe éigin amhras sa chuntas cáiliúil ar an Áise (idir 1271 agus 1295) a
chuirtear i leith Mharcó Póló.

Mhéadaigh go mór ar an tsuim a bhí ag muintire Iarthar Eorpa sa tíreolaíocht,
rud a chuir léarscáileanna nua á ndéanamh. Sa bhliain 1410 scríobh an Cairdinéal
Pierre d’Ailly Imago Mundi, leabhar a cuireadh i gcló sa bhliain 1478, agus cóip
de ag Críostóir Colambas féin.

Sa 15ú haois agus sa 16ú haois is mó go mór a t-eolas a fuarthas ar an domhan de
bharr an taiscéaladh mara, agus cuntas cúramach á thabhairt ar ar aimsíodh i
gcúrsaí réalteolaíochta agus tíreolaíochta. Is fiú tagairt ar leith a dhéanamh
do na turais seo: Vasco da Gama (an Afraic agus an India), Críostóir Colambas
(Meiriceá Lárnach agus Muir Chairib), Magellan (Meiriceá Theas agus an tAigéan
Ciúin), Jacques Cartier (Ceanada 1534).

Ní nach ionadh, lean an léarscáilíocht uirthi ag dul chun cinn de bharr a raibh
d’eolas úr ann ón taiscéaladh, agus de bharr na modhanna nua agus an bhunúis nua
theoiriciúil (fortheilgean Mhercator sa 16ú haois). Tháinig léarscáileanna nua
den domhan amach, dála na gceann a rinne Gerardus Mercator agus an Geographica
Generalis a rinne Bernard Varenius.

Sna blianta 1591 agus 1592 d’fhoilsigh Giovanni Botero sa Róimh na Relazioni
Universali i dtrí imleabhar, rud a cuir tús le staitistic an Stáit: tíreolaíocht
nua a d’fhreastail ar lucht riaracháin.

San 18ú haois rinneadh James Cook agus La Perouse taiscéaladh san Aigéan Ciúin.
Bhí disciplín eolaíoch á dhéanamh den tíreolaíocht, ach níor tosaíodh á múineadh
sna scoileanna go dtí an 19ú haois, tréimhse mhór na choilíneachais agus an
náisiúnachais. Sampla cáiliúil is ea an téacsleabhar Francach a úsáideadh sna
bunscoileanna : Le Tour de France par deux enfants.



https://ga.wikipedia.org/wiki/R%C3%A9abhl%C3%B3id_na_Fraince

B'eachtra agus tréimhse an-tábhachtach í Réabhlóid na Fraince (nó Muirthéacht na
Fraince) (1789-1799) i stair na Fraince agus stair na hEorpa ó thaobh na
polaitíochta agus ó thaobh an tsochaí.

Thosaigh tréimhse na Réabhlóide sa bhliain 1789 le cruinniú Eastáit Choitianta (
États généraux) na Parlaiminte agus le forghabháil an Bastille agus chríochnaigh
le coup d'État Napóilean sa bhliain 1799. Chuir an Réabhlóid deireadh leis an
monarcacht, leis an seanchliarlathas agus leis na pribhléidí. Sa Déclaration des
droits de l'homme et du citoyen fógraíodh cothroime na saoránach de réir an dlí,
na bunsaoirsí agus flaitheas an Náisiúin, pobal arbh fhéidir leis é féin a rialú
trí theachtaí tofa. Thosaigh imreas fada buan idir lucht cosanta na Réabhlóide
agus lucht cosanta an tseanreachta, gan trácht ar an naimhdeas idir
frithchléirigh agus an Eaglais Chaitliceach Rómhánach.

Dhá ord phribhléideacha a bhí ann, an chléir agus na huaisle, agus ord eile gan
phribhléidí, an tríú heastát. Is iad an dream gan phribhléidí a d’íoc an
mhórchuid de na cánacha. Laistigh den tríú heastát féin bhí mórdhifríochtaí idir
cúigí nó bailte de réir na mbuntáistí a bhí acu. Bhí grúpaí borrúla sa tír – an
mheánaicme thráchtála nó airgeadais, scológa teanna a bhí in ann oideachas a
thabhairt dá gclann – agus b’áil leis an meánaicme na poist arda a bhaint amach.
Le ceart diaga (droit divin) a bhí cumhacht ag an Rí sa bhliain 1788, cumhacht a
thug Dia dó agus a raibh baint aici leis na pribhléidí a bronnadh ar dhaoine
áirithe, ar bhailte móra áirithe, ar chúigí áirithe.

Bhí tionchar suntasach ag lucht intleachta na hEagnaíochta (les Lumières) ar an
gcor a bhí le teacht sa scéal ach tionchar caolchúiseach é; ní cóir áibhéil a
dhéanamh de. Moladh go mbeadh monarcacht ann bhí cosúil le monarcacht na
Breataine, agus í srianta ag parlaimint thofa: cearta an tsaoránaigh i gcomórtas
le humhlaíocht an ghéillsinigh. Dúirt an lucht intleachta gur as an Náisiún a
d’eascair an chumhacht cheannasach.

Ní raibh na hoird phribhléideacha féin sásta leis an gcumhacht ríoga, ós rud é
gur bhain an t-absolóideachas díobh a gcearta traidisiúnta. Iadsan a reachtáil
na cúirteanna dlí (les Parlements), agus bhí sé de nós ag na cúirteanna céanna
reachtaíocht nua a phlé agus an chumhacht ríoga a lochtú. D’fhág seo, cé go
raibh siad ag cosaint a gcuid pribhléidí féin, go raibh meas ag na daoine orthu
mar chosantóirí an phobail.

Bhí fonn ar chuid de na huaisle an chumhacht a bhain Louis XIV (le Roi Soleil)
díobh a fháil ar ais, agus chomh maith leis sin bhí easpa airgid orthu. Crosadh
orthu dul i mbun a lán gnóthaí tráchtála ar eagla go gcaillfí a n-uaisleacht;
ach bhí costas an trealaimh chúirte ag méadú (culathacha breátha, carráistí agus
eile) agus sin gan méadú a theacht ar a gcuid cíosanna. Chuaigh siad i muinín a
seanphribhléidí, go mór mór na cearta feodacha, agus iad ag éileamh cánacha
áirithe nár íocadh leis na cianta. Chomh maith leis sin, thosaigh siad ag úsáid
tailte coitianta áirithe, tailte nach raibh á saothrú nó a gcuireadh feirmeoirí
bochta a gcuid beithíoch ar féarach ann. Níor thaitin an méid sin le muintir na
tuaithe agus d’éiligh siad go gcealófaí na cearta feodacha. Ina theannta sin,
bhí gorta á chrá cuid mhaith den Eoraip ag an am agus an Fhrainc san áireamh.

Aithníodh go raibh fadhbanna airgeadais ag an rialtas féin: bhí sé báite i
bhfiacha, rud a tharla de bharr chogaí costasacha Louis XV, mórán, gan trácht ar
an tacaíocht a thug Louis XVI do réabhlóidithe Mheiriceá, agus gan an bhris á
tabhairt isteach cheal cánacha cothroma. Beartaíodh scéimeanna chun an scéal a
leigheas, ach níorbh fhéidir leis an Rí cúrsaí airgeadais a leasú agus é de nós
ag na na cúirteanna dlí cur ina choinne. Ní raibh Louis XV ná Louis XVI dall ar
scaipeadh na smaointe nua agus ar mhí-éifeacht na bhforas, ach bhí údarás Louis
XIV de dhíobháil orthu, rud a bhac orthu athchóiriú riaracháin a bhrú ar na
haicmí pribhléideacha.

Nuair a chruinnigh na hEastáit Choitianta arís bhí an-dóchas ag an bpobal astu.
Bhí súil ag muintir na tuaithe le feabhsú saoil agus le cealú na gcearta
feodacha. Bhí súil ag an meánaicme le cothroime de réir dlí (l’égalité de droit)
agus le monarcacht pharlaiminteach à l'anglaise. B’fhéidir leo a bheith ag brath
ar chúnamh baicle uaisle ar gheal leo na smaointe nua agus ar chúnamh na
mionchléire, dream a raibh eolas pearsanta acu ar shaol crua an phobail, agus
bhí díospóireacht bhríomhar ann dá bharr. D’iarr an tríú heastát breis feisirí
de réir a meáchain shóisialta agus thug an Rí a dhá oiread dóibh, ach ní dúirt
sé faic faoin éileamh eile – vóta an duine. (Bhí vóta amháin ag gach ord, agus
d’fhéadfadh vóta dhá ord an tríú vóta a shárú.)

Ar 17 Meitheamh 1789 thug an an tríú heastát agus baill éigin den na huaisle
agus den chléir “Tionól Náisiúnta” (l'Assemblée nationale)' orthu féin. Bhí siad
an-chorraithe, agus gheall siad nach scarfaidís nó go raibh bunreacht scríofa
bronnta acu ar an tír. Ghéill an Rí, mar dhea; ach ar 26 Meitheamh thug sé
saighdiúirí isteach i bPáras (20,000 fear ó reisimintí eachtrannacha). Bhí aigne
an phobail suaite; bhí círéibí ann, dódh barracáidí máil, creachadh stórais
ghráin na gclochar agus bunaíodh míliste meánaicmeach. Mhéadaigh an suaitheadh;
ar 14 Iúil rug lucht círéibeachta ar a raibh d’airm in armlann an Hôtel des
Invalides agus chruinnigh os comhair an Bastille (daingean agus príosún) amach;
le cúnamh roinnt gunnaí móra thug siad ar ghobharnóir an phríosúin géilleadh,
agus forghabhadh samhailchomhartha seo an údaráis ríoga.

Bhí an scéal chomh dona sin anois go ndeachaigh na móruaisle ar thóir dídine i
dtíortha eile – an Bhreatain, an Ghearmáin, na hÍsiltíortha – agus súil acu go
bhfillfidís i gceann trí mhí. Idir an dá linn bhí mhuintir na tuaithe ag éirí
amach, agus dá bhrí sin, ar 4 Lúnasa 1789, chealaigh an Tionól na cearta
feodacha, díol na bpost agus míchothroime cánach. B’in deireadh leis an
Seanreacht. Ar 26 Lúnasa vótáil an Tionól ar son Fhógra Chearta an Duine agus an
tSaoránaigh (Déclaration des Droits de l’Homme agus du Citoyen). Agus iad faoi
anáil Ré na hEagnaíochta, thug siad droim laimhe don mhonarcacht absolóideach
agus do chóras na n-ord. D’fhág cuspóirí na meánaicme a rian ar an bhFógra:
bannaí le saoirse an duine, urraim don mhaoin, roinnt na cumhachta leis an Rí,
ceart ag cách ar phoist phoiblí.

Rinneadh Tionól Iomlán (l‘Assemblée constituante) den Tionól Náisiúnta ar 9 Iúil
1789; cruinniú meánaicmeach ba ea é, mórán, agus bhain sé feidhm as smaointe
fhealsúna agus eacnamaithe an 18ú haois chun athleasú mór a chur chun cinn. Bhí
an chumhacht ríoga lag go leor; bhíodh an Rí idir dhá chomhairle, é ag iarraidh
a neamhspleáchas a chosaint agus greim a fháil arís ar an gcumhacht ba dhual dó.

Idir an dá linn, bhí na huaisle a theith (les émigrés) ag fadú faoin achrann
lastall de na teorainneacha agus ag gríosú rialtais eile chun troda. Os a
choinne sin, bhí fonn ar na Seacaibínigh (les Jacobins), an bhaicle a bhí i réim
ag an am i bPáras, an Réabhlóid a scaipeadh tríd an Eoraip. Ar 20 Aibreán 1792,
d’fhógair an Fhrainc cogadh ar Impire na hOstaire, agus chuaigh an Phrúis leis
an Ostair. Ar an droch-uair, bhí an t-arm Francach ar mhí-eagar ar fad toisc gur
imigh an oiread sin oifigeach uasal, rug a d’fhág lag roimh na reisimintí
tréanacha Prúiseacha é. Ghabh an namhaid daingean i ndiaidh daingin, agus
tháinig líonrith ar na daoine, rud a spreag iad chun neart daoine a mharú i
bpríosúin Pháras le teann eagla roimh fhrithréabhlóidithe. Ní raibh de dhánacht
sna húdaráis an marú a chosc, agus chuir sé cor nua sa Réabhlóid.

Ar 21 Meán Fhómhair 1792 tháinig an Chomhdháil Náisiúnta (la Convention
nationale) in ionad an Tionóil chun cumhacht fheidhmitheach an Chéad Phoblacht
Fhrancach a dhearbhú tar éis an Rí a chur as oifig ar 10 Lúnasa. Cuireadh
toghcháin ar siúl, ach meastar nár chuir 90% den seacht milliún vótóir de dhua
orthu féin vótáil ar chor ar bith. Is beag nár bhain na teachtaí go léir leis an
meánaicme, ach bhí dhá bhaicle ar leith ann. Bhí na Girondins ann agus gan
muinín acu as pobal Pháras; bhí na Montagnards (“lucht an tSléibhe”) ann freisin
agus breis tuisceana acu ar chás na ndaoine. (Bhí siadsan ina suí ar shuíocháin
níos airde sa Chomhdháil, agus as sin a baisteadh iad.) Bhí na Montagnards sásta
dul i bpáirt an phobail agus na bPoblachtach radaiceach (les san-culottes) go
háirithe, agus dul go bun an angair chun an Phoblacht a shábháil. Ar na
ceannairí bhí Robespierre, Danton, Marat agus Saint-Just.

Ar 24 Feabhra 1793 chinn na Girondins ar arm 300,000 saighdiúir a thógáil le
caitheamh crann, rud a thug drochnósanna an tSeanrachta i gceann na ndaoine,
agus a spreag éirí amach san Alsáis, sa Bhriotáin agus sna Sléibhte Lárnacha (Le
Massif central), ceannairc a cuireadh faoi chois gan mhoill. Ritheadh dlí a
chuir dlús leis an sceimhle: ceannairceach ar bith a rugadh maol air bhásófaí
gan triail é. Bhí na Girondins ag dul i laige, áfach; bhí orthu glacadh le
Coiste na Slándála Poiblí (la Comité de Salut Public) agus leis an mBinse
Réabhlóideach (an Tribunal révolutionnaire), agus ba ghearr gur ruaigeadh iad.
Is iad na Montagnards a tháinig ina n-áit tar éis dul i bpáirt na bhfaicsean ab
antoiscthí de phobal Pháras. Ní mar sin a bhí an scéal taobh amuigh de Pháras;
in Marseille agus i Lyons ba iad na Girondins an dream ba láidre.

Ba é Coiste na Slándála Poiblí an foras ba thábhachtaí dár eascair as an
gComhdháil. Danton a bhí i gceannas air nó gur básaíodh é ar 10 Iúil 1793. Bhí
dáréag ball aige a dtoghadh an Chomhdháil gach mí iad; bheartaigh sé na dlíthe,
bhí cumhacht fheidhmitheach aige agus d’ainmnigh sé na feidhmeannaigh;
chruinnigh sé an chumhacht i lár báire agus an rialtas i mbaol. Bhí geilleagar
an náisiúin tugtha suas don chogadh, agus tógadh arm milliún fear ar an bpointe;
arm é a bhí lán d’fhuinneamh agus de dhíograis, rud a chúitigh an easpa
gairmiúlachta. Tháinig Robespierre chun cinn sa Choiste, agus ar 5 Meán Fómhair
1793 cuireadh an Sceimhle (la Terreur) ar siúl. Chuaigh an t-ár a rinne pobal
Pháras cheana go mór i gcion ar bhaill den Chomhdháil; chun a leithéid a
sheachaint feasta agus naimhde na Réabhlóide a chloí, chuir siad Sceimhle
dhleathach i bhfeidhm, agus b’fhada an liosta daoine a bhí i mbaol – uaisle,
daoine a theith, sagairt easumhla, lucht molta cónaidhme, gríosóirí agus a
muintir. Vótáil an Chomhdháil pionós báis a ghearradh ar chnuastóirí bia. Ach
bhí sé deacair fós bia a sholáthar do na bailte móra, agus bhí luach na
dtuarastal ag ísliú.

In iarthar na tíre bhí muintir an Vendée, dream ceanndána Caitliceach
coimeádach, éirithe amach, ceannairc ar fhág a ceannairí uaisle dath ríoga
uirthi agus a cuireadh faoi chois go fíochmhar agus go fuilteach. Cuireadh ruaig
ar na hairm eachtrannacha freisin. Ansin tugadh iarraidh ar an gCríostaíocht a
scrios ar fud na Poblachta, agus leagadh dealbha, crosa agus clogáis. Bhí
Robespierre féin naimdeach don aindiachas; chuir sé dlí i bhfeidhm a chuaigh in
urrús ar shaoirse creidimh agus dlí eile a d’aithin neamhbhásmhaireacht an
anama. Chuaigh an Coiste i mbun srian a chur le tionchar na bPoblachtach
radaiceach ar an gComhdháil. Sa bhliain 1794 scriosadh eite chlé agus eite dheas
na Montagnards (agus Danton san áireamh). Bhí an Sceimhle ag maolú sna cúigí
agus ag treisiú i bPáras, agus ba é an Binse Réabhlóideach a thugadh breith ar
choireanna polaitiúla. Ní bhíodh finné ann ná dlíodóir. Bhí Robespierre ar an
bpolaiteoir ba mhó tionchar, é ag troid leis na faicsin agus ag tiomsú naimhde.
Nuair a bhagair sé glanadh nua orthu chruinnigh siad a neart agus d’ionsaigh é.
Ar 28 Iúil 1794 chuaigh sé faoi ngilitín agus cuireadh deireadh leis an
Sceimhle.

Vótáil an Chomhdháil ar son Bunreachta nua ar 17 Lúnasa 1795 agus ghlac
pobalbhreith leis i Mí Mheán Fómhair. Bunaíodh rialtas na Stiúrthóireachta (le
Directorate) dá réir agus fonn ar an gComhdháil go mbeadh rialtas seasmhach ann,
ach ba rialtas míshocair amach é ó thús; bhí na ríogaithe á threascairt ar fud
na tíre le bolscaireacht agus le gníomh, agus deartháireacha an Rí ag cuidiú
leo. Níorbh fhearrde an scéal an geilleagar a bheith ag meath, cánacha ag dul i
laghad, praghsanna ag ísliú – rud a raibh muintir na tuaithe go háirithe thíos
leis Ach bhí rath ar chúrsaí cogaidh, go háirithe san Iodáil, mar ar rug an
ginearál óg Napóilean Bónapart bua i ndiaidh bua ar an Ostair, rud a tharraing
conradh Campo Formio ar 17 Aibreán 1797. Faoin mbliain 1799 ba bheag nach raibh
an Iodáil go léir ina Poblacht, agus forais brúite uirthi arbh ionann iad agus
forais na Fraince. Ba shaibhrede an Stiúrthóireacht dá bharr ach d’fhág sé go
raibh gach rud ag brath ar an arm. Rinneadh ceann réitigh de Napóilean i gcúrsaí
polaitíochta sa Fhrainc.

Ar 9 Meán Fómhair 1799 tháinig Napóilean i réim de threascairt thobann, ag
fógairt go raibh deireadh leis an Réabhlóid. Bunaíodh an Chonsalacht (le
Consulat), triúr consal agus an chumhacht uile ag an gcéad duine acu; ba ghearr
go ndéanfaí Impire den fhear sin – Napóilean féin.



https://ga.wikipedia.org/wiki/Napol%C3%A9on_Bonaparte

Bhí Napoléon Bonaparte, nó Napóilean mar a thugtar air i nGaeilge (15 Lúnasa
1769 – 5 Bealtaine 1821), nó Bónaí i nGaeilge Thír Chonaill fadó, ar dhuine de
na ginearáil a d’fhear cogadh ar son Réabhlóid na Fraince. Bhí sé ina cheannaire
ar an bhFrainc ó dheireadh na bliana 1799 ar aghaidh, agus ina Impire ar na
Francaigh (Empereur des Français) is ina Rí ar an Iodáil ón mbliain 1804 go dtí
an bhliain 1814, agus arís sa bhliain 1815, faoin ainm Napoléon I.

Rialaigh sé an Fhrainc mar Phríomh-Chonsal (Premier Consul) Phoblacht na Fraince
ó 11 Samhain 1799 go dtí 18 Bealtaine 1804, agus ansin mar Impire na bhFrancach
(Empereur des Français) agus Rí na hIodáile (faoin teideal Napoléon I) idir 18
Bealtaine 1804 agus 6 Aibreán 1814 agus arís ar feadh tréimhse ghearr ó 20 Márta
go dtí 22 Meitheamh 1815.

Bhí éirim thar cách i Napoléon mar cheannaire míleata, agus tá cáil air de bharr
an ratha agus an míratha a tháinig ar a chuid feachtas. I gceann deich mbliana
nó beagán os a chionn, smachtaigh Napoléon an chuid is mó d’iarthar agus de lár
na hIlchríocha le gabháltais agus le comhaontais, nó go ndearna sé ionradh
tubaisteach ar an Rúis i ngeimhreadh na bliana 1812, tubaiste ar tháinig díomua
eile ar a muin: Cath na Náisiún, a tharla gar do Leipzig i Mí Dheireadh Fómhair
sa bhliain 1813. I gceann cúpla mí chuir comhghuaillíocht a naimhde brú air an
choróin a thabhairt suas, agus gan de rogha aige ach imeacht ina dheoraí chuig
Oileán Eilbe. D’éirigh leis teacht ar ais ina shean-neart, éacht a dtugtar “an
céad lá” (les cent jours) air, ach buadh air i gcath Waterloo sa Bheilg ar 18
Meitheamh 1815. Ghéill sé don Bhreatain agus cuireadh ar deoraíocht é chuig
oileán Naomh Léan, áit a bhfuair sé bás.

Cheap Napoléon gaolta dá chuid mar mhonarcaí i dtíortha difriúla. Níor bhuan i
réim iad, ach bhí nia leis Napoleon III, ina Impire ar an bhFrainc agus ar a
cuid coilíneachtaí amach sa 19ú haois.

Rugadh Napoleone di Buonaparte in Ajaccio na Corsaice ar 15 Lúnasa 1769. Carlo
Maria Buonaparte, dlíodóir, ba ea a athair; Maria Letizia Ramolino a mháthair.
De thimpiste staire a tháinig an t-oileán i seilbh na Fraince, ó cheannaigh sí
siúd ó Genova é sa bhliain 1768. Bhain muintir Bonaparte le mionuaisle na háite
(ba noblesse de robe iad), rud ab éigean do Charles Bonaparte a chruthú roimh dá
mhac dul isteach i gcoláiste míleata sa bhliain 1779 - an École royale militaire
de Brienne-le-Château,

Sa bhliain 1784 d'éirigh leis sa scrúdú ar son an École Militaire i bPáras. An
bhliain dar gcionn cailleadh a athair, agus de dhíobháil airgid bhí air cúrsa
dhá bhliain a chríochnú i gceann bliana amháin. Chuir sé a chuid scrúduithe de i
Mí Mheán Fómhair agus fuair post mar fholeifteanant sa reisimint airtléire la
Fère a bhí lonnaithe in Valence-sur-Rhône, agus ansin in Auxonne.

Bhí Napoléon in aois a naoi mbliana deag sa bhliain 1789, nuair a thosaigh
Réabhlóid na Fraince, agus ba é an chéad rud ar thug sé faoi círéib áitiúil a
chur faoi chois in Auxonne ar 19 Iúil 1789.

D'fhill sé ar an gCorsaic agus rinne a chion sa chogadh idir réabhlóidithe,
ríogaithe agus náisiúnaithe. Bhí rún ag na náisiúnaithe Poblacht na Corsaice a
athbúnú; Pasquale Paoli a bhí mar cheannaire orthu agus mar náisiúnaí
Corsaiceach chuaigh Napoléon ina leith. D'éirigh eatarthu nuair a chuir an
Chomhdháil Náisiúnta an Rí chun báis; creachadh teach mhuintir Bonaparte, agus
ar 10 Meitheamh 1793 thug Napoléon agus a mhuintir a n-aghaidh ar Thoulon.

Ar an 13 Vendémiaire, Bliain IV (5 Méan Fomhar 1795), chuaigh ríogaithe chun
ceannairce i bPáras in éadán na Stiúrthóireachta (la Directoire), rialtas
réabhlóideach na tíre ag an am. Paul Barras a bhí i gceannas ar na trúpaí a bhí
dílis don Stiúrthóireacht, agus chuir seisean Napoléon i bhfeighil na
n-oibríochtaí. D'iarr Napóilean ar Joachim Murat gunnaí móra a bhailiú le chéile
agus suíodh iad ag ceann na sráideanna ar aghaidh na Comhdhála Náisiúnta amach
sna Tuileries. Ruaigeadh na ceannaircigh le grán, maraíodh mórán acu, agus
tugadh suntas do Napoléon mar oifigeach cumasach.

Bhí an Iodáil faoi smacht na hOstaire, ach i gceann bliana nó mar sin bhí an
lámh uachtair faighte aige ar chúig arm Ostaireacha, agus gan ach a leath-oiread
fear aige go minic. Bhí clú air agus tionchar aige ag filleadh abhaile dó; ar a
chomhairle féin (agus é faoi anáil an pholaiteora stuama Talleyrand) d'éirigh an
Stiúrthóireacht as an ionradh a bhíothas le déanamh ar an mBreatain, scéim a bhí
á beartú acu le tamall. Socraíodh ar Napoléon a chur chun na hÉigipte, mar a
mbeadh sé in ann bealach na nIndiacha a chosc ar na Briotanaigh. I ndáiríre,
b’áil leis an rialtas é a chur as an mbealach toisc gnaoi na ndaoine a bheith
air.

Bhí Napoléon ar ais sa Fhrainc faoin mbliain 1799 agus chuaigh i gcomhairle le
Talleyrand, fear a raibh an-dul amach aige ar chúrsaí.

Bhí suim ag teacht aige i Meiriceá; bhí fonn ar an bhFrainc leas a bhaint as
limistéar leathan Louisiana, agus ba ghá greim a choinneáil ar oileán
Saint-Domingue (Haití) chuige. B’éigean tairbhe a bhaint as daoir ghorma chun na
coilíneachtaí a chur chun cinn, fiú agus an daoirse cealaithe, ach ceileadh an
t-eolas sin. Chuaigh na Francaigh i ngleic leis an nGinearál gorm Toussaint
Louverture; ba dhian an cogadh é, agus fiú nuair a gabhadh Toussaint lean an
comhrac. Ba é an fiabhras ba mhó a lagaigh na Francaigh, agus buaileadh iad faoi
dheireadh. D’éirigh Napoléon tuirseach den scéal agus dhíol Louisiana leis na
Stáit Aontaithe sa bhliain 1803.



https://ga.wikipedia.org/wiki/Eala%C3%ADn

Oilteacht an bhunbhrí a bhí le hEalaín sa Ghaeilge ach dála a comhbhríonna i
dteangacha eile tá an bhunbhrí seo ag leathnú an t-am ar fad agus sa lá atá
inniu ann san Eoraip is ionann ealaín agus táirge ar bith de chuid na
samhlaíochta a dhírítear ar an tsamhlaíocht féin.

Ó Athbheochan an Léinn anall ba ghnách san Eoraip na Míndána i.e. ealaíona na
péintéireachta, na líníochta, na dealbhóireachta agus na hailtireachta, a dhealú
amach ó na hEalaíona Feidhmeacha, ealaíona a cuireadh i bhfeidhm ar earraí chun
iad a mhaisiú; ach bhí seo bunoscionn le dearcadh cultúr agus sibhialtachtaí
eile agus le dearcadh na hEorpa féin roimhe sin.

De réir an Choincheapúlachais, fealsúnacht ealaíne a tháinig chun cinn tar éis
an Dara Chogadh Domhanda, is féidir le duine ar bith a bheith ina ealaíontóir
agus is féidir le rud ar bith a bheith ina théama i saothar ealaíne. Meán chun
pearsantacht, braistintí nó spiorad an ealaíontóra a léiriú atá san Ealaín de
réir na teoirice seo. Is é an t-ealaíontóir ábhar a chuid ealaíne féin, murab
ionann agus an scéal i dtraidisiúin nó i bhfealsúnachtaí ealaíne san am a
chuaigh thart. Sainmhíniú de chuid an Iarthar é seo, ar ndóigh, agus gan baint
aige le formhór na dtraidisiún eile. Bhí aidhmeanna dá gcuid féin acu siúd.
Neamh agus an Domhan a nascadh le chéile ba chuspóir do Phéintéireacht na Síne,
mar shampla, agus níor mhór duit dianstaidéar agus dianmhachnamh a dhéanamh
roimh duit tabhairt faoin obair.

Nádúrachas, agus iarracht á déanamh ar an ábhar a léiriú mar a fheiceann an
tsúil é.

Teibíochas, agus an t-ábhar á léiriú trí stíliú agus trí fhíoracha
neamhnádúrtha.

Neamh-oibiachtúlachas, agus mothúcháin á spreagadh sa lucht féachana le dathanna
agus le fíoracha, díreach mar a dhéanann an ceol.



https://ga.wikipedia.org/wiki/C%C3%BA_Uladh_-_Peadar_Toner_Mac_Fhionnlaoich

Scríbhneoir Gaeilge ab ea é Cú Uladh, nó Peadar Toner Mac Fhionnlaoich. Rugadh é
ar an 5 Deireadh Fómhair 1857 in Alt an Iarainn, Gleann tSúilí, Co. Dhún na
nGall agus cailleadh ar an 1 Iúil 1942 é. Nuair a bhí sé seacht mbliana déag
d’aistrigh sé go Baile Átha Cliath. D'fhreastail sé ar an Ard-Scoil i nGlas
Naíon ar feadh bliana, agus ina dhiaidh sin chaith sé dhá bhliain ag foghlaim
léinn i gColáiste na Carraige Duibhe. Phós sé Sibéal Ní Uadhaigh (Elizabeth
Woods) sa bhliain 1895 agus bhí dáréag clainne acu. Chuaigh an chuid is mó dá
chlann mhac ar Scoil Éanna, a bhí á rith ag Pádraig Mac Piarais.

Fuair sé post mar Oifigeach Chustaim agus Máil sa státseirbhís agus chaith sé
naoi mbliana déag i Sasana leis an bpost sin. Ó bhí an post sin aige,
chaithfeadh Cú Uladh féin agus a chlann aistriú ó áit go háit go minic. Bhí sé
lonnaithe tamall i nDún na nGall, i mBéal Feirste, in Yorkshire, sa Bhreatain
Bheag, i nGlaschú, i gCúil an tSúdaire agus i mBaile Átha Cliath. Bhí sé ina
fhile, ina scríbhneoir, ina sheanchaí, ina dhrámadóir, ina bhall de Chonradh na
Gaeilge agus ina Sheanadóir, tamaill éagsúla dá shaol.

Bhí baint an-mhór ag Cú Uladh le Conradh na Gaeilge riamh. Sa bhliain 1895 bhí
an chéad chruinniú ag Craobh Chonradh na Gaeilge i mBéal Feirste i dteach Chú
Uladh, 32 Bóthar Beersbridge. Bhí Cú Uladh ina Uachtarán ar Chonradh na Gaeilge
sna blianta 1922 go 1925 agus arís sna tríochaidí. Bhí sé ar an gCoiste Gnó ar
feadh breis is daichead bliain agus bhí an-bhaint aige leis an gConradh i rith
na mblianta sin.

Sa bhliain 1938 rinne Éamon de Valera, a bhí ina Thaoiseach san am, Seanadóir
de, agus bhí sé ina Sheanadóir go lá a bháis ar an chéad lá de Mhí Iúil 1942. Ní
labhraíodh sé ach Gaeilge sa Seanad nuair ab fhearr leis an gcuid is mó de na
seanadóirí eile cloí leis an mBéarla.

Scríobh sé díolaim ghearrscéalta i gcanúint Uladh faoin teideal Ciall na
Seanráite, agus sna blianta 1935-36, d'fhoilsigh sé sraith aistí ar An
tÉireannach faoi Éirí Amach na Cásca. Tháinig na haistí i gcló faoi chlúdach
leabhair sa bhliain 1992, faoin teideal Bliain na hAiséirí. Chomh maith leis an
saothar thíos, scríobh Cú Uladh na céadta aistí, roinnt mhaith scéalta agus
dánta freisin a d'fhoilsigh sé i nuachtáin agus irisí; An Claidheamh Soluis,
Sinn Féin, Fáinne an Lae, Iris an Fháinne, The Nation, The Irish Nation, Tír,
Irish Opinion, agus An Phoblacht ina measc.



https://ga.wikipedia.org/wiki/An_Iod%C3%A1ilis

Is í an Iodáilis nó an Eadáinis, mar a thug Máirtín Ó Cadhain uirthi de réir a
chanúna (Iodáilis: italiano nó lingua italiana) teanga náisiúnta na hIodáile.
Labhraítear freisin í i gCathair na Vatacáine, san Airgintín, san Eilvéis, in
Uragua, sa Bhrasaíl, sna Stáit Aontaithe, sa Ghearmáin agus san Fhrainc. Ceann
de na teangacha oifigiúla is ea í san Eilvéis, chomh maith leis an bhFraincis,
an Ghearmáinis agus an Réata-Rómáinis. Teanga bhundúchasach is ea í an Iodáilis
san Iodáil féin agus san Eilvéis, ach tháinig na pobail Iodálacha sna tíortha
eile, go háirithe san Oileán Úr, ar an bhfód de thoradh na himirce, nó ba dual
do na hIodálaigh riamh dul ar imirce. D'fhág na hinimirceoirí Iodálacha an-lorg
ar chultúr na Stát Aontaithe agus na hAirgintíne, ach go háirithe, agus tá
leathchaint na gcoirpeach san Airgintín, an lunfardo, lán focail iasachta ón
Iodáilis.

Tá an Iodáilis chaighdeánach bunaithe ar chanúint na Toscáine, ach is é an
fuaimniú a chluinfeá i gcathair na Róimhe féin an fuaimniú is airde meas ar na
saoltaí seo. Mar a deir na hIodálaigh féin, is í an Iodáilis is fearr ná lingua
toscana in bocca romana, teanga na Toscáine i mbéal na Róimhe.

Seachas an Iodáil tá an Iodáilis scapaithe i dtíortha éagsúla ar fud an domhain.

Cé go bhfuil Spáinnis an teanga oifigiúl is í Iodáilis an máthairtheanga do
timpeall ar 1,500,000 duine san Airgintín.

I 2001 bhí Iodáilis an máthairtheanga do 316,890 duine san Astráil. Is í an tríú
teanga is comónta san Astráil tar éis Béarla agus Sínis.

I 2011 bhí Iodáilis an máthairtheanga do 407,485(1.2% do daonra gCeanada) duine
i gCeanada shíos ó 455,040(1.5%) duine i 2006.

Tá stair fada ag an Iodáilis sa Chróit go háraithe san Istria Crótach. Is í an
máthairtheanga do 0.43% do daonra an Chróit. Sa lá atá inniu an is teanga
aitheanta mionlach í an Iodáilis san Istria Crótach agus í an máthairtheanga do
6.83%.

Is ceann dos na ceithre teanga oifigiúl í an Iodáilis san Eilvéis. I 2011 bhí
Iodáilis an príomtheanga do 545,274(8.2% do daonra an Eilvéis) duine san
Eilvéis. Is í an tríú teanga is comónta san Eilvéis. Is i Ticino agus deisceart
Graubünden a bhfuil cuid is mó dos na cainteoirí Iodáilis i gcónaí.

De réir daonáireamh Poblacht na hÉireann 2011 bhí Iodáilis an dara teanga neamh
oifigiúl déag is comónta i bPoblacht na hÉireann. Bhí Iodáilis an príomtheanga
do 10,344 duine i bPoblacht na hÉireann. Rugadh 3,624(35%) dóibh i bPoblacht na
hÉireann agus rugadh na 6,720(65%) eile i dtír eile.

Is í an Iodáilis an t-aon teanga oifigiúl sa San Mairíne agus is í an
máthairtheanga do fórmhór dos na daoine.

Tá sé measta go bhfuil Iodáilis mar dara teanga ag timpeall ar 15% do daonra an
tSlóivéin, ceann dos na céadtadán is airde san A.E.. I 2002 bhí 3,762 cainteoirí
dúchasach Iodáilis ag mearachtaint sa tSlóvéin, bhí 2,853(75.8%) dóibh ag
mearachtaint i ceann dos na trí bardas ina bhfuil an Iodáilis oifigiúl (comh
maith leis an tSlóivéinis).Is iad Piran, Koper agus Izola na trí bhardais ina
bhfuil an Iodáilis oifigiúl. Tá sé measta go úsáideann 5% do daonra an tSlóvéin
an Iodáilis ar a laghaid uair sa lá.

I 2010 bhí Iodáilis an príomtheanga do 764,236 duine i S.A.M. Bhí 28%(213,785)
do na cainteoirí Iodáilis i gcónaí i Nua Eabharc.



https://ga.wikipedia.org/wiki/An_Bhoisnis

Is í an Bhoisnis teanga oifigiúil na Boisnia. Go bunúsach, is leagan den
tSeirbea-Chróitis í, agus í bunaithe ar an gcanúint štokavski, chomh maith leis
an tSeirbis agus an Chróitis chaighdeánaithe. Tá an Bhoisnis níos saibhre i
bhfocail iasachta ón Tuircis ná an dá theanga chaighdeánacha eile, ach tríd is
tríd, tá sí intuigthe ag lucht a labhartha siúd. Is é an leagan ijekavski den
teanga a úsáidtear, is é sin, scríobhtar agus labhraítear ije nó je sna focail
ina raibh an t-[æ] fada sa tSean-Slaivis Eaglasta (vjetar in áit vetar "gaoth",
mlijeko in áit mleko "bainne", mar shampla). I bhfocal áirithe, úsáidtear an -h-
idir gutaí (cosúil leis an gCróitis), nuair a úsáideann an tSeirbis an -v-:
duhan "tabac", gluho "bodhar". I bhfocail áirithe, úsáidtear an -h- nach bhfuil
le cloisteáil i gceachtar den dá chaighdeán eile, toisc gur ceann de na
saintréithe Boisniacha atá ann: lahko "furasta" (Seirbis agus Cróitis: lako),
kahva "caife" (Seirbis: kafa, Cróitis: kava).

Tá an Bhoisnis idir eatarthu idir an dá theanga eile ar a lán bealaí. Go
bunúsach, roghnaíonn an phleanáil oifigiúil teanga an téarma Crótach thar an
téarma Seirbiach, má tá difríocht ann; ach bíonn caint na ndaoine níos cosúla
leis an tSeirbis ó thaobh an fhoclóra de. Úsáideann an Bhoisnis ainmneacha
Laidine (ainmneacha idirnáisiúnta) na míonna, cosúil leis an tSeirbis, ós rud é
gur cleachtas seanbhunaithe é seo sna canúintí a labhraítear sa Bhoisnia.



https://ga.wikipedia.org/wiki/YouTube

Is suíomh gréasáin comhroinnte físeán é YouTube. Is féidir le húsáideoirí
físeáin a uaslódáil agus a chomhroinnt, chomh maith le féachaint ar na físeáin
chéanna.

Bíonn an chuid is mó de na físeáin á gcruthú ag na húsáideoirí féin agus bíonn
gearrthóga scannán, gearrthóga teilifíse agus físeáin cheoil ina measc, chomh
maith le hábhar amaitéarach amhail físbhlaganna agus ábhar bunaidh físeán na
n-úsáideoirí féin.

Is áis é atá saor in aisce. Ní gá clárú ar an suíomh le féachaint ar na físeáin,
cé gur gá clárú le breathnú ar fhíseáin shrianta áirithe.

Is fochuideachta de chuid Google é. Tá ceanncheathrú an chomhlachta suite in San
Bruno, California.

Úsáideann Youtube teicneolaíocht HTML5 chun réimse leathan d'ábhair físeáin a
thaispeáint. Bhain an chomhlacht úsáid as Adobe Flash Video cheana.

Chuir iarfhostaithe de chuid PayPal tús le Youtube sa bhliain 2005. D'fhorbair
Meiriceánaigh darb ainm Steve Chen, Chad Hurley agus Jawed Karim YouTube i rith
2005, chun comhroinnt físeán a éascú ar an idirlíon. Cheannaigh Google an
comhlacht Youtube ar $1.65 billiún i Samhain 2006.

Thuairiscigh anailísí de chuid Bank of America sa bhliain 2015 gur fiú $70
billiún an suíomh Youtube ag an am sin.



https://ga.wikipedia.org/wiki/T%C3%A9arma%C3%AD_seolt%C3%B3ireachta

Tá tagairt déanta in Adamnani Vita S. Columbae (“Beatha Cholm Cille”), saothar
Laidine de chuid an 7ú haois, do “longa fada” a bhí déanta d'adhmad giúise agus
d'adhmad daire agus do choití agus do churacha a thug adhmad chun Oileán Í chun
soithí a thógáil. Nuair a bhain na Lochlannaigh fúthu in Éirinn sa 9ú haois
bhunaigh siad bailte móra ar an gcósta agus lean siad orthu ag déanamh a gcuid
long féin. I measc na bhfocal a thug na Lochlannaigh don Ghaeilge tá ancaire
<akkeri, scód <skaut agus stiúir <stýri.

Bhí trádáil mhara ar siúl ag na hÉireannaigh ar feadh na meánaoiseanna agus
longa ag dul siar is aniar idir Éire, Sasana agus áiteanna eile: faoin 15ú haois
bhí ceannaithe i mBriostó agus in Chester ag trádáil le Port Láirge, le Loch
Garman, le Cionn Sáile, le Corcaigh agus le Baile Átha Cliath. Bhí iascaireacht
mhara ar siúl timpeall chósta na hÉireann riamh agus tá úsáid éigin á baint as
an bpúcán agus as an gcurach fós. Théadh báid Éireannacha chomh fada le Talamh
an Éisc.

Bhíodh Éireannaigh ina mairnéalaigh ar longa Sasanacha agus Meiriceánacha, agus
admhaíodh i ndeireadh an 18ú haois go raibh na táinte acu le fáil i gCabhlach na
Breataine.

Bristeach fir1, gu: bristigh, iol: bristeacha nó bristí – tonnta móra coipthe a
bhriseann ar an gcósta. Breakers.

Cé bain4 – ardán adhmaid nó caladh cuain a shíneann amach san fharraige mar áit
díluchtaithe agus feistithe ag báid nó ag longa. Quay, wharf, pier, jetty.

Maoltaoide fir4 - uisce ciúin den saghas a bhíonn ann nuair a chasann an taoide
agus lag trá ann. Slack water.

Mórtas fir1 farraige – tonnta a bhfuil oibriú mór iontu; farraige shuaite nó
bhainte. Swell.

Taoide fir4 - ardú agus ísliú na farraige de bharr tharraingt na gealaí agus na
gréine. De ghnáth bíonn dhá lán mara agus dhá lag trá ann gach lá gealaí. Tide.

Adharc bain2 an gheaifil – ladhar i sáil an gheaifil a ligeann dó siúd greim a
fháil ar an gcrann. Jaw.

Barr - tairne a bhualadh isteach ón taobh amuigh de chlár agus a bharr a
bhualadh ar ais ar an taobh istigh. Clinch/clench.

Barrchaidhp bain2 - clúdach adhmaid os cionn na gunaile a chlúdaíonn na strácaí
uachtair, an fráma agus na maidí ceangail/rungála. Capping.

Bind bain2 (istigh) – maide a nascann na heasnacha feadh an stráca uachtair.
Wale, inwale.

Bíoma fir4 rungála - clár a théann ar fhad na deice go dtí haiste, etc..
Carling.

Ceannphláta fir4 an chrainn íochtair - pláta iarainn atá ceangailte de bharr
crainn íochtair agus méara (cróbhloic) nasctha leis chun rigín an chrainn
uachtair agus barra na scriútaí meáneasnacha a dhaingniú. Futtock plate.

Ceap fir1 ancaire – clár adhmaid a iompraíonn ancaire lasmuigh den ghualainn.
Cat.

Cíle bain3 – bíoma fada ar a fhad faoi bhun soithigh agus maidí ceangailte de.
Keel.

Clár fir1 ancaire – clár fána ar chúl na croiche ancaire. D’iompraíodh sé bosa
na seanancairí. Billboard.

Clár fir1 scriútaí - clár cothrom ar an taobh amuigh den long chun na scriútaí
íochtair a leathadh. Chain wale/channel.

Cléata fir4 - crúca ar dhealramh T a gceanglaítear áilléir, táclaí, téada
feistithe etc. de. Cleat.

Croch bain2 – deiric nó craein bheag chun báid, ancairí agus eile a thógáil.
Davit.

Cuitéir fir4 - bád a bhfuil seol cleithe uirthi, in éineacht le barrsheol, seol
tosaigh agus jib. Cutter.

Easna bain2 – maide a théann síos ón deic i leith na cíle mar chuid den fhráma.
Rib.

Fásghunail bain2/garda fir4 – stráca a chosnaíonn an chabhail ar chuimilt na cé.
Rubbing strake.

Géarmhaidí fir4 – maidí i dtosach agus ndeireadh loinge agus iad ar fiar leis an
gcíle. Cant frames.

Halmadóir fir3 - maide atá feistithe ar phosta stiúrach chun an stiúir a
chasadh. Tiller.

Líméar fir1 - poill i gclais sa chreatlach agus san urlár mar a gcruinníonn
uisce chun go dtaoscfar le caidéal é. Limber.

Maide fir4 - bíoma a théann síos ón ngunail go dtí an ruma nó an chíle. Déanann
roinnt maidí creatlach. Rib.

Marbhéirí fir4 - an uillinn a dhéanann na cláir íochtair leis an gcothromán.
Deadrise.

Naprún fir1 - píosa adhmaid atá le fáil taobh thiar den tosach agus a bhfuil
ceann tosaigh na gclár ceangailte de. Apron.

Pionna fir4 stiúrach – pionna ar stiúir atá sáite i ngustún chun go gcasfadh an
stiúir. Pintle.

Planc fir1 fuiteac - planc i dtóin na broinne, in aice an chílsin. Futtock
plank.

Ráille fir4 béalbhaí – ráille timpeall crainn chun pionnaí ceangail a
choinneáil. Fiferail, pinrail.

Ruma fir4 - áit a dtagann an fráma, an mheáneasna agus an clár uachtair le
chéile; an áit is ísle a síothlaíonn uisce. Bilge.

Rungáil bain3 sparrach – maidí ar fhad na loinge atá ina gcuid de chreatlach na
deice. Carlings.

Sail bain2 - píosa tiubh adhmaid trasna na deice agus é ceangailte den
chreatlach nó de na maidí ceangail. Beam.

Stiúir bain5 - lián ingearach ar mhaighdeog ag deireadh báid nó loinge agus é
faoi smacht halmadóra nó rotha. Rudder.

Stopadóir fir3 crúcach – ladhar agus scriúnasc ar shlabhra ancaire chun an
t-ancaire a choinneáil sa hásphiopa. Devil’s claw.

Teanntán fir1 crann seoil – píosa adhmaid a thacaíonn le crann os cionn ceap
treo. Mast fish.

Transam fir1 – deireadh soithigh, é déanta de chlár nó de roinnt clár agus é
ingearach nó beagnach ingearach. Áit a mbíonn an stiúir. Transom.

Treorán fir1 - ding a dtugtar téada feistithe tríthi chun na ceivile; píosa
cruinn adhmaid ar deic agus poll ann chun scód a threorú chun cléata. Fairlead.

Uchtán fir1 – glúine tiubha trasna an taoibh istigh de thosach báid nó loinge
idir na bindeanna chun an tosach a neartú. Cuma thriantánach air, a bheag nó a
mhór. Breast-hook.

Urlár fir1 - bíomaí a nascann bun na bhfuiteacaí clé agus deasa le chéile.
Floor.

Aighre bain2 - téad atá fite i gciumhais seoil ar eagla go stróicfí an canbhás.
Bolt rope.

Píce fir4 – an cúinne uachtair de sheol atá ceangailte de gheaifil nó de shlat
atá crochta ar fiar ar an gcrann. Peak.

Seol fir1 – éadach a úsáidtear chun neart na gaoithe a ghabháil agus atá
ceangailte de chleith etc.. Sail.

Seol fir1 cleithe – seol ceathairshleasach gan bhumaile a bhfuil a íochtar níos
leithne ná a bharr. É ceangailte de chleithe atá crochta ar fiar. Lugsail

Seol fir1 cleithe seasta - seol ceathairshleasach gan bhumaile a bhfuil a
íochtar níos leithne ná a bharr. É ceangailte de chleithe atá crochta ar fiar
agus an taca feistithe i ngar don chrann. Standing lug.

Seol fir1 cinn – seol triantánach atá feistithe chun tosaigh ón gcrann tosaigh.
Jib.

Seol fir1 geaifil - seol ceathairshleasach ar fhad loinge. Tá taca agus trót an
tseoil ceangailte den cheann den gheaifil is gaire don chrann, agus an cluaisín
agus an stuaic ceangailte den cheann amuigh. Tógtar an seol le háilléar píce
agus le háilléar tróit. Gaff sail.

Seol fir1 púcáin - seol cleithe gan bhumaile. Caithfear an tslat a tharraingt
timpeall an chrainn agus bordáil á déanamh, mar a leanas: an háilléar a
scaoileadh; an taca a scaoileadh; an tslat a thabhairt síos go dtí go bhfuil sí
ina seasamh agus a stuaic ar an deic; an téadán cluaise a bhaint den scód agus
an seol a thabhairt timpeall an chrainn. Ansin déantar an scód a nascadh, an
háilléar a aistriú, an tslat a thógáil arís agus an stuaic ag dul in airde, an
taca a athnascadh agus an háilléar a theannadh. Dipping lug.

Seol fir1 spreoide - coirneog a bhíodh á hiompar ar shlat faoi lár an bhuma jibe
ar longa anuas go dtí an 19ú haois. Spritsail

Tácla fir1 cluaise – tácla atá ceangailte de fhrídeoir chun cluas an tseoil a
tharraingt aníos. Clew garnet.

Seol fir1 mór mullaigh – an choirneog atá os cionn an bharrsheoil. Main
topgallent.

Staghsheol fir1 mór – seol triantánach atá feistithe ar an stagh mór. Main
staysail.

Staghsheol fir1 mór – seol triantánach atá feistithe ar an stagh cinn. Main
staysail.

Staghsheol fir1 an chrainn bhairr chinn – seol triantánach atá feistithe ar
stagh an chrainn bhairr chinn. Fore-topmast staysail.

Seol fir1 an chrainn deiridh/seol beag – coirneog ar an gcrann deiridh. Mizzen
(sail).

Seol fir1 deiridh laidineach – seol triantánach ar shlat atá crochta ar bharr
crann íseal. Mizzen lateen.

Banda fir4 fuiteac - banda iarainn timpeall an chrainn íochtair, é cothrom leis
an tslat íochtair agus coiléar na slaite ceangailte de. Daingníonn sé bun na
scriútaí meáneasnacha. Futtock band.

Bobstagh fir4 - téad/sreang/slabhra a ritheann ó bharr an chrainn spreoide go
dtí an taobh tosaigh den tosach ag an tslat. Bobstay.

Bum fir3, bumaile fir4 - slat a choinníonn íochtar seoil teann agus a bhfuil an
ceann istigh di ceangailte de chrann. Boom.

Ceannphláta fir4 an chrainn íochtair - pláta iarainn timpeall bharr an chrainn
íochtair. Ceann íochtair rigín an bharrchrainn agus ceann uachtair na scriútaí
meáneasnacha ceangailte de. Futtock plate.

Cleith bain2 scóide - bumaile gearr atá ag gobadh amach ón deic chun frídeoirí
an téadáin mhóir shlaite a cheangal nó chun ciumhais íochtarach an tseoil
tosaigh a shíneadh amach. Boomkin, bumkin, outlicker.

Coiléar fir1 – fáinne chun slat a tharraingt isteach leis an gcrann. Téad ar a
chúl agus í ag rith síos chun na deice. Parrel, truss.

Crann fir1 bairr – an crann atá díreach os cionn an chrainn íochtair agus arb é
an crann is airde é le rigín fad loinge. Topmast.

Crann fir1 mór – príomhchrann báid nó loinge a bhfuil dhá chrann nó níos mó
inti. Mainmast.

Crann fir1 mullaigh – an crann atá díreach os cionn an chrainn bhairr.
Topgallant mast.

Crann fir1 spreoide - slat atá ag síneadh amach ón tosach agus taca na jibe
ceangailte di. Bowsprit.

Geaifil fir4 – bumaile atá crochta siar ón gcrann agus seol fad loinge air.
Ladhar agus teanga air. Gaff.

Lúb bain2 chleithe - fáinne timpeall crainn agus téad ceangailte de ar a chúl
atá ag rith síos go dtí an chrannóg nó an deic: ar an dóigh seo is féidir an lúb
a theannadh nó a scaoileadh. Truss-parrel.

Rádal fir1 – an áit a luíonn an crann íochtair agus an crann uachtair thar a
chéile idir na garmana crainn. Doubling.

Rámh fir3 – sáfach fada agus lann air a thumtar san uisce chun bád a chur ag
imeacht. Oar.

Rige fir4 geaifil – slat ar crochadh laistiar de chrann agus seol
ceathairshleasach air. Gaff rig.

Rige fir4 púcáin – slat ar crochadh laistiar de chrann, seol ceathairshleasach
gan bhumaile uirthi agus í in ann bogadh timpeall an chrainn. Dipping lug rig.

Sparra fir4 deilfe - sparra gearra ingearach faoin mbum jibe a shíneann saorscód
an sparra deilfe agus a chúitíonn claonadh an bhuma jibe chun ardú. Dolphin
striker.

Sparra fir4 lochlannach – beitass, nó slaitín a choinníonn cúinne seoil sínte
amach.

Coiléar fir1 stagh – fáinne téide ar bharr crainn a chosnaíonn na staghanna ar
chuimilt na ngarmana crainn. Collar.

Cróbhloc fir1 - frídeoir cruinn a bhfuil banda téide nó miotail ina thimpeall
agus trí pholl ann le haghaidh láinnéir. Tá sé sin nasctha leis na poill i
gcróbhloc eile mar thácla chun scriútaí agus staghanna a choinneáil teann. Tá an
cróbhloc uachtair nasctha le bun scriúta agus an ceann íochtair nasctha leis an
gceannphláta. Deadeye.

Cúlstagh fir4 - téad atá ag dul ó bharr crainn go dtí an post deiridh nó go dtí
an trasnán. Má théann an bumaile thar trasnán amach, baintear feidhm as péire
cúlstaghanna atá ceangailte de chúinní an trasnáin agus táclaí orthu. Backstay.

Iarann fir1 scriúta – slabhra nó slat iarainn a cheanglaíonn an mhéar den
chabhail. Chainplate.

Lúbóg bain2 - píosa téide nó miotáil atá socraithe chun go gceanglófaí téad de.
Becket.

Scriútaí fir4 meáneasnacha – scriúta a ritheann ó imeall na crannóige síos chun
ball ar an gcuid uachtair den chrann nó ar na scriútaí íochtair agus a
dhaingníonn na scriútaí a éiríonn ó imeall na crannóige suas. Futtock shrouds.

Téad bain2 ghraidhpe - téad atá ceangailte de chiumhais na gaoithe de choirneog
chun an chiumhais a choinneáil teann. Bowline.

Teanntóg bain2 scriútaí – téad ghearr a theannann na scriútaí isteach leis an
gcrann chun nach mbacfaidís na slata. Catharpin.

Bloc fir1 agus tácla – bloc/frídeoir agus téada áirithe a úsáidtear chun rudaí a
thógáil. Block and tackle.

Cnó fir4 fáinne cleithe - ceann de na píosaí cruinne adhmaid a éascaíonn
gluaiseacht an fháinne chleithe. Parrel truck.

Cuibhreach fir1 – téad a úsáidtear chun rud atá á thógáil a choinneáil socair.
Guy tackle.

Fáinne fir4 cleithe - fáinne téide gan dlús a nascann cleith agus crann le
chéile. Is féidir an chleith a ligeann aníos agus anuas an crann dá bharr.
Parral, parrel.

Háilléar fir1 píce – háilléar atá ceangailte den gheaifil lena thógáil. Peak
halyard.

Háilléar fir1 teap an gheaifil mhóir – téad a úsáidtear chun barr an gheaifil a
thógáil. Main gaff topping lift.

Háilléar fir1 tróit – téad a thógann an ceann den gheaifil is gaire don chrann.
Throat halyard.

Láinnéar fir1 slaite – téad atá ceangailte de cheann slaite chun an tslat a
chlaonadh mar is cuí. Brace.

Láinnéar fir1 cleithe – tácla láidir a úsáidtear chun barr an gheaifil nó an
bhumaile a thógáil. Lift.

Saorscód fir1 an sparra deilfe - slabhra nó cábla ag rith ó cheann an bhuma jibe
go dtí an sparra deilfe chun tarraingt an rigín sheasta a chúiteamh. Martingale.

Tácla fir4 – na téada agus na frídeoirí a úsáidtear chun long a ainliú; téad a
ritheann thar shíobh nó thar roinnt síobh. Tackle.

Tácla fir4 ancaireachta, grinnill – téada agus fearas eile a bhaineann leis na
hancairí nó a úsáidtear chun feistiú a dhéanamh. Ground tackle.

Tácla fir4 cleithe - comhghléas táclaí a úsáidtear chun slata troma a thógáil nó
a chóiriú. Jeers.

Tácla fir1 rífeála – téad a ritheann ón deic go dtí barr an chrainn agus uaidh
sin go dtí frídeoir eile ar shlat an tseoil uachtair, áit a bhfuil sé nasctha le
láinnéirín rífeála a ritheann síos trí pholl sa tslat chomh fada le cringleach
rífeála. Reef tackle.

Tácláil bain3 teannta – tácla a bhfuil frídeoir dúbailte air thuas agus frídeoir
amháin air thíos. Luff tackle.

Téadán fir1 cluaise – téad a tharraingíonn cúinne (cluas) íochtair seoil. Clew
line.

Téadán fir1 coirneoige – téad a tharraingíonn bun coirneoige suas chun na
slaite. Í ag rith trí fhrídeoirí thuas agus anuas as sin thar bholg an tseoil
chun na haighre. Buntline.

Téadán fir1 leithid - téad a tharraingíonn leithead coirneoige suas chun na
slaite. Leech line.

Ulóg bain2 – roth atá feistithe i bhfrídeoir agus a bhfuil imeall eangach air
chun téad a iompar. Pulley.

Veang fir4 – téad a dhaingníonn an chleith agus í ag síneadh ó phíce na cleithe
síos go dtí an gunail nó go dtí crann. Vang.

Veang fir4 buma – téad a tharraingíonn an bumaile anuas. De ghnáth téann sí ó
bhun an chrainn siar feadh an tríú cuid d’fhad an bhumaile. Ulóga ceangailte de.
Boom vang, kicking strap.

Ar an gceathrú dheas – i dtreo an chuid den long atá i leith an deiridh. On the
starboard quarter.

Bain an ghaoth de - seol chomh mór sin in éadan na gaoithe go mbaintear an
ghaoth den seol, a bheag nó a mhór. Luff.

Beaiceáil - seol a chasadh i dtreo go séidfidh an ghaoth ar an taobh eile de.
Back (a sail).

Bog amach na seolta - ag iarraidh bád a mhoilliú trí na seolta a scaoileadh
(agus a smut á cur sa ghaoth más gá). Slacken sail.

Bord fir1 - tamall de sheoladh i dtreo áirithe. Tack. Féach bordáil agus
leathbhord.

Bordáil – bád nó long a chur ar mhalairt treo in éadan na gaoithe. Tack. Féach
Leathbhord a thógáil/a chaitheamh.

Cuir thart tóin le gaoth - bordáil a dhéanamh trí thosach loinge a chur thart nó
go bhfuil sí tóin le gaoth agus í a chur chun na gaoithe arís ar an taobh eile.
Wear ship

Fairsing ar a ceathrú – an gaoth ag séideadh idir taobh agus deireadh an bháid.
Broad reach.

Fairsing ar a gualainn – an ghaoth ag séideadh idir taobh agus tosach an bháid.
Close reach.

Feistigh - soitheach a dhaingniú nó a shocrú ina háit le téad nó le hancaire.
Berth, moor.

Jaidhbeáil - seol ar fhad loinge ag bogadh ó thaobh taobh nuair a bheireann cóir
chúil ar an leithead deiridh. Gybe, jibe.

Leathbhord a thógáil/a chaitheamh - bád nó long a chur ar mhalairt treo in éadan
na gaoithe. Tack. Féach bordáil.

Líon an stiúir - í a chasadh chomh fada i leataobh agus is féidir. Put the
tiller hard over.

Lom isteach na seolta - socraigh na seolta chun gur féidir seoladh lom ar an
ngaoth. Haul the wind.

Lufáil - seoladh chomh fada sin in éadan na gaoithe go mbaintear an ghaoth den
seol. Luff. Féach Bain an ghaoth de.

Rith cladaigh: tabhair rith cladaigh do bhád – bád a thiomáint i gcoinne an
chladaigh. Beach (a boat).

Seol chun na gaoithe – seol i mbéal na gaoithe ach gan gluaiseacht an tsoithigh
a mhaolú go rómhór. Sail to windward.

Seol direach ar an aighre – seol díreach roimh an ngaoth. Straight before the
wind.

Seol géar (lom) ar an ngaoth – cas an bád beagnach díreach i gcoinne na gaoithe.
Point up into the wind.

Stad – an siúl a bhaint de bhád trí na seolta a chur ag oibriú i gcoinne a
chéile, i.e. éadan seoil amháin ar a laghad a thabhairt ar an ngaoth agus seolta
eile a chasadh i dtreo eile. Heave to.

Teann seol – scód a scaoileadh chun nach bhfaigheadh an ghaoth greim ar sheol.
Luff a sail.

Bos bain2 maide rámha - an chuid leata de rámh a thumtar san uisce. Blade of
oar.

Coite fir4 - bád traidisiúnta Éireannach atá déanta d'aon chrann amháin. Cot,
wherry.

Crann fir1 snámha - bád a bhfuil a cabhail déanta d'aon chrann amháin, agus
feistiúcháin eile (fearacht suíochán) curtha léi go minic. Dugout (canoe).

Iomair (iomramh, iomartha) - bád nó long a choinneáil ag imeacht le buillí
rámha. Row.

Maide fir4 stiúrach - rámh a úsáidtear i ndeireadh báid nó loinge mar ghléas
stiúrtha. Steering oar.

Mac Cárthaigh, Críostóir (eag.) (2008). Traditional Boats of Ireland. Cork: The
Collins Press. ISBN 139781905172399

[1] Focal.ie: foclóir ar líne a bhfuil liosta cuimsitheach téarmaí
seoltóireachta Gaeilge ann.

[4] Falconer, William, An Universal Dictionary of the Marine, or, a Copious
Explanation of the Technical Terms and Phrases employed in the Construction,
...of a Ship... London: Thomas Cadell, eagrán 1780.



https://ga.wikipedia.org/wiki/Lucsamburg

Is tír thalamhiata í Lucsamburg (Lucsamburgais: Lëtzebuerg, Fraincis:
Luxembourg, Gearmáinis: Luxemburg), go hoifigiúl Ard-Diúcacht Lucsamburg
(Lucsamburgais: Groussherzogtum Lëtzebuerg, Fraincis: Grand-Duché de Luxembourg,
Gearmáinis: Großherzogtum Luxemburg), in iarthuaisceart Mhór-Roinn na hEorpa,
agus í ag síneadh leis an bhFrainc, an Ghearmáin, agus an Bheilg. Is ballstát
den Aontas Eorpach í ó thús.

Tá a dteanga dhúchais féin ag muintir Lucsamburg, Lucsambuirgis, atá an-ghar don
Ghearmáinis ach a bhfuil rian den Fhraincis agus den Ollainnis le brath freisin
uirthi. Mar sin féin, is í an Fhraincis an teanga is mó meas sa tír, agus is i
bhFraincis atá an reachtaíocht go léir. Úsáidtear an Fhraincis agus an
Ghearmáinis mar theangacha scríofa sa tír, ach le déanaí, tá an Lucsambuirgis,
an teanga dhúchais, ag éirí níos tábhachtaí mar theanga liteartha.

Tá trí teanga oifigiúl ag Lucsamburg Fraincís, Gearmáinis agus
Lucsambuirgis.Úsáideann múintir na Lucsambuirge Lucsambuirgis le labhairt
eatharthu féin,Fraincís i gcóir gnó scríofa agus Gearmáinis i gcóir na meáin
chumarsáide.Úsáideann rialtas Lucsambuirg Fraincís don chuid is mó.Tá 60% do
daonra na Lucsambuirge ábalta Béarla a labhairt.



https://ga.wikipedia.org/wiki/HTML

Is í an Theanga Mharcála Hipirtéacs, nó HTML (gíorrúchán ar HyperText Markup
Language) ceann de na teangacha marcála is bhunúsaigh san Idirlíon. Úsáidtear an
theanga chun marcáil a dhéanamh ar cháipéisí agus is féidir le brabhsálaithe
Ghréasáin an teanga seo a thuiscint is na cáipéisí a thaispeáint de réir an
mharcála, le ceannlínte, cló Iodálacha, íomhánna, srl.

Úsáidtear lipéid chun a téacs a mharcáil, mar is cosúil i ngach teanga mharcála.
Is iad na lipéid <H1> agus </H1> a úsáidtear chun na ceannteidil is mó a dhealú
i HTML. Úsáidtear na lipéid <H2> agus </H2> (nó <H3> agus </H3>) chun
ceannteidil atá níos lú ná an príomh-cheannteideal, ach ag an am céanna níos mó
ná corp an téacs, a dhealú. Is é is brí leis an 'H' sna lipéid seo ach heading.

Cuirtear na lipéid <P> agus </P> isteach ag tús agus ag deireadh gach alt den
ghnáth-théacs agus fágtar líne folamh idir na haltanna mar gheall ar sin.
Úsáidtear an lipéad <BR> (break an Bhéarla) chun an líne reatha téacs a
chríochnú agus líne nua a thosnú. Níl aon ghá le leathchúpla ag <BR> agus mar
sin is ceann den bheagán lipéad sa HTML a sheasann ina aonar.

Ní raibh leagan HTML 1.0 ann riamh mar ag an am ní raibh leagan caighdeánaithe
den teanga ar fáil. Ag deireadh 1993, tosaíodh an obair ar chomharba HTML, ar a
tugadh HTML+ níos déanaí.

Tar éis an leagan HTML 4.0, ní bheidh níos mó leaganacha ar fáil. Tá úsáid HTML
ar leathanaigh Idirlín á athchur le XHTML, is é sin cáipéis HTML scríofa mar
fheidhmchlár XML 1.0. Tá dhá leagan den XHTML ar fáil faoi láthair, 1.0 agus
1.1.



https://ga.wikipedia.org/wiki/Gaeilge_Chonnacht

Is í Gaeilge Chonnacht an cineál Gaeilge a labhraítear i gCúige Chonnacht, is é
sin, i gContae na Gaillimhe agus i gContae Mhaigh Eo. Labhraítear Gaeilge
Chonnacht in áiteanna éagsúla eile sa tír; ar ndóigh i nGaeltacht na Mí (Ráth
Cairn agus Baile Ghib). Tá Gaeilge Chontae na Gaillimhe réasúnta láidir i
gcónaí, ach is dócha nach bhfuil an teanga róláidir in aon áit i Maigh Eo a
thuilleadh. Is í Ceathrú Thaidhg (nó Dún Chaocháin i gcoitinne) an áit is láidre
Gaeilge i gContae Mhaigh Eo.

Maidir leis na canúintí gaolmhara a chuaigh in éag le déanaí, bhí lucht curtha
in eagar an Linguistic Atlas and Survey of the Irish Dialects ábalta cuid mhaith
eolais a bhailiú ó na cainteoirí deireanacha i ndeisceart Chontae Shligigh agus
in iardheisceart Chontae Liatroma, chomh maith le Contae an Chláir.

Na chéad chanúineolaithe a chuaigh i ngleic le canúintí nua-aimseartha na
Gaeilge, bhí siad den tuairim gur chóir gan ach dhá mhórchanúint Gaeilge a
aithint, is é sin, an ceann thuaidh agus an ceann theas, agus an teorainn idir
an dá mhórghrúpa seo canúintí ag rith trasna na hÉireann ó Chaoláire na
Gaillimhe go Cuan Bhaile Átha Cliath. Inniu, glactar leis go bhfuil sé níos
praiticiúla trí mhórchanúint - Gaeilge Uladh, Gaeilge Chonnacht agus Gaeilge na
Mumhan - a aithint, agus go bhfuil cúiseanna teangeolaíochta leis an deighilt
seo, sa bhreis ar na cúiseanna follasacha tíreolaíochta.

Is é an deighilt a dhéanann Ruairí Ó hUiginn ar na fochanúintí éagsúla san aiste
a scríobh sé do Stair na Gaeilge (lch. 543) ná:



https://ga.wikipedia.org/wiki/F%C3%B3n_p%C3%B3ca

Saghas gutháin is ea an fón póca (nó uaireanta teileafón póca, fón siúil, guthán
soghluaiste) ata soghluaiste ar feadh limistéir mhór.

Tháinig an fón póca (i mBéarla, is gnách "Cellphone" a thabhairt orthu i
Meiriceá Thuaidh, agus "Mobile" in Éirinn agus sa Bhreatain) go láidir ar
aghaidh sa saol sna 90í, agus anois tá gutháin soghluaiste ag formhór an daonra
i go leor tíortha sa domhain forbartha (tá suas le trí mhilliún fón póca i
bPoblacht na hÉireann mar a bhfuil daonra de ceithre mhilliún), chomh maith le
roinnt mhór tíortha bochta. Sa ghnáthchaint tugtar fón póca orthu go hiondúil.

I measc na ngléasanna is mó úsáid, tá cinn Motorola, Nokia, Samsung, Sagem,
Siemens agus Sony Ericsonn. De ghnáth, cuireann comhlachtaí eile náisiúnta, agus
anois idirnáisiúnta chomh maith, seirbhís ar fáil do dhaoine a thógann conradh
amach leo, agus a íocann de réir an nóiméid nó a íocann praghas áirithe ar líon
áirithe neomataí sa mhí. Imeasc na gcomhlacht in Éirinn a chuireann seirbhís ar
fáil, tá Vodafone, O2 agus Meteor.

Is gá don gléas a bheith ullamh le gathanna a ghlacadh ón gcomhlacht guthán
soghluaiste lena bhfuil conradh ag sealbhóir an ghutháin. Mar shampla, úsáideann
go leor comhlachtaí san Eoraip córas GSM, ach í Meiriceá Thuaidh, ní bhaineann
ach cupla cheann acu, ar nós T-Mobile, feidhm as. Is ar mhaithe le
teachtaireachtaí téacs is mó a úsáideann déagóirí an fón póca agus tá
an-tionchar ag na giorrúcháin a úsáideann siad ar a nósanna scríbhneoireachta.



https://ga.wikipedia.org/wiki/C%C3%B3caireacht

Is í an chócaireacht an t-athrú a dhéantar ar bhia, de ghnáth tré theas a chur
faoi. Is féidir cócaireacht a dhéanamh le tine a ullmhaíodh le hadhmad, le móin,
le gual, le gás nó le leictreachas. Déantar cócaireacht ar bhia chun é a
dhéanamh níos éasca le cogaint agus le próiseáil ag an gcorp, chun é a dhéanamh
sábháilte trí fhrídíní a mharú, nó chun feabhas a chur ar bhlas an bhia. Tá
iliomad bealaí le cócaireacht a dhéanamh. Mar shampla, féadtar róstadh,
friochtáil, bácáil, beiriú, friochadh domhain, mallbheiriú nó scalladh a
dhéanamh ar an mbia. Déantar ullmhúchán ar bhianna freisin le galú, deatú nó
crochadh ar feadh scaithimh, cé gur leasú seachas cócaireacht a thugtar de
ghnáth ar an dá mhodh dheireanacha.

Go ginearálta, déantar cócaireacht i gcónaí ar fheoil, iasc agus uibheacha, le
heisceachtaí tábhachtacha, go háirithe iasc i gcócaireacht na Seapáine, agus
deatú agus crochadh le hispíní áirithe agus le hiasc.



https://ga.wikipedia.org/wiki/An_Sp%C3%A1innis

Is í an Spáinnis nó Caistílis teanga náisiúnta na Spáinne, chomh maith leis an
gcuid is mó de Mheiriceá Theas agus Láir. Tá tábhacht ag an teanga, freisin, sna
hOileáin Fhilipíneacha, i Meicsiceo agus i gcuid mhaith de Stáit Aontaithe
Mheiriceá, go háirithe de thoradh na hinimirce ó thíortha Mheiriceá Laidineach.
Labhraítear Spáinnis i dtuaisceart Mharacó go fóill, sa chuid den tír a bhí ina
coilíneacht ag an Spáinn. Is teanga Rómánsach í, is é sin, is teanga de bhunadh
na Laidine í. Tugtar Castellano ar an gcaighdeán oifigiúil go minic, is é sin,
an Chaistílis, nó teanga Chúige na Caistíle. Dealraíonn sé gur tháinig an
Spáinnis, mar theanga nó mar chanúint ar leith, ar an bhfód i gCantabria i
dtuaisceart na Spáinne, ach ansin, chuaigh sí in úsáid sa Chaistíl freisin. Sa
bhliain 1492, foilsíodh an chéad ghramadach chaighdeánach don Spáinnis. Sa
bhliain chéanna, chuaigh Críostóir Colambas, nó Cristobal Colón, mar a thugann
na Spáinniseoirí air, i dtír san Oileán Úr, agus chuir sé an chéad tús leis an
ngabháltas millteanach, an Conquista nó an Concas, a rinne na Spáinnigh ansin.
Thug siad a dteanga leo, agus ní raibh aon mhoill ar na bundúchasaigh í a
fhoghlaim. Mar sin, is í an Spáinnis an teanga Rómánsach is líonmhaire
cainteoirí inniu. Creidtear go bhfuil sí ó dhúchas ag ceithre chéad is deich
milliún duine, agus an uimhir sin ag dul in airde. Mar sin, tá an Spáinnis ar
theangacha móra an domhain, agus is fiú í a fhoghlaim, de réir gach caighdeán.

Is nós le muintir na Spáinne español nó Spáinnis a thabhairt ar an teanga le hí
a scaradh ó theangacha náisiúnta na dtíortha eile, ach is rogha leo castellano
nó Caistílis a ghlaoch uirthi le béim ar leith a chur ar an difríocht idir í
agus teangacha réigiúnda na Spáinne, an Bhascais agus an Chatalóinis ach go
háirithe. Dá réir sin, is é an téarma a úsáideann bunreacht na Spáinne ná
castellano. Iad siúd a bhfuil teanga réigiúnda éigin á labhairt acu, is minic a
bhíonn siad míshásta leis an bhfocal español, ó shamhlaíonn siad le húsáid
oifigiúil na deachtóireachta faoi Francisco Franco é. Is amhlaidh nach raibh
meas an mhadra ag Franco ar na teangacha mionlaigh, agus é den tuairim go
gcaithfí iad a bhaint de bhéal na ndaoine agus teanga ghlórmhar na Spáinne a
chur ina n-áit. Ón taobh eile de, is féidir do náisiúnaí Bascach nó Catalónach
an t-ainm sin español a thabhairt ar an teanga, agus é ag iarraidh a chur in iúl
nach leis an Spáinn a réigiún féin ar aon nós, agus gur teanga choimhthíoch í an
Spáinnis.

Maidir leis na tíortha eile ina labhraítear an Spáinnis, ní bhíonn mórán
polaitíochta ag greamú den téarma sin español, agus braitheann sé ar an nós
áitiúil, cé acu focal is minicí a chloistear. Tríd is tríd, áfach, is é an
t-ainm sin castellano an ceann is lú idé-eolaíochta.

Is iad na teangacha Ibéaracha Rómánsacha eile sa Leithinis Phirinéach na gaolta
is dlúithe atá ag an Spáinnis, mar atá, an Phortaingéilis, an Aragóinis, an
Chatalóinis, an Ghailísis, agus an Spáinnis Ghiúdach chomh maith leis na
canúintí úd Asturianu, Estremeñu, Aranès, agus Llïonés. An chuid is mó de na
teangacha seo, tháinig siad ar an bhfód nuair a d'fhoghlaim na ciníocha
Ceilteacha in Iarthar na hEorpa leagan éigin den Laidin, agus mar sin, is féidir
comhthréithe a aithint eatarthu go raidhsiúil. Tá an Iodáilis sách intuigthe ag
an Spáinniseoir chomh maith, cé nach bhfuil an gaol chomh dlúth céanna. Ón taobh
eile de, bíonn sé deacair ag an Spáinneach mórán adhmaid a dhéanamh de chaint an
Fhrancaigh, mura bhfuil staidéar déanta aige ar an bhFraincis.

Maidir leis an Spáinnis Ghiúdach, is ionann í, go bunúsach, agus Spáinnis na
Meánaoise. Cruthaíodh mar theanga ar leith í, nuair a ruaigeadh na Giúdaigh as
an Spáinn sa chúigiú haois déag. Chuaigh siad ina gcónaí sna Balcáin, áit a
raibh na Tuircigh i gceannas san am sin, agus lean siad ag labhairt na Spáinnise
ansin. Chuir siad aibítir na hEabhraise i bhfeidhm ar an Spáinnis, agus is
follasach gur imir teangacha áitiúla a dtimpeallachta, ar nós na Bulgáirise agus
na Tuircise, tionchar áirithe ar an teanga. Dúirt an pianódóir Meiriceánach
Murray Perahia, a bhfuil an Spáinnis Ghiúdach ó dhúchas aige, go magúil go
bhfuair sé an teanga san úrscéal Don Cíochótae an-nua-aimseartha - scríobhadh an
leabhar i dtús na seachtú haoise déag. Bhí an Spáinnis Ghiúdach ó dhúchas ag an
scríbhneoir Elias Canetti freisin, cé gur roghnaigh sé a chuid scríbhneoireachta
a dhéanamh trí mheán na Gearmáinise.

Sna háiteanna ina bhfuil an Spáinnis agus an Phortaingéilis i síor-theagmháil le
chéile, bíonn siad ag imirt tionchair ar a chéile, ionas go bhforbraítear cineál
béarlagair measctha. Tugtar Portuñol ("Portáinnis", as portugués, is é sin,
Portaingéilis, agus español, Spáinnis) nó Fronterizo ("teanga na teorainne",
"Teorainnis") ar theangacha measctha den chineál seo. Is é an leagan is
aithnidiúla den Phortuñol ná an ceann a labhraítear in aice le teorainn na
Brasaíle agus Uragua. Imríonn an cineál seo Portuñol, fiú, tionchar nach beag ar
an Spáinnis a chloistear i lár na tíre.

Teanga Rómánsach í an Spáinnis, rud a chiallaíonn gurb í an Laidin - nó an
leagan labhartha den Laidin - is bunús léi. D'imir an Cheiltibéiris, an Bhascais
agus an Araibis tionchar ar an Spáinnis, agus í á forbairt cois chósta thuaidh
na Leathinise Ibéirí. Tréithe tipiciúla iad séimhiú na gconsan - rinneadh vida
[βi:δa] de vita na Laidine - an caolú (annum -> año), agus défhoghrú na ngutaí
(terra -> tierra, novus -> nuevo). De réir mar a bhí Críostaithe an Tuaiscirt ag
athghabháil na Leathinise ó na Muslamaigh, leath an chanúint seo ó dheas. Sa
bhliain 1492, d'fhoilsigh Elo Antonio de Nebrija an chéad ghramadach Spáinnise
leis an teanga a chaighdeánú. Nuair a chuir sé an saothar seo faoi bhráid na
Banríona Isibéil, d'fhiafraigh sise de: Cén úsáid a bheadh ina leithéid seo dom,
agus an teanga go líofa agam cheana féin? Is é an freagra a thug Nebrija ná: A
Mhórgacht, is iontach an áis an teanga chun an Impireacht a rialú.

Inniu, labhraítear Spáinnis ar fud Mheiriceá Theas. Is í an Bhrasaíl an t-aon
tír mhór san ilchríoch sin nach bhfuil an Spáinnis mar phríomhtheanga ansin, nó
is í an Phortaingéilis teanga na Brasaíle. Tá stádas oifigiúil ag an Spáinnis sa
Bholaiv, i bPeiriú, san Airgintín, sa tSile, sa Cholóim, i gCósta Ríce, i gCúba,
sa Phoblacht Dhoiminiceach, i Meicsiceo, sa tSalvadóir, in Eacuadór, sa Ghuine
Mheánchiorclach, i nGuatamala, i Hondúras, i bPórtó Ríce, sa Spáinn, i
Veiniséala, i bParagua, in Uragua, agus sa tSahára Thiar.

Níl stádas oifigiúil ag an Spáinnis sa Bheilís, ach mura bhfuil féin, tá sí á
labhairt ansin go fairsing. Sna Stáit Aontaithe, tá sí ag tríocha milliún duine,
ach níl stádas oifigiúil aici ach i bPortó Ríce. Is minic a shíltear go bhfuil
an Spáinnis ina teanga oifigiúil i Nua-Mheicsiceo, ach le fírinne, níl teanga
oifigiúil ar bith ag Nua-Mheicsiceo. Cibé faoin stádas oifigiúil, tuigeann cuid
mhór de na húdaráis áitiúla sna Stáit go gcaithfidh siad freastal éigin a
dhéanamh ar riachtanaisí lucht labhartha na Spáinnise, líonmhar is uile agus atá
siad. Tá tábhacht na Spáinnise ag dul i méadaíocht sna Stáit, agus a lán daoine
á foghlaim mar theanga iasachta.

Maidir leis na hOileáin Fhilipíneacha, bhí an Spáinnis á saothrú mar theanga
choilíneach ar feadh i bhfad, ach níor éirigh leis na Spáinnigh na teangacha
bundúchasacha a bhaint de bhéal na ndaoine. Cé gur imir an Spáinnis an-tionchar
orthu, d'imigh sí as úsáid go géar gasta i ndiaidh an ghabháltais a rinne na
Meiriceánaigh ar na hoileáin i dtús na fichiú haoise. Níl sí ina teanga
oifigiúil a thuilleadh, agus níl sí ó dhúchas ag trí mhíle duine sna hoileáin.
Na leaganacha fásteangaithe den Spáinnis a tháinig ar an bhfód de thoradh
theagmháil na Spáinnise leis na teangacha bundúchasacha, tá siad á labhairt ag
trí chéad míle duine sna hoileáin. San am céanna, tá an Tagálaigis, an ceann is
tábhachtaí de na teangacha bundúchasacha, ó dhúchas ag dhá mhilliún is fiche de
dhaoine, agus í foghlamthe mar fhrancbhéarla réigiúnda ag dhá nó trí oiread
eile. Tríd is tríd, níl mórán tábhachta leis an Spáinnis sna hOileáin
Fhilipíneacha inniu, cé go raibh na hoileáin á gcoilíniú ag na Spáinnigh go
deireadh na naoú haoise déag.

Ceann de na príomhdhifríochtaí idir Spáinnis Mheiriceá Theas agus Spáinnis na
Leathinise (is é sin, an cineál Spáinnis a labhraítear sa Spáinn féin) is ea é
fuaimniú na litreach z chomh maith le fuaimniú na litreach c nuair a thagann sé
roimh e nó i. Sa chuid is mó den Spáinn, cleachtaítear an fuaimniú ar a dtugtar
zezeo, is é sin, fuaimnítear an z agus an c mar [θ] - is é sin, th an Bhéarla
san fhocal "thick". San Andalúis agus i Meiriceá Theas, áfach, is mar [s] a
fhuaimnítear iad - ceceo a thugtar air seo.

Cé go bhfuil an chuid is mó de dhíochlaonta na Laidine imithe as an Spáinnis,
aithnítear an tuiseal cuspóireach agus an tuiseal tabharthach ó chéile i gcónaí
i bhforainmneacha áirithe. De réir an chaighdeáin, deirtear lo hice "rinne mé é"
(tuiseal cuspóireach), ach le hablé "labhair mé leis", nó "labhair mé dó", focal
ar fhocal (tuiseal tabharthach). Sna canúintí ina gcleachtaítear an loísmo,
úsáidtear lo sa dá chiall: lo hice, lo hablé. Ní cuid den teanga chaighdeánach é
an loísmo dar le hAcadamh Ríoga na Spáinnise, ach mar sin féin, cloistear go
minic sa Spáinn féin é, go háirithe i gcanúintí Thuaisceart na Caistíle.

Le coincheap an voseo a thuiscint, ní mór dúinn súil a chaitheamh ar
iarmhíreanna pearsanta na mbriathar Spáinnise mar a labhraítear sa Spáinn féin
í:

I gcanúintí Mheiriceá Theas, tá an forainm úd vosotros dulta in éag, agus
úsáidtear ustedes ina áit, fiú má táthar ag labhairt le daoine a bhfuil aithne
mhaith ag an gcainteoir orthu. San am céanna, maireann an sean-fhorainm úd vos i
gcónaí in áiteanna i Meiriceá Theas, agus an fhoirm den bhriathar atá ag dul
leis, tá sí cosúil leis an bhfoirm atá ag dul le vosotros, ach amháin go bhfuil
an t-i roimh an s fágtha ar lár: vos sos in áit tu eres, vos hablás in áit tu
hablas "labhraíonn tú, tá tú ag labhairt" (cf. vosotros habláis = "labhraíonn
sibh, tá sibh ag labhairt"). Tabhair faoi deara, áfach, go ndéantar -ís seachas
-és den iarmhír -éis: tu comes = "itheann tú, tá tú ag ithe", vosotros coméis =
"itheann sibh, tá sibh ag ithe", vos comés = "itheann tú, tá tú ag ithe" (sna
canúintí leis an voseo).

Tá glacadh leis an voseo sa teanga liteartha féin i dtíortha Río de la Plata,
mar atá, Uragua, An Cholóim, Paragua, agus an Airgintin, ach bíonn sé coitianta
go leor sa ghnáthchaint ina lán tíortha eile, go háirithe i Lár Mheiriceá.

Tá tuisil agus inscne neodrach na Laidine imithe as an Spáinnis go hiomlán, agus
tá sé an-fhurasta uimhir iolra na n-ainmfhocal a fhoirmiú, nó níl de dhíth ach
-s nó -es a chur leo: hombre - hombres, mujer - mujeres, país - países, agus
araile. Scéal eile ar fad é an briathar, go háirithe úsáid an mhodha
fhoshuitigh, nó is ar éigean is féidir í a fhoghlaim mar is ceart gan an teanga
a chleachtadh i gcuideachta na gcainteoirí dúchais nó dianstaidéar a dhéanamh ar
an litríocht Spáinnise.

Cosúil leis an nGaeilge, baineann an Spáinnis úsáid as dhá bhriathar éagsúla le
to be an Bhéarla a aistriú - ser (arb ionann, ar go leor bealaí, é agus is na
Gaeilge) agus estar (agus é níos cosúla le tá na Gaeilge ina úsáid).



https://ga.wikipedia.org/wiki/An_Chr%C3%ADosta%C3%ADocht

Is creideamh aondiach í an Chríostaíocht atá bunaithe ar shaol agus ráitis Íosa
Chríost sa Tiomna Nua. Creideann Críostaithe gurb é Íosa an Slánaitheoir agus
mar thoradh air sin tugann siad an t-ainm An Críost air. Tá tuairim is 2.1
billiún Críostaí timpeall an domhain, rud a fhágann gurb í an chreideamh is mó
sa chruinne í. Tá sí ar an bpríomh-reiligiún sa Mheiriceá Thuaidh, sa Mheiriceá
Theas, san Eoraip, sna hOileáin Fhilipíneacha, san Aigéine agus i bpáirt mhóra
na hAfraice. Tá sí ag fás go tapadh san Áise, go háirithe sa tSín, sa Chóiré
Theas, agus san Afraic Thuaidh.

Thosaigh an Chríostaíocht sa chéad aois mar sheict Ghiúdach, agus roinneann sí a
lán téacsanna reiligiúnacha leis an Ghiúdachas, go háirithe an Sean Tiomna.
Cosúil leis an Ghiúdachas agus an tIoslam, aicmítear an Chríostaíocht mar
reiligiún Abrahámach ós rud é go bhfuil na trí chreideamh bunaithe ar an
traidisiún faoi Abrahám.

Bhí an t-ainm "Críostaí" (Gréigis: Χριστιανός) curtha ar na deisceabail don
chéad uair in Antiógh, de réir Aicteanna 11:26. Deirtear gurb é Iogna ón Antiógh
a bhain úsáid as an téarma "Críostaíocht" (Gréigis Χριστιανισμός) i dtús.

Teagasc an Chríostaíocht go bhfuil Íosa Mac Dé, d'éirigh Dia ina dhuine agus
Slánaitheoir an daonnacht. Mar thoradh, tharchuir Críostaithe go coiteanta go
Íosa mar Chríost no Meisias. Na trí dreamanna sa domhan Críostaí ná an Eaglais
Chaitliceach Rómhánach, na eaglaisí Ceartchreidmheachas agus na sainchreidimh
éagsúla Protastúnachas. Scoilt an Caitliceach Rómhánach agus Ceartchreidmheachas
na Oirthear as a chéile sa Siosma Mór na 1054 AD, agus tháinig Protastúnachas
ina saol i rith an Reifirméisean Protastúnach sa 16ú aois, ag scoilteadh as an
Eaglais Caitliceach Rómhánach.

Is sacraimint í, sa creidiúint agus cleachtadh Chaitliceach, ná siombail nó
deasghnáth go minic cé a léirionn grás diagach, beannacht nó naofacht den
Chríostaí cé í a ghlacadh. Samplaí sacraimintí ná Baisteadh agus an Aifreann.
Thógtha an focal as an Laidin sacramentum, cé a raibh é úsádte a aistriú an
focal Gréigis den 'rúndiamhair'.

An dá sacraimintí úsáidte go rialta den cuid is mó ná Baisteadh agus an
Eocairist. Rinne an formhór Caitlicigh úsáid den seacht Sacraimintí: Baisteadh,
an tumadh deasghnách de iarrthóir chun fáilte a chur roimhe iad san Eaglais.

Leis an meath agus titm den Impireacht na Róimhe san iarthar, d'éirigh an
phápacht imreoir polaitiúil, ag tosú leis gnóthaíocht taidhleoireachta an Pápa
Leo leis na Hunaigh agus na Vandail. Thosaigh an eaglais ré fada den miseanach
gníomhaíocht agus fairsingiú i measc na treibheanna éagsúla.



https://ga.wikipedia.org/wiki/An_%C3%9Acr%C3%A1in

Tír is ea í an Úcráin (Úcráinis: Україна, Ukrayina) suite in Oirthear na hEorpa,
agus í ag críochantacht leis An Rúis, ar an taobh thoir agus thuaidh, leis An
Bhealarúis san iarthuaisceart, leis An Pholainn, leis An tSlóvaic, leis An
Ungáir ar an taobh thiar, leis An Rómáin, agus leis An Mholdóiv ar an taobh
thiar theas, agus an Mhuir Dhubh agus an Mhuir Mheoid san deisceart agus san
oir-dheisceart faoi seach. Tá achar de 603,628 km2 (233,062 míle cearnach )
aici, rud a chiallaíonn gurb í an tír is mó í atá go hiomlán laistigh den
Eoraip.

Sa bhliain 2011, bhí sí san tríú háit ar domhan i dtaobh onnmhairithe gráinne.
Ina theannta sin, tá earnáil déantúsaíochta dea-fhorbartha aici, go háirithe i
réimse an aeraspáis agus trealaimh thionsclaíochta. Is stát aonadach é an Úcráin
atá comhdhéanta de 24 oblast (cúige), poblacht uathrialach amháin (an Chrimé)
agus dá chathair a bhfuil stádas speisialta acu: Cív, an phríomhchathair agus an
chathair is mó, agus Sevastopol, ina mbíonn leaba ancaire in áirithe, faoi
chomhaontú léasaithe, ag Cabhlach Rúiseach na Mara Duibhe. Is poblacht í an
Úcráin, faoi chóras leath - uachtaránachta le craobhacha reachtacha,
feidhmiúcháin, agus breithiúnacha ar leith. Tar éis gur tharla díscaoileadh an
Aontais Shóivéadaigh, lean an Úcráin ag coimeád an dara fórsa míleata is mó san
Eoraip, i ndiaidh na Rúise, nuair a chuirtear cúltacaí agus pearsanra
paraimíleata san áireamh.

Tá 44.6 milliún duine ina gcónaí sa tír, 77.8 % díobh ina Úcráinigh eitneacha,
le mionlaigh shuntasacha eile; Rúisigh eitneacha (17 %), Bealarúisigh,
Tataraigh agus Rómánaigh. Is í an Úcráinis teanga oifigiúil na hÚcráine, agus
bíonn aibítir Choireallachis aici. Bíonn Rúisis freisin á labhairt go
forleathan. Is í an Chríostaíocht Cheartchreidmheach Oirthearach an reiligiún
ceannasach, agus chuaigh sé go mór i gcion ar ailtireacht, litríocht agus ceol
na hÚcráine. Ciallaíonn an t-ainm 'Úcráin' "talamh críche".



https://ga.wikipedia.org/wiki/Janet_Yellen

Eacnamaí Meiriceánach is ea Janet Louise Yellen a rugadh ar 13 Lúnasa 1946. Faoi
láthair tá sí ina cathaoirleach ar Bhord Ghobharnóirí Chóras an Chúlchiste
Fheidearálaigh, a stiúrann feidhmiú na mbainceanna sna Stáit Aontaithe. Sular
bhain sí an post sin amach, bhí sí ina leas-chathaoirleach ar an chóras
chúlchiste. Roimhe sin, bhí sí ina huachtarán agus príomhoifigeach feidhmiúcháin
ar Bhanc Cúlchiste Fheidearálaigh San Francisco, ina cathaoirleach ar Chomhairle
Eacnamaíochta an Tí Bháin faoin Uachtarán Bill Clinton, agus ina hollamh le gnó
ag Scoil Gnó Haas de chuid Ollscoil California, Berkeley.

Aithnítear mar shaintréith léi a cumas le teoiric na heacnamaíochta a nascadh le
cúrsaí an tsaoil laethúla. Luaigh an tUachtarán Barack Obama é sin agus é á
hainmniú mar chomharba ar Ben Bernanke mar Chathaoir ar Chúlchiste
Fheidearálaigh na Stát Aontaithe.

Rugadh Yellen isteach i dteaghlach Giúdach i mBrooklyn, Nua-Eabhrac. Lia ab ea a
hathair. B'as Suwałki, sa Pholainn do mhuintir a hathair. D'fhreastail sí ar
Fort Hamilton High School in Bay Ridge, comharsanacht i mBrooklyn. Bhain sí céim
baitsiléara summa cum laude san eacnamaíocht amach ó Coláiste Pembroke (Ollscoil
Brown') sa bhliain 1967. Ag déanamh a cuid staidéar di ag Brown, léigh Yellen
fealsúnacht ach d'iompaigh sí chuig an eacnamaíocht. Chuaigh beirt ollamh i
bhfeidhm uirthi go háirithe, George Borts agus Herschel Grossman. Bronnadh Ph.D.
san eacnamaíocht uirthi in Ollscoil Yale sa bhliain 1971 as a téis dar theideal
Employment, output and capital accumulation in an open economy: a disequilibrium
approach faoi stiúradh beirt duaiseoirí Nobel James Tobin agus Joseph Stiglitz,
a mhol Yellen mar duine de na mic léinn ba chliste agus shuntasaí ariamh aige.
Ise an t-aon bhean ar bronnadh Ph.D. san eacnamaíocht uirthi an bhliain sin ag
Yale.

Tá Yellen pósta ar George Akerlof, eacnamaí agus duaiseoir Nobel, atá ina ollamh
in Ollscoil Georgetown agus a bhfuil stádas mar ollamh emeritus in Ollscoil
California, Berkeley. Múineann a mac, Robert Akerlof, eacnamaíocht in Ollscoil
Warwick.



https://ga.wikipedia.org/wiki/I%C3%BAil_Caesar

Bhí Iúil Caesar (Caius Iulius Caesar an leagan Laidine dá ainm; 13 Iúil, 100 RC
- 15 Márta, 44 RC) ina ghinearál, ina pholaiteoir agus ina scríbhneoir sa
tSean-Róimh. Bhí sé ina bhall den chéad triúracht, agus ina dhiaidh sin, bhain
sé amach deachtóireacht na Poblachta Rómhánaí. Bíonn staidéar á dhéanamh fós ag
scoláirí Laidine agus ag staraithe míleata ar a chuid scríbhinní, go háirithe ar
an leabhar a scríobh sé faoin gcogadh Gallach.

Fear de phór uasal ba ea Caius Iulius Caesar, agus baint aige le muintir Iúil nó
gens Iulia, ceann de na teaghlaigh ba shine agus ab uaisle sa Róimh. Chreid
muintir Iúil go raibh gaol acu le Ascanius-Iulus, mac Aeinéas. Ba é Aeinéas
bunaitheoir na Róimhe, de réir mar a mhaígh seanscéal Rómhánach, agus ba í an
bandia Véineas féin máthair Aeinéas, má b'fhíor don tseanscéal chéanna. Leis an
nginealas diaga seo a urramú, thóg Iúil Caesar teampall nua don bhandia sin,
nuair a bhí sé i gceannas ar an Róimh, sa bhliain 45 r.Chr.

Ní raibh fáltas ná tionchar polaitiúil ag roinnt leis an mórtas cine seo, mar,
déanta na fírinne, ní raibh ag éirí go rómhaith le muintir Iúil i gcúrsaí
polaitíochta ná eile. Sa bhliain 451 r. Chr. bhí fear darbh ainm Caius Iulius
Iullus ar fear de na deichniúraithe nó decemviri, a bhí le malairt cuma a chur
ar an Róimh. Sa chéad dhá chéad bliain eile, ní raibh ach beirt fhear de
mhuintir Iúil ina gconsail. Bhí athair Caius Iulius Caesar ina phraetóir sa
bhliain 92 r. Chr. Bhí gaolta Caesar ina gconsail agus ina gcinsirí (is é sin,
ina ndaonáiritheoirí), freisin. Nuair a chuaigh Caesar le polaitíocht, ba é an
ginealas a dheimhnigh go rachadh sé leis na Populares, le páirtí an phobail. Mar
shampla, bhí a uncail Caius Marius ina ghinearál a chloígh an dá threibh
bharbartha úd Cimbri agus Teutoni, agus é i gceannas ar pháirtí an phobail sa
Seanad chomh maith.

Sa bhliain 84 r. Chr. phós Iúil Caesar Cornelia, iníon an chonsail Lucius
Cornelius Cinna, a raibh baint aige le páirtí na bPopulares. Sa bhliain chéanna
bhain Caesar amach post tábhachtach mar Flamen Dialis, is é sin, príomhshagart
Iúpatair. B'fhéidir leas polaitiúil a bhaint as an bpost seo. Ar mhí-ámharaí an
tsaoil, d'éirigh le Lucius Cornelius Sulla deachtóireacht a bhaint amach go
gairid ina dhiaidh seo. Ó bhí Sulla ag tacú le páirtí na nOptimates, is é sin,
páirtí na huasalaicme, bhí Caesar i bponc. Bhí sé pósta ar iníon Cinna agus gaol
aige le duine tábhachtach eile de na Populares, mar atá, Marius. D'éiligh Sulla
ar Caesar idirscaradh ó Cornelia ach ní raibh Caesar sásta tabhairt isteach dó.
Ina ionad sin thréig sé an Róimh. Bhí cairde sa chúirt ag Caesar a d'fhéach
chuige nach raibh dúnmharú polaitiúil á bhagairt air, ach mar sin féin, d'fhan
sé ar a theitheadh taobh amuigh den phríomhchathair.

Bhí fáilte roimhe sna fórsaí armtha, ní nárbh ionadh, agus glacadh leis mar
oifigeach foirne faoi cheannas an ghinearáil Marcus Minucius Thermus, a bhí ag
faire chúige na hÁise (is é sin, iarthar na Mion-Áise, nó iarthar na Tuirce sa
lá atá inniu ann) thar cionn Sulla. Nuair a bhí cathair Mytilene in oileán
Lesbos faoi léigear ag saighdiúirí Thermus, bronnadh an corona civica nó coróin
an tsaoránaigh ar Iúil Caesar - b'ionann sin is a rá go raibh sé tar éis duine
dá chomh-Rómhánaigh a shábháil ar an mbás ar mhachaire an áir. Ó nach raibh
deireadh ag teacht leis an léigear, cuireadh Caesar chuig rí na Bitine,
Nicidéamas a Ceathair, duine de chomhghuaillithe na Rómhánach, le cuidiú a
iarraidh air. Chaith sé tréimhse chomh fada ann gur cuireadh amach air go raibh
caidreamh collaí ag Caesar leis an Rí.

Sa bhliain 78 r. Chr. fuair Sulla bás agus d'fhill Caesar ar an Róimh le dul le
polaitíocht arís. Mar ba ghnách sa Róimh ag an am, rinneadh ionchúisitheoir agus
mionstátseirbhíseach - duine de na vigintisexviri - de mo dhuine. Ina
ionchúisitheoir dó chúisigh sé an t-iar-chonsal Cnaeus Cornelius Dolabella,
duine de lucht leanúna Sulla. Thuig muintir na Róimhe as seo go raibh Caesar i
ndeabhaidh le páirtí Sulla i gcónaí.

Le teitheadh ó fhuath mhuintir Sulla, chinn Caesar ar an Róimh a thréigean arís,
cé nach le saighdiúireacht a chuaigh sé. Is é an rud a rinne sé ná a aghaidh a
thabhairt ar Oileán Ródas sa Ghréig le reitric agus deisbhéalaí a fhoghlaim ó
mháistir aitheanta na ceirde, Mólan. Níor tháinig sé a fhad le scoil Mhólain
riamh, áfach, nó ghabh foghlaithe mara ina phríosúnach é le hairgead a
fhuascailte a éileamh ar a mhuintir. Deirtear gur chuala Caesar iad ag rá go
raibh cuma an bhoic mhóir air agus go raibh siad le fiche tallann óir a éileamh.
Bhí Caesar den tuairim nach rachadh sé a phraghas ceart ar fhiche tallann óir,
áfach, agus é ag áitiú ar na foghlaithe gurbh fhiú dóibh caoga tallann a
iarraidh. San am céanna, dúirt sé leis na foghlaithe go gcrochfadh sé gach mac
mallachta acu ar chros dá mbeadh sé de dhíth céille acu é a scaoileadh saor ina
bheo. Níor thug na foghlaithe aird ar an rabhadh seo; fuair siad an caoga
tallann, agus nuair a d'éirigh le Caesar a dhóthain saighdiúirí a fháil chuige
chuaigh sé sa tóir ar na fuadaitheoirí. Ghabh sé iad sa deireadh agus chuir sé
beart lena bhagairt, nó chéas sé na foghlaithe mara ar chros. Ó bhí siad ina
gceann maith dó i rith a bhraighdeanais, áfach, bhris sé a gcuid cos sular
crochadh iad le nach mbeadh moill mhór ar an mbás.

I dtús na bliana 73 r. Chr. ceapadh Caesar ina dhuine de na Pontifices, is é
sin, ina bhall de chomhairle na sagart. Tháinig sé i gcomharbas ar ghaol leis,
Caius Aurelius Cotta, a bhí tar éis bás a fháil. Sa bhliain 69 r. Chr. d'éirigh
leis céim an chaestóra a fháil. Ba í an chaestóireacht an chéim ab ísle de na
poist fhíorthábhachtacha - an cursus honorum nó cúrsa na n-onóracha - sa
tsean-Róimh.

Sa bhliain 68 r. Chr. cailleadh Cornelia, bean chéile Chaesar. Thug sé grá na
hailpe do chailín saibhir de mhuintir Sulla, Pompeia, agus é ag baint leasa as a
cuid airgid le dul chun cinn sa pholaitíocht. Sa bhliain 65 ceapadh ina
aedíleach curúlach é, agus sa bhliain 63 rinneadh Pontifex Maximus de - is é
sin, ardsagart na ndéithe go léir. (Inniu, ar ndóigh, tugtar Pontifex Maximus ar
an bPápa, ach tá an chéimíocht níos sine ná an Chríostaíocht.)

San am seo bhí an Róimh ar coipeadh le ráflaí faoi chomhcheilg a bhí ar cois ag
baicle rúnda a bhunaigh Lucius Sergius Catilina le teacht i réim sa Róimh. Bhí
cuid mhór de mhaithe is de mhóruaisle na Róimhe sáite sa chomhcheilg, agus
amhras ar na daoine faoi Iúil Caesar féin, ó bhí caidreamh éigin aige le
Catilina roimhe seo. Mar sin féin, d'éirigh le Caesar an drochamhras a
scaipeadh. Sa bhliain 62 bhain Caesar amach céimíocht an phraetóra, ceann de na
poist ab airde i gcóras riaracháin na Róimhe. Bhain mí-ádh pearsanta dó, áfach,
nó b'éigean dó dealú óna bhean chéile, Pompeia, i ndiaidh scannail a d'fhág
amhras na mígheanmnaíochta uirthi.

Ba é an chéad phost tábhachtach a bhí ag Caesar taobh amuigh den Róimh ná
próphraetóireacht na Spáinne. Chuir sé cogadh fíochmhar ar na hIbéirigh, rud a
thuill clú an straitéiseora dó agus a chuidigh leis bail a chur air féin i
gcúrsaí airgid, rud ba ghá agus é chomh báite sin i bhfiacha. Bhí sé in inmhe,
mar sin, cur isteach ar an bpost ab airde i gcóras riaracháin na Róimhe, is é
sin, an chonsalacht.

Is iomaí Seanadóir a bhí míshásta le saint Chaesar sa chonsalacht, agus leis an
ród a réiteach roimhe chuaigh Caesar i bpáirt le beirt sárachán eile, mar atá,
Marcus Licinius Crassus agus Cnaeus Pompeius Magnus. Ba í seo an chéad
Triúracht, nó "an t-arrachtach tríchloigneach", mar a dúirt Varro. Tháinig an
t-airgead (Crassus), an oirbheartaíocht mhíleata (Pompeius) agus an tionchar
polaitiúil (Caesar) le chéile sa triúracht seo. Leis an gceangal a dhaingniú,
phós Pompeius iníon Caesar, Iulia.

D'éirigh leis an triúracht fad eile a chur le próchonsalacht Chaesar, nó bhí
consalacht ag Crassus agus Pompeius araon sa bhliain 55 r.Chr. Chaith Caesar
deich mbliana ar fad ina phróchonsal, mar sin, agus é ag cogaíocht sa Ghaill.
D'éirigh le Caesar iomlán na Gaille a shealbhú, a fhad leis an Réin. Bhí sé in
ann easaontas na nGailleach a chur chun sochair dó féin, agus cuid mhaith de na
treibheanna sásta dul i gcomhar le Caesar in aghaidh na gcomharsan. Dá thoradh
sin, bhí Caesar in ann na Gailligh a chloí de réir a chéile, gan cogadh a chur
ar an iomlán dearg acu riamh.

Bhí Caesar chomh dána dásachtach is gur rith leis sluaíochtaí míleata a dhéanamh
go dtí an Ghearmáin agus an Bhreatain, rud a tharraing súil na Róimhe air, nó
bhí na Rómhánaigh aineolach ar fad ar na críocha seo ag an am. Chinn Caesar sa
deireadh gan gabháltas a dhéanamh orthu, agus níor thit an Bhreatain leis na
Rómhánaigh ach céad bliain níos deireanaí. An teorainn a fheicimid idir an
Fhrainc agus an Ghearmáin inniu, tá sí suite san áit ar fhág Caesar í, a bheag
nó a mhór.

Is féidir a mhaíomh gur maraíodh milliún Gailleach le linn an chogaidh a chuir
Caesar ar an nGaill. Fágadh milliún eile i ndaoirse agus i ndaorbhroid. Thug
Caesar cuntas ar a chuid eachtraí sa Ghaill sa leabhar is cáiliúla dá chuid, mar
atá, Commentarii de bello Gallico - Tráchtaireacht ar chogadh na Gaille. An
t-eolas atá againne ar chogaíocht na Rómhánach, tháinig cuid nach beag de
chugainn ón leabhar seo. Leabhar bolscaireachta a bhí ann go bunúsach, lena
chruthú don tSeanad go raibh údar ceart leis an gcogadh. Thairis sin de, ba í an
leabhar seo a chuir ar a súile do na Rómhánaigh den chéad uair gur dhá phobal
éagsúla ba ea na Ceiltigh agus na Gearmánaigh. Roimhe sin, shíl na Rómhánaigh
nach raibh sna Gearmánaigh ach ceann de na treibheacha Ceilteacha.

Sa bhliain 53 r. Chr. maraíodh Crassus san Aisír, áit a raibh sé ag cur cogaidh
ar na Pairtigh. Bhí Pompeius buartha faoi bhorradh Chaesar agus thosaigh sé ag
déanamh mórtachais le Seanadóirí a raibh an colg céanna orthu. Bhí Caesar féin i
ndeireadh na próchonsalachta agus é fágtha gan tacaíocht pholaitiúil de bharr
chliseadh na Triúrachta. Ba bhaol dó comhar Phompeius agus an tSeanaid, agus an
chuma ar an scéal go ngabhfaidís é ar theacht go dtí an Róimh dó. Shíl sé, mar
sin, nach raibh de rogha air ach teacht i dtreis le lámh láidir. Choisc an
Seanad air a chuid léigiún a thabhairt leis go dtí an Iodáil, ach nuair a bhain
sé amach teorainn na hIodáile agus na Gaille, Abhainn Rubico, ar an deichiú lá
d'Eanáir, 49 r.Chr., chuaigh sé chun diúnais ar an Seanad agus thug cúig mhíle
fear leis. Deirtear gur ar an ócáid úd a chualathas na focail chlúiteacha - alea
iacta est - á labhairt aige. Ós rud é go raibh an Ghréigis chomh líofa aige leis
an Laidin, mar ba dhual do scothaicme na Róimhe ag an am, is dócha gurb as
Gréigis a dúirt sé iad - anerriphtho kybos. Tá tagairt sa mhéid sin do dhráma le
Menandros, drámadóir Gréagach.

Sa bhliain 48 r. Chr. bronnadh an chonsalacht ar Caesar in athuair, agus siúd
anonn chuig an nGréig é le cogadh a chur ar a chuid naimhde. Mhaidhm an cath ar
Phompeius ag Pharsalos i dtuaisceart na Gréige, agus lorg sé dídean san Éigipt.
Ní raibh Tolamaes a Trí Déag, rí na hÉigipte, sásta tearmann a thabhairt dó,
áfach: dúnmharaíodh Pompeius ar orduithe an rí. Ag teacht sna sálaí ag Pompeius
dó, shroich Caesar Alexandria, príomhchathair na hÉigipte, agus casadh deirfiúr
an rí, Cleopatra, air. De réir nós na nÉigipteach, bhí Cleopatra pósta ar a
deartháir, ach níor stop sin í ó ghrá a thabhairt do Caesar, ná Caesar ó dhul
ina haraicis. Más fíor féin gurbh é seo cumann grá na mílaoise, is iomaí
trioblóid a tharraing sé. Rugadh mac di le Caesar agus Caesarion mar ainm air;
bhí Caesar sásta a admháil gurbh é siúd a mhacsan, ach níor fhág sé dada ag an
mbuachaill ina thiomna. Ní rithfeadh leis riamh Cleopatra a phósadh ach an
oiread, nó bheadh a chnaipe déanta mar pholaiteoir sa Róimh, agus bhí sé pósta
ar Chalpurnia i gcónaí.

Ní raibh an cogadh cathartha críochnaithe go fóill, áfach. Bhí fórsaí an
tSeanaid ag troid le Caesar i gcónaí, agus chuir sé cath orthu ag Thapsus i
dtuaisceart na hAfraice ar an séú lá de Mhí Aibreáin, 46 r. Chr.. Chloígh sé
Metellus Scipio agus Marcus Porcius Cato Óg, mac le Cato Mór. D'éirigh Cnaeus Óg
agus Sextus, beirt mhac le Pompeius, amach ina aghaidh, ach d'éirigh le Caesar
an cogadh seo - Cogadh na Spáinne - a bhuachan chomh maith. Tháinig deireadh
leis i Mí na Márta den bhliain 45 r. Chr., nuair a chloígh Caesar mic Pompeius
ag Munda. Chuir Cnaeus lámh ina bhás féin ach tháinig an deartháir eile slán.

Ní raibh an deachtóireacht bainte amach ag Caesar go fóill nuair a chrom sé ar
reachtaíocht na Róimhe a leasú. Thug sé isteach roinnt mhaith dlíthe nua (Leges
Iuliae), agus bhí rún aige slacht a chur ar na dlíthe go léir. Leasaigh sé an
féilire agus bhí sé ag smaoineamh ar na Portaigh Phointíneacha a thriomú.

Bhain Caesar amach an deachtóireacht ar dtús sa bhliain 46 r. Chr., i ndiaidh dó
filleadh abhaile ón Éigipt. An uair sin bhí air éirí as an bpost i gceann deich
mbliana, ach i ndiaidh dó bua a bhreith ar chlann mhac Phompeius rinne an Seanad
dictator perpetuus nó buandeachtóir de. Bhí an deachtóireacht shealadach ag cur
le bunreacht na Roimhe, nó bhí sé ceadaithe na cumhachtaí sin a thabhairt ar
iasacht do ghinearál, mar shampla, ar feadh an chogaidh. Sampla de sin ba ea
Cincinnatus, fear a bhí ina chomhartha ar shuáilcí an Rómhánaigh idéalaigh: fear
simplí a ghlac le cumhachtaí an deachtóra leis an Róimh a tharrtháil agus a
d'fhill ar a sheancheird ina dhiadh sin. Scéal eile ar fad ba ea an
buandeachtóir, nó chuir sé an phoblacht féin i mbaol, rud a chuir olc ar mhórán
agus ba chúis le comhcheilg i gcoinne Chaesar.

Dúnmharaíodh Iúil Caesar ar an gcúigiú lá déag de Mhí na Márta (Idus Martiae, de
réir fhéilire na Rómhánach) den bhliain 44 r. Chr. Bhí sé tar éis teacht go dtí
an Seanad agus suí síos mar ar ghnách leis nuair a chonaic sé an lucht
comhcheilge ag nochtadh a gcuid arm (styli nó pinn mhiotail, is dócha) ina
thimpeall. Ba é an sceanach ceart é agus gach duine ag iarraidh a chion féin den
obair a dhéanamh.

Ba é Publius Servilius Casca an chéad duine a ghoin Caesar. Is beag dochar a
rinne sé. Cheap Caesar a lámh: "Céard atá tú a dhéanamh, a Chasca, a
bhithiúnaigh?" Scairt Casca as Gréigis: "Cuidigh liom, a dheartháir!" (Αδελφέ
βοήθει!) Sháigh deartháir Chasca a chlaíomh idir na heasnacha i Caesar, agus
d'ionsaigh Cassius Caesar gur ghortaigh sé a aghaidh. Chuir Caesar sonrú i
mBrutus agus deirtear gur labhair sé leis as Gréigis: "Tú féin, a ghasúir?" (Καὶ
σὺ τέκνον). Is amhlaidh go raibh meas an chara agus an mhic altrama ag Caesar ar
Bhrutus, siúd is go raibh an bheirt acu in achrann a chéile i gcúrsaí
polaitíochta. Is é an dara leagan den scéal atá ann, áfach, ná nach raibh Caesar
in ann mórán a rá faoin am seo, agus easpa fola air.

I gceann tamaill chloígh Octavianus a chomh-Thriúraithe. Sa bhliain 31 r. Chr.
bhí deireadh curtha leis an gcogadh cathartha aige agus é féin iompaithe ina
Impire. Mar sin féin, bhí sé ag iarraidh dealramh na ríogachta a sheachaint,
agus é ag caint ar '"athbhunú na Poblachta". Ní raibh ann féin, mar dhea, ach
princeps, is é sin, an chéad saoránach. I ndáiríre, bhí an stát faoi smacht aige
féin amháin. Ba iad na Seanadóirí a bhronn an leasainm Augustus (Ágastas) -
"urramach, mórga" - ar Octavianus, agus is mar Ágastas a choinníonn na hannála
cuimhne air.

Chomh luath le tús an dara triúracht, gaireadh dia d'Iúil Caesar - divus Iulius,
Iúil Diaga. Sa bhliain 29 r. Chr., thiomnaigh Ágastas teampall d'Iúil Diaga sa
Fhóram Rómhánach. Ba nós ag Ágastas freisin "mac an duine dhiaga" a thabhairt
air féin.

Bhreac Caesar síos scéal a chogaidh i seacht leabhar an tsaothair úd Commentarii
de bello Gallico ("Trácht ar chogadh na Gaille"). Ós rud é go bhfuil an saothar
seo scríofa i Laidin shimplí shoiléir, gan ruthaig na reitrice, is gnách é a
úsáid mar lón léitheoireachta do na scoláirí agus iad díreach ag éirí chomh
heolach ar an Laidin is gur féidir leo an chéad leabhar a léamh. Is iomaí
scoláire Laidine a d'fhoghlaim an chéad chupla abairt sa leabhar seo de
ghlanmheabhair, ós rud é gurb iad na focail seo a d'oscail an geata go saol na
Róimhe: Gallia est omnis divisa in partes tres, quarum unam incolunt Belgae,
aliam Aquitani, tertiam qui ipsorum lingua Celtae nostra Galli appellantur - is
é sin: "Tá an Ghaill roinnte ina trí chuid, na Beilgigh ina gcónaí i gcuid
amháin, na hAcatánaigh i gcuid eile acu, agus dream sa tríú cuid a dtugtar
Ceiltigh orthu ina dteanga féin agus Gallaigh inár dteangana".

Thairis sin de scríobh Caesar saothar beag, De bello civili, inar phléigh sé an
chuid den chogadh cathartha a chonaic sé lena shúile cinn féin. Má tháinig aon
saothar eile óna lámh níl a dhath fágtha de.



https://ga.wikipedia.org/wiki/Foireann_sacair_n%C3%A1isi%C3%BAnta_Phoblacht_na_h%C3%89ireann

Is í foireann peile náisiúnta Phoblacht na hÉireann a dhéanann ionadaíocht do
Phoblacht na hÉireann i gcomórtais sacair. Tá an fhoireann náisiúnta faoi stiúir
Cumann Peile na hÉireann agus imrítear a gcluichí baile sa Staidiam Aviva i
mBaile Átha Cliath. Is é an tIodálach Giovanni Trapattoni bainisteoir reatha na
foirne.

Cháiligh an fhoireann dá gcéad mhórchomórtas sa bhliain 1988 nuair a
shroicheadar Craobh na hEorpa sa Ghearmáin. Bhí bua cáiliúil acu in aghaidh
Shasana sa chomórtas seo, agus rinneadh laochra de na peileadóirí mar thoradh.
Cháiligh siad do Chraobh na hEorpa arís sa bhliain 2012 agus do Chorn Sacair an
Domhain sna blianta 1990, 1994 agus 2002.

Imríonn an fhoireann ag imirt a gcluichí baile sa Staidiam Aviva, áis a
roinneann siad le foireann rugbaí na hÉireann. Roimhe sin, d'imir an dá
fhoireann i bPáirc an Chrócaigh mar shocrú sealadach, fad agus a bhí
athfhorbairt á dhéanamh ar pháirc Bhóthar Lansdún i mBaile Átha Cliath, mar a
thugaí air.

Is é Staidiam Aviva ceanncheathrú an IRFU chomh maith, eagraíocht stiúrtha
rugbaí in Éirinn. D'imir an fhoireann sacair a chéad chluiche sa staid seo i
gcoinne na hIodáile sa bhliain 1971. Roimhe seo, bhíodh cluichí á imirt bPáirc
Cnocán Uí Dhálaigh.



https://ga.wikipedia.org/wiki/Can%C3%BAint_Ghaeilge_Uladh

Is canúint de chuid na Gaeilge í Gaeilge Uladh. Go bunúsach, is ionann Gaeilge
Uladh inniu agus Gaeilge Thír Chonaill, ó chuaigh na canúintí dúchasacha in éag
in Oirthear Uladh sa chéad leath den 20ú haois. Tá difríochtaí suntasacha idir
Gaeilge Uladh agus na canúintí eile. Ós rud é go raibh an-spéis ag gníomhaithe
agus ag saineolaithe teanga i nGaeilge na Mumhan nuair a bhí teanga liteartha na
Gaeilge á hathbheochan sa chéad leath den fhichiú haois, ba bheag duine taobh
amuigh de Thír Chonaill a raibh eolas aige ar chanúint an chúige.

Tá athrú mór tagtha ar an scéal le himeacht na mblianta áfach, agus is dócha go
bhfuil Gaeilge Uladh ar cheann de na canúintí is bisiúla sa lá atá inniu: Tá
Gaeilge Uladh le clos ar stáisiúin raidió (m.sh. Raidió Fáilte, BBC Raidió
Uladh), le léamh in irisí (.m.sh. Nós, An tUltach) agus tá cuid mhaith mhór dá
saintréithe ceadaithe de réir an Chaighdeáin is déanaí (m.sh. Córas an
tSéimhithe, an fhoirm choibhneasta den bhriathar, an fhoirm scartha den chéad
phearsa iolra).

Na canúintí a labhraítí roimhe seo in Oirthear Uladh, bhí siad an-chosúil le
Gaeilge na hAlban. An cineál Gaeilge atá fágtha beo i dTír Chonaill inniu, agus
í á foghlaim ag na Gaeilgeoirí sna Sé Chontae fosta, tá sí sách difriúil le
Gaeilge na hAlban, bíodh go bhfuil cuid mhaith comhthréithre ag an dá chanúint
sin i gcónaí.

Tá fuaimniú Ghaeilge Uladh sách coimeádach, rud a fhágann nach bhfuil litriú
caighdeánaithe an lae inniu chomh hoiriúnach don chanúint seo agus atá sé don dá
phríomhchanúint eile. Thar aon rud eile, is mar fhocail dhá shiolla a
fhuaimnítear draíocht, ríocht agus focail chosúla eile. Mar sin, d'fhreastlódh
an seanlitriú - draoidheacht, rídheacht - níos fearr ar fhocail den chineál seo.

I bhfocail den chineál seo, is ar éigean má chloistear an -ch- ar aon nós. San
am céanna, áfach, bíonn an guta úd "a" roimh an "-ch-" le haithint go soiléir -
ní guta cúnta doiléir a dhéantar de i bhfuaimniú na nUltach.

Bíonn dhá shiolla in iarmhíreanna an mhodha choinníollaigh agus na haimsire
fáisteanaí ag na briathra freisin. Mar sin, is gnách foirmeacha cosúil le
salóidh agus shalódh a fhuaimniú mar salóchaidh [salahi] agus shalóchadh
[halahu] i gcanúint Uladh. Úsáidtear an litriú -ócha- (in áit ó an chaighdeáin)
i leabhair ina bhfuiltear ag iarraidh cur síos cruinn a thabhairt ar fhuaimeanna
na canúna.

Tabhair faoi deara freisin go bhfuil sé de chlaonadh san -ó- fhada in
iarmhíreanna an mhodha choinníollaigh gus na haimsire fáisteanaí dingeadh
isteach sa dara siolla i dtamhan an bhriathair, más briathar sioncópach atá
againn, ar nós ceangail: ceanglóchaidh ~ ceangólfaidh, mar shampla. San
fhuaimniú, níl anseo ach meititéis: [k'anglahi] ~[k'angalhi]. Cloiseann an
tUltach foirmeacha na mbriathar cosúil le sábháil díreach mar a bheadh -ó-
sáiteach den chineál chéanna ann, is é sin, cloiseann sé sábhálfaidh mar a
bheadh sábhólfaidh ann, [sa:walhi], agus mar sin, is dual dó an fhoirm seo a
athrú go sábhlófaidh [sa:wlahi]. Faoi thionchar na meititéise seo tagann
foirmeacha cosúil le sábhlaíonn (in áit sábhálann) in úsáid (cf. ceanglaíonn).

Maireann cuid mhaith foirmeacha neamhrialta ag na briathra nach gceadaítear sa
chaighdeán oifigiúil, go háirithe an t-idirdhealú idir na foirmeacha spleácha is
na foirmeacha neamhspleácha san aimsir láithreach: gheibh/ní fhaigheann
(faigheann/ní fhaigheann an leagan caighdeánaithe - ón taobh eile de, is féidir
go ngeibheann agus ní gheibheann a chloisteáil i nGaeilge na Mumhan), tchí/ní
fheiceann (in áit feiceann/ní fheiceann an chaighdeáin oifigiúil - arís, is é
cíonn/ní chíonn an rud a chloisfeá i gCúige Mumhan) 7rl.

Sna canúintí eile, is gnách uimhir uatha an ainmfhocail a urú ar lorg an ailt i
ndiaidh an réamhfhocail shimplí: ag an bhfear. Is é an tréith is suntasaí i
nGaeilge Uladh go séimhnítear í: ag an fhear. Thairis sin, cuirtear an
réamhlitir t- roimh an s inséimhithe sa dá inscne: sa saol agus sa tsráid a deir
an Caighdéan, ach is iad na leaganacha Ultacha ná ins an tsaol agus ins an
tsráid. Tabhair faoi deara go gcloistear an leagan ins an, ins na go soiléir i
gcanúint Uladh i gcónaí, siúd is go moltar sa, san, sna sa Chaighdeán.

Bíonn -adh (a fhuaimnítear mar u gairid) nó -ach (le "a" soiléir) go minic mar
iarmhír ghinidigh ag ainmfhocail bhaininscneacha, beag beann ar an gcaighdeán
oifigiúil: an stil - cró na stileach; an tine - áit na tineadh.

Cosúil le Gaeilge Chonnacht, cuireann canúint Uladh -s leathan leis an aimsir
fháistineach agus an aimsir ghnáthláithreach sna clásail choibhneasta dhíreacha:
is maith an rud a dhéanfas tú nuair a thiocfas ann duit (Séamus Ó Grianna).
Tabhair faoi deara anseo gur clásail choibhneasta dhíreacha iad na clásail a
thosaíonn le nuair, go stairiúil.

Bíonn blas na canúna le haithint ar stíl na scríbhneoirí dúchasacha, cosúil le
Séamus Ó Grianna, Seosamh Mac Grianna, Cathal Ó Searcaigh, Micí Mac Gabhann,
Seán Bán Mac Meanman, Aindrias Ó Baoill, Pádraig Ó Baoighill, agus go leor eile.
Thairis sin, is féidir a rá gur imir an chanúint an-tionchar ar an gcineál
Gaeilge a shaothraítear sna Sé Chontae.

Tá iarsmaí deireanacha na canúna a labhraítí sna Sé Chontae anallód le fáil i
saothar na seanfhilí, ar nós Airt Mhic Chumhthaigh, Pheadair Uí Dhoirnín,
Chathail Bhuí, agus Airt Mhic Bhionaid.



https://ga.wikipedia.org/wiki/An_Ch%C3%B3ir%C3%A9_Theas

Is tír in oirthear na hÁise í an Chóiré Theas. An t-ainm oifigiúil atá uirthi ná
Poblacht na Cóiré. Tá an leath theas de Leithinis na Cóiré cumhdaithe aici, agus
í ag críochantacht leis an gCóiré Thuaidh. Aon tír amháin, mar atá, an Chóiré a
bhí iontu go dtí an bhliain 1945. Trasna ón Muir Bhuí atá an tSín suite, agus an
tSeapáin trasna ó Chaolas na Cóiré. Tá thart ar leath de dhaonra na Cóire Theas
ina gcónaí sa phríomhchathair arb í an chathair is mó sa tír freisin, Seoul,
agus tá sí ar an tríú ceantar cathrach is mó ar domhan.

Téann stair na Cóiré siar go dtí an bhliain 2333 roimh Chríost, nuair a bhunaigh
an rí Dangun ríocht agus rítheaghlach Gojoseon nó Sean-Joseon. Chuaigh an ríocht
seo i bhfairsinge, go dtí go raibh sí i seilbh thuaisceart na Leithinise chomh
maith le cuid mhór den Mhanchúir. Sa deireadh, áfach, thit an ríocht seo as a
chéile faoi bhrú na gcogaí a bhí sí a chur ar an tSín, is é sin, ar rítheaghlach
Han. Ansin, thosaigh an ré roimh na Trí Ríochta. Ba iad na Trí Ríochta i stair
na Cóiré ná Silla, Baekje, agus Goguryeo, ach sular tháinig siad ar an bhfód,
bhí an Leithinis faoi chumhacht na gcomhghuailleachtaí treabhacha, agus is ar
éigean a thabharfá ríocht nó stát ar a leithéid. Sa deireadh, áfach,
criostalaíodh na Trí Ríochta as an bpraiseach seo: Goguryeo sa Tuaisceart, Silla
agus Baekje sa Deisceart. Tugann fianaise na seandálaíochta le fios, áfach, go
raibh Goguryeo ann i bhfad roimhe sin féin, agus mura raibh stát ann, bhí
sibhialtacht réasúnta aontaithe ann.

Maidir le Balhae, stát mór láidir a bhí ann i mbarr a mhaitheasa, ach sa bhliain
926, fuair na Ciotánaigh - treibh Mhongólach, nó creidtear go bhfuil a dteanga
gaolmhar leis an Mongóilis, ar a laghad - an ceann ab fhearr ar Balhae. Ina
dhiaidh seo, tháinig Ré Nua na dTrí Ríocht, agus Silla, Baekje ("Hubaekje", nó
Baekje Nua) agus Goguryeo (nó "Hugoguryeo", cé nach raibh mórán gaoil ag an
rítheaghlach le sean-Ghoguryeo) ag iomaíocht faoin ard-ríocht sa leithinis arís.

D'aontaigh an tImpire Taejo, ó rítheaghlach Goryeo, an Leithinis in aon stát
amháin sa 10ú haois. Stát ardchultúrtha a bhí i Goryeo, agus ní díol iontais é
go bhfuair teangacha an Iarthair a n-ainm ar an tír ón rítheaghlach áirithe seo.



https://ga.wikipedia.org/wiki/Socheola%C3%ADocht

Is í an tsocheolaíocht an staidéar léannta ar an tsochaí. Ceann de na
heolaíochtaí sóisialta atá ann, agus is minic nach n-aithnítear difríocht ar
bith idir an dá choincheap sin “socheolaíocht” agus “eolaíocht shóisialta”.
Téann na socheolaithe i dtuilleamaí modhanna éagsúla oibre leis an tsochaí a
thaighde mar atá sí agus le tátail anailiseacha a bhaint as a gcuid breathnuithe
eimpíreacha chun tuiscint chuimsitheach a fháil ar shaol sóisialta na ndaoine.
Is é is cuspóir dá lán socheolaithe ná eolas a sholáthar le polasaithe sóisialta
an stáit a fhorbairt agus leas sóisialta na ndaoine a fheabhsú, ach tá
socheolaithe eile ann arb í an chloch is mó ar a bpaidrín ná tuiscint
theoiriciúil na bpróiseas sóisialta a thabhairt chun sofaisticiúlachta.
Sroicheann raon agus scóp na socheolaíochta ó mhionleibhéal na gníomhaíochta
agus idirghníomhaíochta indibhidiúla go mórleibhéal na gcóras is na struchtúr
sóisialta.

Go traidisiúnta, is iad na hábhair thaighde is tábhachtaí a bhíonn ag na
socheolaithe ná an srathú sóisialta, an aicme shóisialta, an cultúr, an
tsoghluaisteacht shóisialta, an reiligiún, an dí-eaglaisiú, an dlí, agus an
chlaonaíocht (is é sin, an scinneadh ó noirm na sochaí). Ó imríonn an
idirghníomhaíocht idir an duine aonair agus an struchtúr sóisialta a tionchar ar
gach a bhfuil idir lámhaibh ag an duine, is dual don tsocheolaíocht dul i
bhfairsinge agus tuilleadh ábhar taighde a tharraingt chuici, cosúil leis na
cúrsaí sláinte, na fórsaí armtha, na peannadlanna, an tIdirlíon agus páirt na
gníomhaíochta sóisialta i bhforbairt an léinn agus an eolais.

Na modhanna oibre a úsáidtear san eolaíocht shóisialta le taighde a dhéanamh
chuaigh siad in éagsúlacht chomh maith. Tarraingíonn na taighdeoirí sóisialta ar
theicníochtaí ilghnéitheacha cainníochtúla agus cáilíochtúla. Timpeall ar lár na
fichiú haoise cuireadh suim sa teanga agus sa chultúr mar ghnéithe den tsochaí,
rud a chruthaigh cineálacha nua cur chuige in anailis na sochaí agus iad ag cur
béime ar chiallú na sonraí, ar an heirméineotaic agus ar an bhfealsúnacht. Leis
na blianta beaga anuas, áfach, tháinig teicníochtaí ar an bhfód atá bunaithe ar
an matamaitic agus ar an ríomhaireacht, cosúil leis an múnlú gníomhaíbhunaithe
agus anailis na ngréasán sóisialta. Níor chóir an tsocheolaíocht a thógáil in
ainriocht na gcúrsaí staidéir i “léann sóisialta” nach bhfuil cosúil ar aon nós
leis an tsocheolaíocht ó thaobh na teoirice ná na modhanna taighde de.



https://ga.wikipedia.org/wiki/Gearm%C3%A1in_na_Naitsithe

Ó 1933 go 1945, bhí an Ghearmáin faoi smacht Pháirtí Náisiúnta Sóisialach Lucht
Oibre na Gearmáine, agus Gearmáin na Naitsithe a thugtar ar an tréimhse seo i
stair na tíre.

Tugtar An Tríú Reich (Drittes Reich i nGearmáinis) ar stát na Naitsithe toisc
gur tháinig sé i gcomharbas ar Impireacht Naofa Rómhánach na Meánaoise agus
Impireacht na Gearmáine 1871–1918. Deutsches Reich (Reich Gearmánach) an t-ainm
a bhí air ó 1933 go 1943, agus ansin baisteadh an t-ainm Großdeutsches Reich
air.

Is é an Naitsíochas (Gearmáinis: Nationalsozialismus - tá an leagan Nazismus ann
chomh maith, ach ní chluintear chomh minic céanna é) an t-ainm a thugtar ar
idé-eolaíocht na Naitsithe (Gearmáinis: Nazis), arbh iad baill agus lucht
leanúna Pháirtí Náisiúnta Sóisialach Lucht Oibre na Gearmáine
(Nationalsozialistische Deutsche Arbeiterpartei, NSDAP) iad. Gluaiseacht
chiníoch, fhrith-Ghiúdach ab ea na Naitsithe, agus Adolf Hitler ina cheannaire
diansmachtúil orthu. Bhí na Naitsithe i réim sa Ghearmáin sna blianta 1933-1945,
agus ba iadsan a chuir tús leis an Dara Cogadh Domhanda. Faoi thionchar na
Naitsithe, tháinig rialtais soip ar an bhfód i dtíortha eile a raibh cuma an
Naitsíochais orthu, cosúil le rialtas Vidkun Quisling san Iorua. I mblianta an
Naitsíochais, bhí Hitler ina dheachtóir ar an nGearmáin, agus é ag cur
polasaithe coiriúla i gcrích le cabhrú na Naitsithe.

Tar éis an Dara Cogadh Domhanda, bíonn grúpaí beaga nua-Naitsithe ag iarraidh
smaointeachas na Naitsithe a athbheochan. Uaireanta, baineann siad úsáid as
siombailí na Naitsithe freisin. Is í an svaistíce (Gearmáinis: das Hakenkreuz)
an tsiombaile is tábhachtaí de chuid na Naitsithe, ach tá sé coiscthe ag na
húdaráis sa Ghearmáin, san Ostair agus san Eilvéis an svaistíce agus
comharthaíocht Naitsíoch eile a choinneáil le feiceáil go poiblí.

Tháinig coincheap an tSóisialachais Náisiúnta ar an bhfód mar theideal ar
chuspóirí Phairtí Lucht Oibre na Gearmáine (Deutsche Arbeiterpartei, DAP), a
tharraing an t-ainm nua úd NSDAP, nó Páirtí Sóisialach Náisiúnta Lucht Oibre na
Gearmáine air féin sa bhliain 1920. Roimhe sin féin, i Mí Bhealtaine 1918, fuair
Páirtí Gearmánach an Lucht Oibre san Ostair ainm nua den chineál chéanna -
Deutsche Nationalsozialistische Arbeiterpartei - Páirtí Sóisialach Náisiúnta
Gearmánach an Lucht Oibre.

Inniu, is gnách coincheap an tSóisialachais Náisiúnta a ionannú go hiomlán le
saoldearcadh ollsmachtúil ciníoch Hitler agus lucht a leanúna. Ní mór cuimhne a
choinneáil air, áfach, gur bhain Hitler a chiall féin as an dá choincheap idir
Náisiúnachas agus Shóisialachas. Is éard a bhí i gceist leis an Náisiúnachas,
dar leis, ná umhlaíocht agus urraim an duine don Náisiún, agus is éard a bhí i
gceist leis an Sóisialachas ná an fhreagracht a ghlac an Náisiún as an duine. Is
é an tuiscint a bhí ag na Sóisialaithe i gciall cheart an fhocail ar a
n-idé-eolaíocht féin ná go gcaithfí na meáin táirgíochta a shóisialú (a
chomharshealbhú), ach dhiúltaigh Hitler riamh dá leithéid de Shóisialachas.

Thairis sin, theastaigh ó Hitler a idé-eolaíocht féin a dhealú ón
bhFaisisteachas, a bhí tagtha ar an bhfód san Iodáil faoi chomandracht Benito
Mussolini. San Aontas Shóivéadach, áfach, ba ghnách Faisisteachas a thabhairt ar
an dá idé-eolaíocht seo ón mbliain 1925 ar aghaidh, agus i ndiaidh an Dara
Cogadh Domhanda, d'éirigh an úsáid seo coitianta i dtíortha Oirthear na hEorpa,
a bhí ina satailítí polaitiúla ag an Aontas Sóivéadach. San Iarthar féin ba
leasc leis an lucht léinn Marxach úsáid a bhaint as an téarma "Sóisialachas
Náisiúnta" le tagairt don Naitsíochas, ó b'ionann sin dar leo agus aitheantas a
thabhairt don chiallú gur sórt Sóisialachais é an Naitsíochas. Is é an tuiscint
a bhí ag na Marxaigh gur cineál aicmeachas buirgéiseach a bhí i gceist leis an
bhFaisisteachas.

Níor bhain Adolf Hitler amach saoránacht na Gearmáine ach i Mí Feabhra 1932, ach
nuair a bhí sé ina Ghearmánach go hoifigiúil, bhí cead iarrthóireachta aige i
dtoghcháin Uachtaránachta na bliana céanna. Ba é an seanmharascal cogaidh Paul
von Hindenburg a ghnóthaigh an báire sin, ach bhí Hitler go tiubh sna sálaí
aige, agus b'éigean athvótáil a chóiriú, toisc nach bhfuair aon duine de na
hiarrthóirí a dhóthain vótaí sa chéad bhabhta. I Mí na Samhna, 1932, chuaigh na
Gearmánaigh chuig an mbosca ballóide in athuair, áfach, agus olltoghchán nua ar
siúl. An uair sin, b'iad na Naitsithe an páirtí ba mhó sa Pharlaimint, agus ar
an 30ú lá de Mhí Eanáir 1933, cheap an tUachtarán Hindenburg Adolf Hitler mar
Sheansailéir.

San oíche idir an 27ú agus an 28ú lá de Mhí Feabhra 1933, chuaigh áras an
Reichstag - is é sin, áras na Parlaiminte - trí thine. An fear a rinne é, mar
atá, an tOllannach Marinus van der Lubbe, bhí barúlacha aige a raibh cuma éigin
na heite clé orthu, cé gur fear mire ann a bhí thar aon rud eile. Mar sin féin,
is é an chiall a bhain na Naitsithe as an scéal gur sceimhlitheoir Cumannach a
bhí ann, agus iad ag éileamh cumhachtaí speisialta le feachtas
sceimhlitheoireachta an Idirnáisiúntáin Chumannaigh a stopadh. D'áitigh Hitler
ar an Uachtarán Hindenburg na dlíthe éigeandála a chur i bhfeidhm, rud a chuir
ar chumas an tSeansailéara na cearta sibhialta bunaidh a chur ar ceal. Ní
fhéadfaí na dlíthe éigeandála a choinneáil i bhfeidhm ach go sealadach, agus
theastaigh ó Hitler dlíthe seasta den chineál chéanna a reachtú. Chuaigh sé i
dtuilleamaí a chuid lucht leanúna sna póilíní agus sna fórsaí slándála leis na
Cumannaigh agus le cuid de na Sóisialaigh Dhaonlathacha a eisiamh as an
bParlaimint, le go bhféadfadh sé tromlach dhá dtrian a chinntiú dó féin agus dá
chuid dlíthe speisialta. Bhí na páirtithe neamh-Shóisialacha sásta a vótaí a
chaitheamh i bhfách leis na dlíthe speisialta a bhronn cumhachtaí neamhghnácha
ar Hitler (Ermächtigungsgesetze nó dlíthe cumhachtaithe a thugtaí orthu as
Gearmáinis).

Nuair a chuaigh na dlíthe seo um chumhachtaí speisialta do Hitler i bhfeidhm (ar
an 23 Márta 1933), tháinig deireadh le daonlathas Phoblacht Weimar, agus
thosaigh ré na deachtóireachta, nó ré an Tríú Reich. Ar an 14 Iúil 1933, bhí
gach páirtí polaitiúil sa tír coiscthe seachas na Naitsithe.

Má thug gróintíní na heacnamaíochta agus na tionsclaíochta tacaíocht do Hitler
go saorthoilteanach roimhe seo, b'éigean dóibh, anois, tuilleadh den earra
chéanna a thál air ina n-ainneoin féin. Ar an chéad lá de Mhí an Mheithimh sa
bhliain 1933, tugadh isteach an t-Adolf-Hitler-Spende, is é sin, an "bronntanas"
ar Hitler. Chaithfeadh gach gnóthas nó comhlacht "bronntanais" den chineál seo a
thabhairt do pháirtí na Naitsithe feasta, agus iad áirithe i gcoibhneas líon an
lucht oibre a bhí ag gach gnólacht agus an oiread tuarastail a d'íoctaí leo.
Idir seo agus an bhliain 1945, bhailigh páirtí na Naitsithe seacht gcéad milliún
Reichsmark ar an dóigh seo, agus bhí saol an mhadra bháin ag na Naitsithe ar an
ailp seo, gan aon agó.

Ba é Ernst Röhm an t-aon duine amháin a bhí in aon neasacht do bheith ábalta
ollchumhacht Hitler a cheistiú faoin am seo. Ní raibh aon duine eile ag tabhairt
Du in áit an cheiliúir fhoirmiúil úd Sie ar Hitler, agus thairis sin, d'fhéadfá
a rá go raibh Hitler faoi chomaoin ag Röhm, a chuidigh go mór leis nuair nach
raibh sé i mbéal an phobail go fóill. Bhí go leor daoine sa Pháirtí a bhí ag
iompairc le Röhm faoi ghnaoi Hitler, cosúil le Heinrich Himmler, Hermann Göring
agus Reinhard Heydrich, agus iad uile ag tabhairt le fios don deachtóir nach
raibh Röhm iontaofa. Ar an 30 Meitheamh 1934, "Oíche na Scian Mór", phurgaigh
Hitler a pháirtí. Maraíodh Röhm agus ceannairí eile an SA, chomh maith le sraith
de ghinearáil agus daoine eile nach raibh ag taitneamh le Hitler ar chúis éigin.
Cuid acu, bhí siad dáiríribh ag cur in aghaidh Hitler, ach ní raibh sa chuid
eile ach Naitsithe dílse nó náisiúnaithe coimeádacha a fuair Hitler riachtanach
a chur chun báis ar eagla na heagla. Mar shampla, maraíodh an Ginearál Kurt von
Schleicher agus a bhean chéile, toisc go raibh von Schleicher féin ina
Sheansailéir tráth, roimh lá Hitler.

I ndiaidh bhás Hindenburg ar an dara lá de Mhí Lúnasa sa bhliain 1934, chuir
Hitler ar na fórsaí armtha mionnaí dílseachta a mhóidiú dó féin, agus ón lá sin
amach, bhí sé ina Cheannaire agus ina Sheansailéir araon - is é sin, Führer und
Reichskanzler.

I Mí Eanáir 1938, cuireadh Werner von Blomberg, arbh é an tAire Cogaidh é, agus
an Ginearál-Choirnéal Werner von Fritsch, Ard-Cheannasaí an Chos-Slua, as oifig.
Ba é an SS a tharraing callán orthu. Maidir le Blomberg, cuireadh bean óg, Erna
Gruhn, in aithne dó a bhí ina hiar-striapach agus ina hiar-chuspa d'irisí
pornagrafaíochta. Thit Blomberg i ngrá leis an gcailín, cé gur fear cnagaosta a
bhí ann cheana féin, agus phós sé í. Ar dtús, ní raibh Hitler ná Göring míshásta
ar aon nós ná slí le scéal grá an Ghinearáil, cé go bhfuil a mhuintir-sean ar an
daoraí faoin bpósadh. A mhalairt ar fad, thug Hitler agus Göring in iúl do
Bhlomberg gur dea-shiombail d'aontas nua na Gearmáine a bheadh ann dá bpósfadh
ginearál de phór uasal cailín simplí cosúil le hErna. Níor tháinig fíor-scéal
Erna chun solais ach i ndiaidh na bainise, agus ansin, bhí port Bhlomberg
seinnte mar mhíleatach proifisiúnta. Maidir le Fritsch, arís, cuireadh ina leith
go raibh sé ina homaighnéasach. Mar sin, d'éirigh le Hitler ceannasaithe an Airm
a náiriú agus a chur as oifig, agus ina dhiaidh sin, bhí sé féin i gceannas na
bhfórsaí armtha chomh maith leis an stát sibhialta.

Spreagadh tábhachtach do pholasaithe Hitler ab ea é an frith-Ghiúdachas a bhí
meáite ar na Giúdaigh a mharú scun scan, chomh maith le leagan radacach den
Darwineachas sóisialta. Ón chéad lá ar tháinig sé os comhair an tsaoil mhóir go
dtí lá a bháis, ba nós le Hitler na Giúdaigh agus na "ciníocha ar bheagán
fiúntais" a ionsaí ina chuid óráidíochta. Ciníocha ar bheagán fiúntais ab ea iad
na Giofóga, na Polannaigh agus na Rúisigh, mar shampla. Maidir leis an
Darwineachas sóisialta, tháinig sé chun solais ina chuid cainteanna faoi dhaoine
a raibh galar, máchail nó easláinte orthu, agus é ag rá gur "beatha
neamhfhiúntach" (lebensunwertes Leben) a bhí i gceist leo. Is é an dearcadh a
bhí ag Hitler ar stair an chine dhaonna nach raibh ann go bunúsach ach síorchath
ina raibh na dea-chiníocha agus an bheatha fhiúntach ag díothú na
ndroch-chiníocha agus na beatha neamhfhiúntaí. Mar shampla, dúirt sé ag
Ard-Fheis a pháirtí i Nürnberg sa bhliain 1929: "Dá saolófaí milliún leanbh don
Ghearmáin in aghaidh na bliana, agus 700,000-800,000 duine den chuid is laige á
ndíothú san am céanna, is féidir gur méadú ar ár bhfórsaí a bheadh ann."

Ar dtús, tháinig frith-Ghiúdachas Hitler agus na Naitsithe chun solais sa dóigh
a ndéantaí leatrom oscailte ar na Giúdaigh, agus a gcuid cearta sibhialta á
mbaint díobh. Le linn an Dara Cogadh Domhanda, chuaigh an polasaí sin chun
géaradais nuair a tosaíodh ar na Giúdaigh a mharú ina sluaite - an tUileloscadh,
mar a thugtar air. Bhí sé tugtha le fios ag Hitler ina leabhar Mein Kampf gur
theastaigh uaidh na Giúdaigh go léir a chur de dhroim an tsaoil, mar "fhuascailt
dheiridh" ar an "gceist Ghiúdach". Áirítear go raibh timpeall ar shé mhilliún
Giúdach ar feadh na hEorpa thíos leis an bhfeachtas ollscriosta seo.

Sa bhliain 1935, reachtaíodh "Dlíthe Nürnberg" a bhain na cearta sibhialta de na
Giúdaigh go deifnideach. Thar aon rud eile, toirmisceadh ar na Giúdaigh daoine
neamh-Ghiúdacha a phósadh nó comhriachtain ghnéis a bheith acu leo. Chabhródh an
stát agus an páirtí le gnóthadóirí neamh-Ghiúdacha gnóthais Ghiúdacha a
shealbhú. Na Giúdaigh a bheadh le dul ar imirce, chaithfeadh siad cáin ard a
íoc, i gcruth is nach mbeadh pingin rua acu agus iad ag cromadh ar an saol nua
thar lear. Roimh an Uileloscadh féin, b'í Oíche na Gloine Briste
(Reichskristallnacht) ón naoú go dtí an deichiú lá de Mhí na Samhna 1938
buaicphointe na géarleanúna. Rinneadh ionsaithe ar na Giúdaigh, ar a gcuid
gnóthas, sionagóg agus fothuithe eile de réir mar a d'eagraigh Joseph Goebbels,
an tAire Bolscaireachta, iad, agus é ag fógairt san am céanna gurbh í "fearg
spontáineach an phobail" ba chúis leis na hionsaithe.

I ndiaidh don Dara Cogadh Domhanda pléascadh amach, ní ghabhfadh Hitler leor le
gnáth-ghéarleanúint na nGiúdach a thuilleadh - theastaigh uaidh iad a mharú agus
a dhíothú go fisiciúil. Ní raibh cead eisimirce ag na Giúdaigh a thuilleadh,
agus de réir mar a bhí trúpaí na Gearmáine ag forghabháil tíortha eile, bhí
géarleanúint na nGiúdach ag dul i bhfairsinge. Ón chéad lá de Mhí Mheán Fómhair
1941 i leith, chaithfeadh na Giúdaigh go léir, a bhí ní ba sine ná sé bliana
d'aois, an réalta bhuí a fhuáil dá gcuid éadai ionas go mbeadh sí le feiceáil go
héasca. Cuireadh srianta éagsúla le saol na nGiúdach. Ní raibh cead acu dul ar
bhord na mbusanna, ná gluaisteán, raidió nó fiú madra nó cat a bheith acu. De
réir a chéile, chaithfidís a seantithe agus a seanárasáin a thréigean le
haghaidh a thabhairt ar na geiteonna agus na campaí géibhinn. Sa bhliain 1942,
tógadh na chéad champaí díothúcháin sa Pholainn, a bhí forghafa ag na díormaí
Gearmánacha: Auschwitz-Birkenau agus Majdanek. Sna campaí díothúcháin, bhí na
daoine á marú mar a bheadh tionsclaíocht ann, is é sin, b'éigean dóibh dul
isteach i seomraí gáis inar tachtadh iad le hidriginchiainíd ("aigéad
hidricianach", "Zyklon B"). Níorbh iad na Giúdaigh amháin a bhí á marú iontu,
ach Polannaigh Chaitliceacha - intleachtóirí ach go háirithe, nó níor theastaigh
ó Hitler aos léinn dá gcuid féin a fhágáil ag na náisiúin Shlavacha - agus
Giofóga, ach go háirithe.

Iad siúd atá ag iarraidh an tUileloscadh a shéanadh, tá siad ag áitiú nach
féidir Hitler a chiontú san Uileloscadh, ós rud é nár thángthas trasna ar aon
doiciméad oifigiúil ina mbeadh Hitler féin ag ordú go ndíothófaí na Giúdaigh,
doiciméad a bheadh sínithe ag an deachtóir. Ón taobh eile de, tá sé soiléir go
hiomlán go raibh an cinedhíothú ag freagairt dá mhianta pearsanta. Luaigh sé
cinedhíothú na nGiúdach ina leabhar Mein Kampf, ag tabhairt le fios gur shíl sé
gur cuidiú le cás na Gearmáine sa Chéad Chogadh Domhanda a bheadh ann dá gcuirfí
na Giúdaigh chun báis san am sin, agus in óráid a thug sé don Pharlaimint
(Reichstag) ar an 30ú lá de Mhí Eanáir 1939, bhagair sé go gcuirfeadh sé "cine
na nGiúdach san Eoraip de dhroim an tsaoil" dá mbeadh cogadh ann. De réir mar ba
chuimhin le Heinrich Himmler, d'ordaigh Hitler go pearsanta in Earrach na bliana
1941, agus é dóchasach i gcónaí go mbeadh an lá ag an nGearmáin, go marófaí na
Giúdaigh go léir. Dúirt Himmler lena shuathaire pearsanta, Felix Kersten, san am
céanna, roimh an ionsaí ar an Aontas Sóivéadach, nár mhór "na Giúdaigh, gach aon
duine acu, a dhíothú roimh dheireadh an chogaidh. Sin é an rud atá ag teastáil
ón bhFührer." Sa bhliain 1943, nuair a bhí breithlá an deachtóra á cheiliúradh,
thug Himmler óráid do cheannairí an SS agus iad cruinnithe i bPosen (Poznań sa
Pholainn), agus é ag trácht go hoscailte ar an Uileloscadh agus ar an dóigh a
gcuirfí i gcrích é. Is éadócha go ndéanfadh sé a leithéid gan faomhadh soiléir a
fháil roimh ré ón bhFührer.

Thairis sin, tá tuairiscí ann ó dhaoine a bhí i bhfianaise Hitler nuair a bhí sé
ag tagairt do mhionsonraí an Uilelosctha. Dúirt a ghiolla Heinz Linge agus a
aidiúnach Otto Günsche go gairid i ndiaidh an chogaidh go raibh spéis mhór aige
sna seomraí gáis agus sa dóigh a n-oibrítí iad. Chuireadh Himmler mionsamhlacha
agus gormchlónna de na campaí báis faoina bhráid, agus d'ordaigh Hitler "iomlán
an scóid" a ligean leis na dearthóirí.

Más deacair féin milleán Hitler san Uileloscadh a dhearbhú, níl aon amhras ann
go raibh sé ciontach go pearsanta i gcoir mhór eile de chuid na Naitsithe. I Mí
Dheireadh Fómhair sa bhliain 1939, shínigh sé an t-ordú le "scéim T4", mar a
thugtar uirthi, a chur i gcrích. Mar sin, chuir sé ar chumas na ndaoine a bhí i
mbun na scéime daoine a mharú a bhí easlán ó thaobh an choirp nó na hintinne de,
nó "daoine nárbh fhiú a fhágáil ina mbeo" (lebensunwertes Leben), mar a deirtí i
mbéarlagair na hidé-eolaíochta. "Eotanáis" nó bás faoisimh a thugtaí ar an
dúnmharfóireacht seo go hoifigiúil.

Ba le Philipp Bouhler, a bhí i gceannas ar oifig phearsanta Hitler i bpáirtí na
Naitsithe (Führerkanzlei), a thit sé scéim na heotanáise a thabhairt i gcrann.
D'iompaigh sé tithe téarnaimh agus banaltrais ina dtithe báis. Sa Ghearmáin
féin, maraíodh beagnach 190 000 duine a raibh máchail éigin orthu - titimeas,
mar shampla. Tachtadh cuid acu le gás cosúil leis na cimí sna campaí géibhinn,
cuid eile tugadh nimh de chineál eile dóibh, bhí dornán ann a lámhachadh scun
scan, agus fágadh dream eile fós gan bia go dtí go bhfuair siad bás le hocras.
Is deacair a fháil amach, cé mhéid a básaíodh ar an dóigh seo sa chuid den
Eoraip a bhí forghafa ag na trúpaí Gearmánacha.

Fuair eaglaisigh sa Ghearmáin amach faoi scéim na heotanáise agus cháin siad í
go poiblí - is fiú Clemens August von Galen, easpag Caitliceach Münster, a
ainmniú mar dhuine acu - agus b'éigean don SS tuilleadh rúndachta a chleachtadh
leis an scéim a leanúint. I ndeireadh an chogaidh, bhí duine as gach beirt de na
heasláin sna tithe banaltrais agus téarnaimh curtha chun báis. Ócáid oiliúna ab
ea í scéim na heotanáise do thascfhórsaí an SS le haghaidh an ródaigh a bhítí a
ullmhú do na Giúdaigh.

Níor ghabh Hitler leor le hathbhreithniú Chonradh Versailles amháin, nó bhí sé
inbharúla go raibh, fiú, teorainneacha na Gearmáine roimh an Chéad Chogadh
Domhanda róchúng don náisiún. Cé go raibh sé ag cur béime ar an tsíocháin ina
chuid óráidíochta, bhí sé ag ullmhú cogaidh cheana féin.

Nuair a fuair an sean-Uachtarán Hindenburg bás sa bhliain 1934, chuir Hitler in
iúl dá chuid ginearál go raibh sé meáite an Ghearmáin a dhéanamh inniúil chun
cogaidh sula mbeadh cúig bliana thart. Leis an gcuspóir seo a bhaint amach,
chuir sé an coinscríobh i bhfeidhm arís sa bhliain 1935, agus an bhliain a bhí
chugainn d'fhógair sé plean ceithre mblian chun treisiú leis na fórsaí armtha.
Bhí athbheochan eacnamúil na Gearmáine ón mbliain 1933 ar aghaidh go mór mór i
dtuilleamaí scéimeanna stáit le hobair a sholáthar, scéimeanna a bhí bunaithe ar
an tseirbhís éigeantach oibre (Arbeitsdienst) agus ar an téisclim chogaidh.

Bhí meáiteacht Hitler i gcúrsaí an pholasaí eachtraigh le haithint ó Mhí
Dheireadh Fómhair na bliana 1933 amach, nuair a d'éirigh an Ghearmáin as na
comhchainteanna dí-armála leis an mBreatain Mhór agus leis an bhFrainc. San am
céanna, d'fhág an Ghearmáin slán ag Conradh na Náisiún chomh maith. Sa bhliain
1934, dhúnmharaigh na Naitsithe áitiúla Seansailéir na hOstaire Engelbert
Dollfuss, agus tacaíocht acu ó Hitler, nó bhí siad ag iarraidh teacht i
gcumhacht san Ostair agus an tír a nascadh leis an nGearmáin, scéim nár éirigh
léi go fóill san am sin. Cosúil leis sin, bhí Hitler ag tacú le Franco i gCogadh
Cathartha na Spáinne ón mbliain 1936 ar aghaidh. Cuidiú tábhachtach ab ea é le
Franco na heitleáin Ghearmánacha - "Léigiún na gCondar" - a chuir Hitler go dtí
an Spáinn, ach is dócha gurbh é an cleachtadh cogaidh dá chuid eitleoirí ba mhó
a bhí ag teastáil ón deachtóir Gearmánach. Ar an gcúigiú lá de Mhí na Samhna
1937, chuir Hitler na ginearáil in eolas a chuid pleananna cogaidh. Dúirt sé go
hoscailte "gurbh é an cogadh an t-aon fhreagra ar cheist na Gearmáine", agus é
ag tabhairt le tuiscint go gcaithfí an chéad seans eile a thapú leis an
tSeicshlovaic agus an Ostair a ghabháil.

I Mí na Márta 1938, d'éirigh le Hitler an Ostair a iompú ina cúige Gearmánach,
"Ostmark" ("Na Críocha Thoir") mar a baisteadh uirthi. I Mí Dheireadh Fómhair,
d'éiligh sé go dtabharfadh an tSeicshlovaic na tailte in aice leis an teorainn -
Sudeten - don Ghearmáin, ós rud é gur Gearmáinis ba mhó a bhí á labhairt ag
muintir na gcríoch seo. Ós rud é go raibh conradh comhghuaillíochta ag an
tSeicshlovaic leis an bhFrainc agus le Sasana, bhí cogadh ag bagairt san am sin
féin. Bhí Mussolini inbharúla nach raibh an Iodáil ullamh don chogadh go fóill,
agus chuaigh seisean ag déanamh idirghabhála. Dá thoradh sin, tháinig
Príomh-Airí na Breataine Móire agus na Fraince, Neville Chamberlain agus Édouard
Daladier, go München le haghaidh comhchainteanna le Hitler. Ní raibh siadsan den
tuairim, ach an oiread, go mbeadh a dtíortha in ann ag an gcogadh, agus mar sin,
bhí siad géilliúil d'éilimh Hitler. Mar sin, d'fhág siad cead aige na críocha ag
an teorainn a ghabháil. Cé gur chuir Hitler urra le slándáil na Seicshlovaice,
ní raibh sé mall ag briseadh a ghealltanais. I Mí na Márta 1939, chuir sé
deireadh leis an tSeicshlovaic mar thír neamhspleách. Chuidigh sé leis na
náisiúnaithe Slóvacacha a leath féin den tír a iompú ina "stát neamhspleách"
faoi choimirce na Gearmáine - le fírinne, ní raibh an stát seo neamhspleách ar
an nGearmáin ar aon nós. An chuid eile den tSeicshlovaic, hiompaíodh ina
"coimirceas" í, is é sin, níor fágadh oiread is cuma an neamhspleáchais uirthi.

Nuair a bhí an tSeicshlovaic curtha de dhroim an tsaoil, dúirt Hitler in óráid a
thug sé don Reichstag go raibh a dóthain tailte ag an nGearmáin anois. Mar sin
féin, cúpla mí ina dhiaidh sin, thosaigh sé ag éileamh go gcuirfí Danzig leis an
nGearmáin - san am sin, bhí an chathair seo ina Saor-Chathair a raibh stádas an
stáit neamhspleách aici. I Mí Lúnasa 1939, shínigh sé conradh - Conradh
Ribbentrop agus Molotov - leis an Aontas Sóivéadach inar socraíodh go mbeadh
iarthar na Polainn ag titim leis an nGearmáin dá gcuirfí "cuma nua ar na
tíortha" in Oirthear na hEorpa. Nuair a chuaigh sé ag éileamh a chuid féin den
Pholainn, phléasc an Dara Cogadh Domhanda amach. Ar an gcogadh seo a bhí sé
meáite ón lá ar tháinig sé i gcumhacht sa Ghearmáin. An dóigh ar iompair sé é
féin ón gcruinniú mullaigh i München ar aghaidh, áfach, chuaigh sé i gcion ar
lucht rialtais na Fraince agus na Breataine Móire nárbh fhéidir muinín a bheith
agat as Hitler. Dá dtabharfá dó an rud a bhí ag teastáil uaidh, ní bheadh sé i
bhfad ag éileamh tuilleadh.

I mbreis ar dhíothú na nGiúdach, ní raibh ach aon chuspóir amháin eile ag
Hitler, agus é luaite aige i Mein Kampf cheana féin, is é sin, cumhacht
dhomhanda a dhéanamh den Ghearmáin. Ós rud é nach mbeadh ceachtar den dá chuid
ar fáil gan an lámh láidir, bhí an cogadh ar na bacáin ó thús a
dheachtóireachta. Ní raibh sé ag iarraidh na teorainneacha ó na laethanta roimh
an Chéad Chogadh Domhanda a chur i bhfeidhm arís, nó bhí rud ba mhó ná sin
uaidh, mar atá, Oirthear na hEorpa a choilíniú mar "spás maireachtála"
(Lebensraum) don Ghearmáin. Ba é an tAontas Sóivéadach ba mhó a bheadh thíos
leis na scéimeanna seo. Bhí sé ábalta an cuspóir seo a chur i bhfocail mar
"chath in aghaidh an Bhoilséiveachais", rud a chabhraigh leis tacaíocht a
mhealladh ó pholaiteoirí Iartharacha a raibh eagla orthu roimh an gCumannachas.

Níor thuig ceannairí Shasana agus na Fraince ach i ndiaidh ghabháltas Hitler ar
an tSeicshlovaic nach raibh an cogadh in aghaidh na Gearmáine inseachanta.
Thosaigh siad ag caitheamh tuilleadh airgid le téisclim chogaidh, agus iad ag
iarraidh comhoibriú éigin a chur ar bun leis an Aontas Sóivéadach, ó shíl siad
gurbh é an comhghuaillí nádúrtha é i gcoinne Hitler. Ní raibh cuidiú ag teacht ó
Stailín, áfach. Bhí Stailín agus a Aire Gnóthaí Eachtracha, Vyacheslav Molotov,
barúlach go raibh cabhair an Aontais Shóivéadaigh ag teastáil ó Shasana agus ón
bhFrainc níos géire ná a mhalairt. Bhí Stailín den tuairim, fosta, go mbeadh
cogadh fada tuirsiúil le cur san Iarthar, cosúil le cogadh na dtrinsí le linn an
Chéad Chogadh Domhanda, agus go bhféadfadh sé a ladar a chur i gcúrsaí na hEorpa
nuair a bheadh na cumhachtaí eile i ndeireadh a bpéice. Thairis sin, bhí am de
dhíth air leis an Arm Dearg a atheagrú, ó bhí sé ina phraiseach i ndiaidh na
bpurguithe, agus cuid mhór de na ginearáil curtha chun báis le paranóia Stailín
a shásamh.

Chuir na Polannaigh go fíochmhar in aghaidh an ionsaitheora, ach ar an 17ú lá de
Mhí Meán Fómhair, mhairseáil na díormaí Rúiseacha isteach anoir, agus bhí port
na Polannaigh seinnte. Mar a bhí socraithe roimh ré i gConradh Ribbentrop agus
Molotov, dheighil Hitler agus Stailín an Pholainn eatarthu. Go gairid ina
dhiaidh sin, d'ionsaigh na Rúisigh an Fhionlainn, a bhí fágtha acu sa Chonradh.
Níor éirigh leis na díormaí Rúiseacha an Fhionlainn a chur faoi chois, áfach,
agus is é an tátal a bhain Hitler as an scéal ná nach mbeadh mórán maithe i
Stailín mar chéile comhraic.

I bhfómhar na bliana 1940, rinne aerfhórsa na Gearmáine, an Luftwaffe, iarracht
forlámhas spéire na Breataine Móire a bhaint de na Sasanaigh. D'éirigh ina
chogadh dearg idir na Gearmánaigh agus na Sasanaigh, ach sa deireadh thiar,
b'iad na Sasanaigh a ghnóthaigh an cath seo - Cath na Breataine. Ba é sin an
chéad uair a briseadh aon mhórchath ar an nGearmáin sa chogadh. An plean a bhí
ag Hitler trúpaí Gearmánacha a chur i dtír i ndeisceart Shasana, is é sin,
"Oibríocht Seelöwe", b'éigean dó é a chur i leataobh. Ina áit sin, ghlac Hitler
leis nár bhaol dó Sasana i láthair na huaire, agus chrom sé ar fhíor-chuspóir a
chogaidh, is é sin, an t-ionradh soir.

Ar dtús, tháinig díormaí na Gearmáine chun fortachta do Mussolini a bhí díreach
ag iarraidh an Ghréig a chur faoi chois, rud nach raibh ag éirí lena chuid
fórsaí. Theastaigh ó Hitler na tíortha Balcánacha go léir a fhorghabháil le
taobh theas an chathéadain in aghaidh an Aontais Shóivéadaigh a choinneáil faoi
smacht. Thosaigh an t-ionsaí ar an Aontas Sóivéadach - "Oibríocht Barbarossa" ar
an 22ú lá de Mhí Iúil, 1941. Rinne bolscaireacht na Naitsithe idéalú ar an
ionradh seo mar "chath an Iarthair in aghaidh dhorchadas na hÁise agus an
Oirthir". Cuireadh béim ar leith ar chomh barbartha is a bhí na Rúisigh agus ar
ról na "mBoilséiveach Giúdach" i bhforbairt an chórais Chumannaigh. Tugadh le
fios, fosta, go raibh Hitler leis na Sóivéadaigh a shaoradh ó bhráca an
Bhoilséiveachais, ach tríd is tríd, cogadh díothúcháin a bhí ann, an chuid is
mó. Cé go raibh fórsaí armtha na Gearmáine ag comhoibriú in áiteanna le
náisiúnaithe frith-Rúiseacha a raibh ag teastáil uathu a dteanga agus a gcultúr
a chur chun cinn i ndiaidh dóibh saoirse a fháil ó chuingir an Aontais
Shóivéadaigh, is é an plean a bhí ag Hitler na náisiúntachtaí seo a chur i
ndaoirse agus an tsibhialtacht, an léamh agus an scríbhneoireacht féin a bhaint
díobh sa deireadh thiar thall. Ar ndóigh, bhí Hitler meáite ar na Giúdaigh san
Aontas Sóivéadach a mharú scun scan.

Sa bhliain chéanna, d'éirigh le heitleáin na gComhghuaillithe forlámhas spéire
na Gearmáine a bhaint d'aerfhórsa Hitler, an Luftwaffe. Ansin, thosaigh na
Sasanaigh ag buamáil chathracha na tíre ón aer, agus chuaigh éirleach agus
ródach millteanach orthu. Is féidir cuid den mhilleán a chur ar Hitler, áfach,
nó in áit aerárthaí éadroma trodaíochta a thógáil, bhí tionsclaíocht eitleán na
Gearmáine ag táirgeadh buamadóirí troma nach raibh aon mhaith iontu leis na
cathracha a chosaint.

Ní raibh coimpléasc capaill ag Hitler riamh, agus ag druidim chun deiridh don
chogadh ní raibh sláinte an deachtóra ach ag dul chun donais. Creidtear inniu go
raibh galar Parkinson air, agus é ag éirí néaltraithe chomh maith. Mar sin féin,
bhí sé in ann geasa agus draíocht a chur ar na daoine ina thimpeall i gcónaí. Ar
an 19ú lá de Mhárta 1945, d'eisigh sé an t-ordú ar a dtugtar an Nerobefehl go
coitianta, nó "ordú Nero" - ordú atá ainmnithe as Nero, Impire na Róimhe, faoina
ndeirtear gur chuir sé an Róimh trí thine d'aon ogham. Is é an rud a d'ordaigh
Hitler dá chuid trúpaí ná infreastruchtúr na Gearmáine a dhíothú de réir mar a
bhí siad ag cúlú. Níor aithin sé ach an dá rogha: an bua nó an léirscrios. Ba
leis na Rúisigh an todhchaí, dar le Hitler, agus ní fhéadfadh na Gearmánaigh,
anois, ach stáitse na staire domhanda a fhágáil ina ndiaidh agus imeacht de
dhroim an tsaoil go hiomlán. Ní raibh Albert Speer, Aire na Téisclime Cogaidh,
in inmhe an t-ordú seo a scaipeadh i measc na dtrúpaí a thuilleadh, ós rud é go
raibh na línte cumarsáide briste faoin am seo.

Ar an 22ú lá de Mhí Aibreáin, chlis a chuid néaróga ar Hitler, nuair a bhí sé ag
cardáil an tsuímh mhíleata lena fhoireann thíos sa bhuncar. Bhí sé tar éis ordú
a thabhairt do Felix Steiner, ginearál de chuid an SS, teacht chun fortachta do
Bheirlín lena chuid tancanna. Bhí Steiner inbharúla go raibh na cúrsaí chomh
dona is nach bhféadfadh sé a leithéid a dhéanamh, agus dhiúltaigh sé glan amach
an t-ordú a chomhlíonadh. Bhí Hitler suite siúráilte anois go raibh sé ligthe
síos ag an SS féin, agus nach mbeadh a dhath le déanamh ach féinmharú. Cé gur
áitigh Martin Bormann, Wilhelm Keitel agus Hermann Göring air Beirlín a
thréigean agus an fód deireanach a sheasamh in áit éigin eile, d'fhan Hitler san
áit a raibh sé. Thug sé cead do dhaoine dá fhoireann éalú ón bpríomhchathair,
agus d'fhág sé faoina aide de camp, Julius Schaub, a chuid doiciméad a loscadh.

Mar a bhí ordaithe ag Hitler roimhe sin, d'fhéach Martin Bormann in éineacht le
Heinz Linge (giolla pearsanta Hitler), Otto Günsche (fear de chuid an SS a bhí
ina shearbhónta míleata do Hitler), agus roinnt daoine eile de lucht freastail
Hitler chuige gur cuireadh na corpáin trí thine agus gur hadhlacadh na hiarsmaí.
Tháinig na saighdiúirí Sóivéadacha trasna ar na hiarsmaí ina dhiaidh sin, áfach,
agus haithníodh ar na fiacla gurbh iad Hitler agus Eva Braun iad. Níor nocht na
Sóivéadaigh an t-eolas seo ach i ndiaidh dheireadh an Chogaidh Fhuair, áfach. Is
éard a tharla do chré na lánúine sin ná gur hadhlacadh in athuair í in aice le
garastún Sóivéadach i Magdeburg. Sa bhliain 1970, áfach, chinntigh Yuri
Andropov, ceannasaí na rúnseirbhíse úd KGB, gur dódh na hiarsmaí arís eile agus
gur caitheadh san abhainn iad.

Ó thús na fichiú haoise bhí sé de chlaontacht i stáit na hEorpa go léir dul le
polaitíocht údarásúil fhrithdhaonlathach. Chuaigh an sruth seo i méadaíocht i
ndiaidh an Chéad Chogadh Domhanda, ó bhain an cogadh agus an bochtanas a lean é
mealladh as a lán daoine. Sa Ghearmáin, bhí cineál réamh-mhúnla do chultas an
cheannasaí údarásúil ann: cultas an Impire. I ndiaidh an chogaidh, níor chreid
aon duine san Impire a thuilleadh, ach nuair a d'imigh cultas an Impire, d'fhág
sé bearna i gcroíthe a lán daoine sa Ghearmáin, agus iad ag dréim le ceannasaí
láidir nua. Tháinig deachtóirí ceannasacha i gcumhacht sa Spáinn (Franco), san
Iodáil (Mussolini) agus san Aontas Sóivéadach (Stailín).

Thosaigh cultas an cheannasaí sa Ghearmáin sách luath, fiú i bhfad sular
shealbhaigh na Naitsithe an chumhacht. Nuair a thit an tóin as ceannairc an
bheoirhalla i München sa bhliain 1923, is é an tátal a bhain Hitler as an iomlán
ná go gcaithfeadh sé féin dul i gceannas ar an bpáirtí agus ar an nGearmáin féin
gan aon údarás eile a cheadú, ó ba é sin a chinniúint. Le fírinne ní raibh
cosmhuintir an pháirtí ag súil lena mhalairt uaidh. Mar sin, b'ionann cultas an
cheannasaí agus comhdhlúthú an pháirtí: de réir mar a thug na baill urraim agus
dílseacht do Hitler, dúnadh na ranganna agus rinneadh dearmad de na deighiltí
agus de na difríochtaí idé-eolaíocha. Na héasclínte a bhí ag scoilt an pháirtí
roimhe sin, ní raibh siad tábhachtach a thuilleadh. Nuair a tháinig na Naitsithe
i seilbh an stáit sa bhliain 1933, níor theastaigh uathu deachtóireacht mhíleata
a dhéanamh de, ach stát ceannasach. Mar sin, d'fhéach siad chuige nach mbeadh
cumhacht ar bith ag aon duine eile seachas ag Hitler: nuair a fuair an
tUachtarán Hindenburg bás sa bhliain 1934, níor toghadh uachtarán nua don stát,
agus sa bhliain 1938, d'éirigh na hairí rialtais as a gcuid cruinnithe, ó bhí
iomlán na cumhachta ag Hitler agus ag a fhoireann pé scéal é.

Is eol dúinn gur mhair an tAontas Sóivéadach beo breis is tríocha bliain i
ndiaidh bhás Stailín, nuair a bhásaigh an Tríú Reich agus Adolf Hitler féin go
comhuaineach. Is é is cúis leis seo ná go raibh difríochtaí prionsabalta in
eagrú praiticiúil an dá dheachtóireacht. Nó bhí Hitler ag cur a ladair i ngach
cineál cúrsaí, agus é ag eisiúint a chuid orduithe agus achtanna féin faoi seo
is siúd. Mar sin, ní raibh an maorlathas in ann oibriú as a stuaim féin i
ndiaidh a bháis. Bhí gach duine ag fanacht le horduithe oifigiúla ó Hitler, agus
nuair nach raibh Hitler ann a thuilleadh, ní raibh an córas in ann maireachtáil
ní ba mhó. Bhí an caidreamh neamhoifigiúil le Hitler ní ba tábhachtaí ná slabhra
oifigiúil foirmeálta an cheannais. San Aontas Sóivéadach, bhí gach duine
tábhachtach tar éis scolaíocht idé-eolaíoch Chumannach a fháil, agus muinín
áirithe acu astu féin go raibh siad in ann cinneadh ar an rud ceart as a stuaim
féin. Sin é an rud a choinnigh an tAontas Sóivéadach ag imeacht ar feadh i bhfad
i ndiaidh bhás Stailín.



https://ga.wikipedia.org/wiki/Cogadh_Cathartha_na_St%C3%A1t_Aontaithe

Cogadh ab ea é Cogadh Cathartha na Stát Aontaithe (1861 - 1865) a cuireadh taobh
istigh de Stáit Aontaithe Mheiriceá. Is gnách "an Tuaisceart" agus "an
Deisceart" a thabhairt ar dhá thaobh an chogaidh, sin nó "an tAontas" agus "an
Chónaidhm". Is é is bunús leis na hainmneacha seo ná gurbh iad na 23 stát ar
thaobh an Tuaiscirt na cinn a chloígh le bunreacht na Stát Aontaithe, agus gur
scar an t-aon stát déag eile ón Aontas seo sna blianta 1860-1861 le poblacht
fheidearálach nua, mar atá, "Stáit Chónaidhmthe Mheiriceá" nó an Chónaidhm a
fhógairt in éineacht.

Mar is dual do na cogaí cathartha, rinne an cogadh seo an-sléacht ar na
Meiriceánaigh ar an dá thaobh, agus ghoin sé an tír go tromchúiseach. Fuair níos
mó daoine bás sa chogadh seo ná in aon chogadh eile inar ghlac SAM páirt. B'é
Jefferson Davis a bhí i gceannas ar an gCónaidhm, agus Abraham Lincoln ina
Uachtarán ar an Tuaisceart.

Go ginearálta, b'é ba chúis leis an gcogadh ná an daoirse agus cearta na stát.
Theastaigh ón Deisceart an daoirse a dhéanamh níos fairsinge sna Stáit Aontaithe
beag beann ar an gconradh - Comhréiteach Missouri - a bhí sínithe ag lucht
ionadaíochta an dá chineál stát, iad siúd a bhí in aghaidh na daoirse agus iad
siúd a cheadaigh í, sa bhliain 1820. Thairis sin, bhí stáit an Deiscirt go tréan
ag cur in iúl go raibh na stáit i dteideal slán a fhágáil ag an rialtas
feidearálach agus ag na Stáit Aontaithe ar fad. Bhí lucht an Aontais
dianbharúlach, áfach, nach raibh ceart scarúna ag na stáit ar aon nós. Mar sin,
d'éirigh ina chogadh eatarthu.

Thosaigh na cathanna ar an 12 Aibreán 1861 ag Fort Sumter, dún cogaidh de chuid
an Rialtais (sa choimhthéacs seo, is ionann an Rialtas agus an Tuaisceart) a bhí
suite in aice le Charleston i gCarolina Theas. Neascóid ar bhrollach an Deiscirt
ab ea é an dún sin, agus mar sin, thosaigh siad á bhombardú le sliogáin
airtléire le saighdiúirí an Tuaiscirt a ruaigeadh as. D'éirigh leo an dún a
shealbhú gan an iomarca fola a dhoirteadh, ach ina dhiaidh sin, bhí ina chogadh
idir an dá thaobh.

I rith an chéad bhliain chogaidh, chuaigh an tAontas i seilbh na stát "idir
eatarthu" - Delaware, Kentucky, Maryland, Missouri, agus Virginia Thiar. Thairis
sin, cuireadh imshuí cabhlaigh i bhfeidhm timpeall na stát Deisceartacha le
féachaint chuige nach bhfaighfidís tráchtearraí ná lón cogaidh ón gcoigríoch.
San am céanna, bhí an dá thaobh ag earcú agus ag druileáil sluaite síoraí de
shaighdiúirí. Níor thosaigh na cathanna móra ach sa bhliain 1862. Bhí an bás ag
siúl ar na saighdiúirí go gránna, ó nach raibh na harmálacha nua ag teacht leis
na seanchleasanna oirbheartaíochta. I Mí Mheán Fómhair na bliana 1862, d'eisigh
Lincoln an Forógra um Shaoradh ó Bhráca, rud a chiallaigh go raibh sé meáite ar
a saoirse a thabhairt do na Gormaigh sa Deisceart, mar cheann de chuspóirí an
chogaidh. Bhí freasúra an Tuaiscirt, na "Cloigne Copair" (the Copperheads)
an-mhíshásta leis an Saoradh ó Bhráca, ó bhí siadsan den bharúil nárbh fhiú don
Tuaisceart an daoirse a chur de dhroim an tsaoil ná na stáit aonair a dhiúltú
faoi cheart na scarúna. Nuair a bhí an Saoradh ó Bhráca foilsithe, bhí sé ní
b'éadóchúla go gcuirfeadh Sasana agus an Fhrainc ladar sa chogadh le cuidiú leis
an Deisceart. Bhí na stáit idir eatarthu agus an chuid den Pháirtí Dhaonlathach
a bhí ag tacú leis an gcogadh sásta glacadh leis an saoradh ó bhráca mar chuid
den chogaíocht uileghabhálach a bhí de dhíth leis an Aontas a shábháil.

San Oirthear, chuaigh an ginearál Deisceartach Robert E. Lee i gceannas ar Arm
Virginia Thuaidh, agus d'éirigh leis bua i ndiaidh bua a bhreith ar Arm Potomac.
Ansin, áfach, maraíodh Stonewall Jackson, an ginearál ba chumasaí a bhí ag Lee,
i gcath Chancellorsville i mBealtaine 1863. D'fhéach Lee leis an Tuaisceart a
ionsaí, ach ansin, stopadh an t-ionradh i gCath Gettysburg in Iúil 1863, agus is
ar éigean a d'éirigh le Lee éalú go Virginia. Ghabh loingeas cogaidh an
Tuaiscirt cuan Nua-Orleans sa bhliain 1862, agus nuair a d'éirigh le hUlysses
Grant Vicksburg a shealbhú in Iúil 1863, bhí abhainn Mississippi faoi smacht an
Tuaiscirt, agus críocha an Deiscirt scoilte.

I rith na bliana 1864, tháinig an chuma ar an scéal go raibh an cogadh ag teip
ar an Deisceart, ó bhí an Tuaisceart i bhfad ní ba láidire ó thaobh na
heacnamaíochta, an daonra, na tionsclaíochta, na geograife, na heagraíochta
polaitiúla agus an chórais iompair de. Chuir Ulysses Grant sraith de chathanna
fuilteacha ar Lee i Virginia i rith an tsamhraidh 1864. Bhí Lee ábalta é féin a
chosaint agus an-damáiste a dhéanamh do shluaite Grant, ach ní raibh saighdiúirí
úra ar fáil do Lee ina n-áit siúd a básaíodh air i machaire an áir. B'éigean dó
cúlú go trinsí timpeall ar phríomhchathair an Deiscirt, Richmond i Virginia.
Idir an dá linn, bhí Atlanta i Georgia gafa ag an nGinearál William Tecumseh
Sherman. Mhairseáil trúpaí Sherman trí Georgia go dtí an cósta, agus rinne siad
léirscrios ar chrios a bhí céad go leith ciliméadar ar leithead. Sa bhliain
1865, thit an tóin as an gCónaidhm, nuair a ghéill Lee do Grant i dTeach na
Cúirte in Appomattox. De réir mar a bhí leagtha amach san Fhorógra um Shaoradh ó
Bhráca, fuair Gormaigh an Deiscirt go léir saoirse.

I ndiaidh an chogaidh, thosaigh "Ré na hAtógála" (Béarla: Reconstruction).
Cuireadh cumhacht an Aontais i bhfeidhm ar an Deisceart arís, fiú ar dhóigheanna
nár thaitin le muintir an Deiscirt ar aon nós. Mar sin, cnámh spairne í an
Atógáil inniu féin. Rinne an cogadh an-dochar do na Stáit Aontaithe, nó fuair
timpeall is 970,000 duine - nó 3 % den daonra - bás. Saighdiúirí ab ea iad beirt
as gach triúr a básaíodh, agus galar éigin ba trúig bháis do bheirt as gach
triúr saighdiúirí a cailleadh. Rinne an cogadh seo éirleach níos mó ar mhuintir
na Stát Aontaithe ná na cogaí eile dár chuir siad, fiú má chuirtear taismigh na
gcogaí sin le chéile. Inniu féin, is ábhar conspóide é an cogadh féin, na
cúiseanna a luaitear leis agus, fiú, na hainmneacha a thugtar air.



https://ga.wikipedia.org/wiki/California

Is stát de chuid Stáit Aontaithe Mheiriceá é California nó an Chalafóirn mar a
ghlaotar uirthi as Gaeilge uaireanta (cf. Calafóirniam nó Calafóirneach). Tá sé
suite in iarthar na tíre ar chósta an Aigéin Chiúin. Is é an stát is mó sa tír ó
thaobh daonra de agus an tríú stát is mó de réir achair.

Is é "an Stát Órga" leasainm oifigiúil an stáit. D´fhéadfadh sé go mbaineann sé
seo leis an ór ar thángthas air sa bhliain 1848 (agus a chuir tús le Fuadar Óir
Chalifornia) nó mar go bhfuil dath an óir, nach mór, ar go leor de thalamh an
stáit sa samhradh.

Úsáidtear an giorrúchán CA don phost, agus baineann an Associated Press feidhm
as Calif. Is é Sacramento príomhchathair na Calafóirne.

Daonra dlúth atá i ndeisceart na Calafóirne, agus is lú an líon daoine atá le
fáil sa taobh thuaidh. Is é Los Angeles, sa deisceart, an chathair is mó sa stát
agus is é an dara cathair is mó sna Stáit Aontaithe. Is é mórcheantar San
Francisco, sa dtuaisceart, an dara ceantar uirbeach is mó sa stát. Maireann
formhór an daonra laistigh de 50 míle (80 km) ón Aigéan Ciúin.

Creidtear go dtagann ainm an stáit ó Las sergas de Espladián (Eachtraí
Spladian), úrscéal ón 16ú haois le Garci Rodríguez de Montalvo, a raibh oileán
ann darbh ainm "California" a bhí ar nós Parthais. D'fhéadfadh sé go gciallaíonn
an focal "chomh te le hoigheann" (cali > te, fornia > oigheann).

Tá éagsúlacht mhór ag baint le tíreolaíocht Chalifornia ón gcósta thiar go dtí
sliabhraon an Sierra Nevada thoir, agus ó dheas arís chun Gleann an Bháis sa
deisceart - ceann de na háiteanna is teo ar domhain. Tá an Gleann Láir idir an
t-aigéan agus na sléibhte agus is é seo an príomhshuíomh talmhaíochta sa stát.

Ar an 24 Eanáir 1848 fuarthas an chéad píosa óir i gCalifornia. Chuir sé sin tús
le Fuadar Óir Chalifornia.



https://ga.wikipedia.org/wiki/An_Libia

Is tír san Afraic í an Libia. Is í Tripilí an phríomhchathair. Is
iar-choilíneacht de chuid na hIodáile í, suite idir an Éigipt agus an Túinéis
agus teorainneacha aici chomh maith leis an Nígir, an tSúdáin, agus Sead. Tír
mhór í, 1,759,540 ciliméadar cearnach, agus níl cuid ar bith di faoi uisce.
Aeráid Mheánmharach atá fán chósta, ach is fásach te tirim lom atá sa mhórchuid
den tír. Le blianta anuas tá Tionscadal na hAbhann Móire ar bun chun uisce atá
faoi thalamh sa Sahára a thabhairt go cathracha an chósta, an tionscadal uisce
is mó sa domhan ach tá an fásach ag méadú i gcónaí.

I ndiaidh do mhórchumhachtaí na hEorpa ruathar a dhéanamh ar an Afraic sa naoú
haois déag, agus coilíneachtaí a dhéanamh d'fhórmhór na hilchríche, ghabh an
Iodáil seilbh ar an Libia i 1911.

Bronnadh neamhspleáchas ar Libia i mí na Nollag 1951. Bhí rí i gceannas na tíre
ar feadh tamaill go dtí gur éirigh an t-arm amach ina choinne faoin gCornal
Gaddafi, an té atá i gceannas i Libia ó Mheán Fómhair 1969 go dtí 2011.

Córas ina raibh meascán den sóisialachas agus de dhlí traidisiúnta Arabach a
bhunaigh Gaddafi ina raibh an pobal in ainm iad féin a rialadh. Ach go
praiticiúil, deachtóireacht mhíleata a bhí sa Libia, agus thug an ceannaire
tacaíocht do naimhde Iosraeil, Mheiriceá agus na Breataine ó tháinig sé i
gcumhacht.

Sa bhliain 2011, mar chuid den Earrach Arabach, thosaigh éirí amach sa Libia i
gcoinne réimeas Gaddafi. D'eisigh an Chúirt Choiriúil Idirnáisiúnta barántas
gafa ar Gadaffi agus, faoi cheannasaíocht na Ríochta Aontaithe agus Fraince,
thug roinnt tíortha cúnamh do na reibiliúnaigh Libiacha. Ar 22 Lúnasa 2011 rinne
na reibiliúnaigh a mbealach isteach sa phríomhchathair agus an lá ina dhiaidh
sin bhris siad isteach i ndaingean Gaddafi sa chathair chéanna. D'éalaigh sé go
dtí an chathair Sirte. Maraíodh ansin é ar 20 Deireadh Fómhair 2011. Bhí an
chuid is mo den tír faoi smacht an Chomhairle Idirthréimhseach Náisiúnta de
chuid na reibiliúnach... ar feadh cúpla seachtain.

D'imigh an tír le hainrialtacht beagnach láithreach. Agus tá an ainriail i réim
sa tír ó shin i leith.

Dúirt Barack Obama ar an 7 Márta 2016 go raibh praiseach d'obair a bhí ann, agus
chuir sé cuid den locht ar David Cameron agus Nicolas Sarkozy.



https://ga.wikipedia.org/wiki/An_Bhreatain

Is oileán í an Bhreatain Mhór atá suite ar an gcósta soir ó Éirinn, ar
oirthearthuaisceart an Aigéin Atlantaigh Thuaidh. Is í an Bhreatain Mhór an naoú
oileán is mó ar domhan, agus an t-oileán is mó de chuid na hEorpa. Le daonra de
thart ar 59.6 milliún duine (i lár na bliana 2008), is í an tríú oileán is
plódaithe ar domhan. Tá na Bhreataine Mhór timpeallaithe ag os cionn 1,000
oileán beag agus insín.

Bíonn ciall faoi leith ar an bhfocal Breatain (Breatain, ainmfhocal bain.).
Tagann sí ón bhfocal "Prydain" sa Bhreatnais, a chiallaíonn an t-oileán ar a
bhfuil Sasana, an Bhreatain Bheag agus Albain. Labhraítí foirm den Bhreatnais ar
an gcuid is mó d'oileán na Breataine roimh theacht na Rómhánach, agus ina
ndiaidh na hAngail agus Sacsain.

Inniu, úsáidtear an téarma an Bhreatain Mhór le tagairt don oileán ar fad, agus
"an Bhreatain Bheag" le tagairt don chuid sin den oileán san iarthar inar fhan
cuid mhaith de theanga agus de chultúr na mBreatnach, ar de bhunús Ceilteach
iad. De ghnáth, ní bhaineann an focal "Breatnach" ach leis an Bhreatain Bheag.
Ach ba in aimsir na banríona Victeoiria a tháinig úsáid an téarma "Great
Britain" i mBéarla, nó "an Bhreatain Mhór", ar ais in úsáid. Aithris a bhí ann
ar nós na bhFrancach 'Grande Bretagne' a thabhairt ar an ríocht lena hidirdhealú
ón mBriotáin ('Bretagne'). Uaidh sin, cuireadh an téarma in úsáid, freisin, le
tagairt d'Impireacht na Breataine agus do Chomhlathas na Náisiún. Tugann
saoránaigh na Ríochta Aontaithe "British" orthu féin, fiú cuid acu i dTuaisceart
Éireann, ach ó theideal iomlán na ríochta, "Ríocht Aontaithe na Breataine Móire
agus Thuaisceart Éireann", ní chlúdaíonn an ainm "Briotanach" muintir
Thuaisceart Éireann.

Tá líon mór daoine as Éire agus a sliocht lonnaithe ar fud na Breataine. De réir
an daonáireamh 2011 . tá 409,065 daoine le pas Éireannach acu ina gcónaí i
mBreatain nó 10% an daonra sa Phoblacht na Éireann.



https://ga.wikipedia.org/wiki/Al%C3%BAmanam

Is dúil cheimiceach é an t-alúmanam. Is í an mhais adamhach atá aige ná 26.9815
g/mol. Is í an uimhir adamhach ná 13 agus is í an tsiombail cheimiceach ná Al.
Is í an uimhir ocsaídiúcháin a bhíonn aige sna comhdhúile ceimiceacha ná +3.

Is í an bháicsít an mhian is tábhachtaí mar fhoinse alúmanaim. Ocsaíd neamhghlan
alúmanaim atá ann. Tá a leáphointe an-ard, ach is féidir í a thuaslagan i
gcrióilít leáite agus a leictrealú. Is éard atá sa chrióilít ná
heicseafluaralúmanáit sóidiam, Na3AlF6.

Tá an t-alúmanam iontach tábhachtach mar mhiotal, nó tá sé an-éadrom agus
an-díonta ar an gcreimeadh. Úsáidtear an t-alúmanam agus a chuid cóimhiotal sna
heitleáin, mar shampla. Seoltóir maith teasa agus leictreachais é freisin.

Tá dhá iseatóp nádúrtha ag an alúmanam, mar atá, alúmanam a 27 agus alúmanam a
26. Iseatóp cobhsaí é alúmanam a 27, ach is féidir iarsmaí beaga den iseatóp
eile a aimsiú sa dúlra. Iseatóp radaighníomhach é, agus leathré réasúnta fada
aige, mar atá, timpeall ar 717 000 bliain. Thairis sin, is féidir iseatóip
radaighníomhacha eile a tháirgeadh i luasairí cáithníní.



https://ga.wikipedia.org/wiki/V%C3%ADtneam

Tír in oirdheisceart na hÁise is ea í Poblacht Shóisialach Vítneam, agus í ag
críochantacht leis an tSín, le Laos, leis an gCambóid agus le Murascaill Tonkin.
Is í an Vítneaimis an teanga náisiúnta. Is í Ha Noi, i dtuaisceart na tíre, an
phriomhchathair, ach is í Cathair Ho Chi Minh sa deisceart an chathair is mó sa
tír.

Glactar leis go traidisiúnta go bhfuil cónaí ar mhuintir Vítneam sa tír le breis
is ceithre mhíle bliain anuas, agus meastar gurb as an tSín a tháinig siad ar
dtús. Bhí an limistéar faoi cheannas na Síne ar feadh i bhfad, ach sa bhliain
939 bhain Vítneam neamhspleáchas amach. D'éirigh leo cosc a chur le hionradh na
Mongólach, rud a threisigh leis an neamhspleáchas go mór nuair a bhí formhór na
hÁise á chreachadh ag Geingeas Cán agus a shliocht. Leathnaigh a gcumhacht ó
dheas agus chuir siad ríocht Champa agus an chuid ba mhó d'Impireacht na
gCiméarach faoina smacht. Sa naoú haois déag tháinig na Francaigh agus chuir
siad Vítneam agus a comharsana, an Chambóid agus Laos, faoina smacht. Ghabh na
Seapánaigh seilbh ar an tír le linn an Dara Cogadh Domhanda.

Tá rialtas Cumannach i réim i Vítneam. Ach, cé go bhfuil an rialtas bunaithe ar
an bhfealsúnacht Chumannach, tá fiontair ghnó go leor ar fud na tíre, go
háirithe i limistéar Chathair Ho Chi Minh.

Ní cheadaíonn an páirtí Cumannach freasúra ar bith. Tá riarachán an-lárnaithe sa
tír mar is dual d'fhealsúnacht na gcumannach. Tá pionós an bháis ann chomh
maith, agus gearrtar é ar dhaoine a chiontaítear i gcoireanna tromchúiseacha, go
háirithe i smugláil na ndrugaí.

Cé go bhfuil an chuid is mó de mhuintir Vítneam ina mBúdaithe, tá níos mó ná 10%
de na daoine ina gCaitlicigh, freisin. Tá líon beag Moslamach sa tír chomh
maith.

Bhí trí chogadh móra i Vítneam sa 20ú céad: An Chéad Cogadh Ind-Síneach inar
throid muintir Vítneam i gcoinne na gcoilíneach as An Fhrainc a bhí i gceannas
na tíre ar feadh timpeall céad bliain. Rinne an Fhrainc iarracht Vítneam a chur
faoina smacht arís tar éis do na Seapánaigh seilbh a ghlacadh ar an tír sa Dara
Cogadh Domhanda. Mhair an cogadh ar feadh naoi mbliana go dtí go raibh an bua ag
náisiúnaithe Vítneam ar na Francaigh faoi dheireadh i gCath Dien Bien Phu sa
bhliain 1954. Cé go raibh tacaíocht an phobail le buaiteoirí an chogaidh, Ho Chi
Minh agus an ginearál Nguyen Giap, níor theastaigh ó thíortha an iarthair go
mbeadh rialtas Cumannach i gceannas ar thír chomh tábhachtach agus rinneadh
críochdheighilt ar an tír. Faoi bhrú ón Rúis agus ón tSín ghlac Ho Chi Min leis
an gcríochdheighilt mar gur chreid sé go mbeadh an bua ag a lucht leanúna i
dtoghcháin an Deiscirt agus go bhféadfaí an tír a athaontú go mear. Ach
chruthaigh Stáit Aontaithe Mheiriceá Poblacht Vítneam Theas agus chuir siad Ngo
Dinh Diem i gceannas ansin. Chuir sé siúd i leith an tuaiscirt go raibh sé ar
intinn acu an deisceart a chur faoi chois agus chuir sé tús le frithionsaí in
éadan na gCumannach. De réir mar a mhéadaigh an cos ar bolg d'impigh Cumannaigh
an Deiscirt ar rialtas an tuaiscirt airm a thabhairt dóibh chun dul i mbun
treallchogaíochta. Ba sa dóigh sin a thosaigh An Dara Cogadh Ind-Síneach (idir
Vítneam Thuaidh agus Vítneam Theas). Le ceadú ón Tuaisceart, bunaíodh an Fronta
Saoirse Náisiúnta, is é sin, comhearaíocht na Náisiúnaithe is na gCumannach sa
Deisceart le ruaigeadh a chur ar rialtas Diem, agus mhair cogadh géar fuilteach
á fhearadh ar feadh cúig bliana déag eile. Ghlac na Meiriceánaigh, agus
comhghuallaithe eile ar nós na hAstráile, páirt sa chogadh ar thaobh an
Deiscirt, rinneadh buamáil throm ar chathracha, scriosadh bailte, sráidbhailte
agus feirmeacha agus cuireadh na milliún i ngéibheann. Deirtear go raibh na
céadta míle saighdiúirí as an tSín páirteach i gcosaint an Tuaiscirt ar
ionsaithe eitleán na Meiriceánach. Áirítear gur maraíodh os cionn trí mhilliún
duine sa chogadh, timpeall 50,000 díobh as Meiriceá. Ní raibh ag éirí le
ceachtar taobh an lámh in uachtar a fháil, ach le hionsaí Tet sa bhliain 1968
léirigh fórsaí an tuaiscirt agus an Fronta Saoirse nach bhféadfaí iad a chloí,
agus mhéadaigh ar léirsithe i gcoinne an chogaidh ar fud an domhain, agus go
háirithe i Meiriceá. De réir a chéile tharraing fórsaí Mheiriceá amach as an tír
leis an gcogadh a "Vítneamú", is é sin, é a fhágáil faoi na Vítneamaigh féin. Ar
feadh dhá bhliain rinne rialtas an Deiscirt iarracht fórsaí na gCumannach a
choinneáíl siar. Chríochnaigh an cogadh nuair a thit cathair Saigon i mí
Aibreáin 1975.

Cé gur Cumannaigh ab ea iad ceannairí Vítneam go hoifigiúil, agus iad i
dtuilleamaí na tacaíochta ón Aontas Sóivéideach agus ón tSín leis an gcogadh a
bhuachan, níorbh fhada gur thit siad amach leis na Sínigh. Tugtar An Tríú Cogadh
Ind-Síneach ar an gcogadh (idir Vítneam agus An tSín, 1978 – 1979). Rinne na
Sínigh ionradh thar theorainn Vítneam ach ní raibh seans dá laghad acu in éadan
saighdiúirí dea-oilte a raibh taithí na mblianta acu ar an gcogaíocht.

Sa bhliain 1979, tar éis do shaighdiúirí na Cambóide ionsaithe a dhéanamh thar
teorainn, rinne Vítneam ionradh ar an tír sin agus ruaig siad an deachtóir Pol
Pot. Cé go raibh réimeas Pol Pot ar cheann de na rialtaisí ba uafásaí a bhí sa
domhan riamh, rinne SAM cáineadh géar ar ionradh Vítneam agus cuireadh
smachtbhannaí i bhfeidhm in aghaidh na tíre a d'fhág nach raibh sí ábalta
forbairt eacnamaíoch a dhéanamh go ceann i bhfad.



https://ga.wikipedia.org/wiki/Learpholl

Is cathair mhór í Learpholl in iarthuaisceart Shasana, agus tá sí suite ar
abhainn an Mersey. Liverpool a thugtar uirthi i mBéarla. Is port tábhachtach í
ar Mhuir Éireann. Tá cáil idirnáisiúnta ar Learpholl mar bhaile dhúchais an
bhanna rac-cheol The Beatles, agus dhá fhoireann sacair - Liverpool Football
Club agus Everton Football Club. Is í Learpholl a bhí mar Phríomhchathair
Chultúrtha na hEorpa i mbliain 2008. Sa Bhéarla, tugtar scouse ar chanúint
Learphoill, agus "scouser" ar dhuine de mhuintir na háite. Timpeall 1,363,000
duine atá ina gcónaí i gcomharsanacht na cathrach.

Glactar leis go coitianta gur bunaíodh an chathair sa bhliain 1207 nuair a
bhronn an rí John cairt ar an gcathair. Cuireadh saighdiúirí go hÉirinn ón
chalafort ach ba bheag tábhacht a bhí leis an chathair go ceann na mblianta
fada. Ní raibh ach timpeall 500 duine i Learpholl i lár an 16ú haois. Timpeall
céad go leith bliain ina dhiaidh sin a thosaigh an chathair ag fás, nuair a
rinneadh paróiste as Learpholl le hAcht Parlaiminte. D'fhás an trádáil le
hÉirinn agus leis na hIndiacha Thiar agus rinneadh brabús mór as an
sclábhaíocht.

Ba í Learpholl an calafort sclábhaíochta ba mhó san Eoraip ón mbliain 1750 ar
aghaidh. D'fhás an chathair go mór ar an trádáil triantánach: airm, slabhraí,
earraí cadáis á n-easpórtáil chun na hAfraice, sclábhaithe á dtabhairt go
Meiriceá Thuaidh agus Láir, agus cadás, tobac agus siúcra á n-iompórtáil ó na
coilínigh. Faoi thús an 19ú haois bhí 40% de thrádáil an domhain ag dul trí
Learpholl. Thosaigh na sluaite as Éirinn ag cur fúthu sa chathair le linn
blianta ocracha na 1840í agus faoin mbliain 1851, b'as Éirinn don cheathrú cuid
den daonra.

Ba le linn an 19ú haois a tógadh foirgnimh mhóra na cathrach. Lean fás
Learphoill sa 20ú haois agus í ag mealladh inimirceach chuici as tíortha na
hEorpa, Iodálaigh, Breathnaigh, Albanaigh agus Éireannaigh go háirithe. Bhí os
cionn 850,000 duine sa chathair sa bhliain 1930. Rinneadh an-scrios ar Learpholl
le linn an Blitz, ionsaithe buamála na Gearmáine, 80 ar fad, tharla na cinn ba
mheasa i mí Bealtaine 1941.

Tháinig meath ar dhugaí agus ar thionscail thraidisiúnta Learphoill ó na 1970idí
i leith. Bhí stailceanna agus círéibeacha sa chathair sna 1980idí agus mhothaigh
muintir Learphoill nach raibh cothrom na féinne á fháil acu ón rialtas lárnach.



https://ga.wikipedia.org/wiki/Leanbh

Is é is leanbh (nó páiste nó gasúr) ann ná duine an-óg, ábhar fir nó mná, nach
bhfuil cuma an duine fhásta ag teacht air go fóill. Nuair a thosóidh an páiste
ag teacht in inmhe fir nó mná, ní ghlacfar leis a thuilleadh gur páiste atá ann,
agus tabharfar déagóir air.

Sa Ghaeilge, is gnách "leanbh" a thabhairt ar pháistí an-bheaga, go háirithe má
tá siad níos óige ná cúig bliana. "Páiste" a thugtar orthu siúd atá ag teacht in
aois na scoile nó atá ag dul ar scoil cheana féin. Maidir leis an bhfocal
"gasúr", is féidir dó tagairt do pháistí an dá chineál, idir bhuachaillí agus
chailíní, ach i nGaeilge Uladh, ní thugtar gasúr ach ar bhuachaill de ghnáth. Le
Gaeilge na Mumhan amháin a bhaineann an leagan "garsún".

Le baby an Bhéarla a aistriú go Gaeilge, is gnách leaganacha éagsúla Gaelaithe
den fhocal Béarla a úsáid inniu. Is iad "báb" agus "babaí" na foirmeacha is
oiriúnaí don Ghaeilge. Tá an focal "tachrán" coitianta chomh maith. I nGaeilge
na Gaeltachta, má tháinig duine ar cuairt nuair a bhí bean an tí díreach ag
breith linbh, deirtí gur tháinig sé "in aimsir na dtachrán". Maidir le
"lámhacánaí", is focal Muimhneach é a thugtar ar leanbh nach bhfuil seasamh ná
siúl aige go fóill, agus é ag déanamh a bhealaigh ar aghaidh ag "lámhacán" leis,
agus a bholg ag cuimilt an urláir nó na talún. Bhí "bunóc" in úsáid i nGaeilge
Chiarraí i laethanta óige Pheig, ach is ar éigean a chloisfeá an focal sin i
gCiarraí an lae inniu.



https://ga.wikipedia.org/wiki/Impireacht_Otam%C3%A1nach

Mhair an Impireacht Otamánach (Tuircis Otamánach: دَوْلَتِ عَلِيّهٔ عُثمَانِیّه
Devlet-i ʿAliyye-yi ʿOsmâniyye, Tuircis an lae atá inniu ann: Osmanlı
İmparatorluğu or Osmanlı Devleti) ó 1299 go 1923.

Taoiseach Turcach darbh ainm Osman I a bhunaigh rítheaghlach na nOtamánach.
Thainig borradh agus fás ar an impireacht faoi cheannas na sabhdán (sultan) a
tháinig i gcomharbas air. I mbarr a réime bhí críocha i dtrí mhór-roinn faoi
smacht na dTurcach; cuid mhaith d'oirthuaisceart na hEorpa, iarthar na hÁise
agus tuaisceart na hAfraice. Bhí 29 cúige san impireacht, chomh maith le
fostáit. Fuair sí seilbh ar chriocha áirithe thar lear i bhfad ón dTuirc, mar
shampla Aceh sa bhliain 1565 agus oileáin Atlantacha mar Lanzarote (1585).

Bhi ról lárnach ag an impireacht i ngach sórt caidrimh idir an Domhan Thoir agus
an Domhan Thiar ar feadh 600 bliain. Deirtear gurbh iad na hOtamánaigh comharbaí
Ioslamacha na mBiosántach agus a bpríomhchathair i gCathair Choonstaintín agus
seilbh ar críocha ar fud oirthir na Meánmhuire.

Tháinig meath ar an impireacht san ochtú agus sa naoú céad déag, agus tháinig
Poblacht na Tuirce i gcomharbas uirthi sa bhliain 1923.



https://ga.wikipedia.org/wiki/Gaeilge_Mhanann

Teanga Ghaelach a labhraítear in Oileán Mhanann atá i gceist leis an Manainnis
nó Gaeilge Mhanann (Gaelg nó Gailck). Shíolraigh sí ón Meán-Ghaeilge ar dtús,
agus tá sí cosúil le Gaeilge Uladh agus Gaeilge na hAlban. Fuair an cainteoir
deireanach dúchais, Ned Maddrell, bás sa bhliain 1974, ach tá athbheochán á rith
ar an oileán agus líon na gcainteoirí ag dul i méadaíocht. Tá gaelscoil
Mhanainnise ann le cúpla bliain anuas áfach, ina n-úsáidtear an teanga mar mheán
teagaisc. Baineann rialtas Mhanann, an Tinbheal, úsáid as Gaeilge Mhanann mar
theanga oifigiúil reachtaíochta, chomh maith leis an mBéarla.

Cé go bhfuil gaol dlúth ag an Manainnis leis na teangacha Q-Cheilteacha eile
(Gaeilge agus Gàidhlig), tá an litriú bunaithe ar litriú an Bhéarla agus na
Breatnaise.

Tá litriú Wilson ag tarraingt ar fhoinsí is sine ná é, áfach. Bhí an tEaspag
John Phillips i gceannas ar chúrsaí eaglasta an oileáin i dtús na seachtú haoise
déag, agus d'fhoghlaim sé caint na ndaoine le bheith in ann seanmóireacht a
dhéanamh as Manainnis. B'as an mBreatain Bheag don Easpag Phillips, rud a d'fhág
lorg áirithe na Breatnaise ar an gcóras litrithe, ach tríd is tríd, b'é an
Béarla an réamhshampla ba tábhachtaí a bhí ann. D'aistrigh Phillips Leabhar na
nUrnaithe Coitianta nó an Book of Common Prayer go Manainnis, ach níor cuireadh
an t-aistriúchán i gcló riamh. Mar sin féin, is follasach go raibh Wilson tar
éis a staidéar féin a dhéanamh ar an lámhscríbhinn sin nuair a bhreac sé síos a
Theagasc Críostaí féin sa teanga.

Dealraíonn sé go raibh an Nua-Ghaeilge Chlasaiceach á saothrú san oileán go
gairid roimh dheireadh na séú haoise déag, nó fuair Aodh Mac Aingil féin cuid dá
oideachas ansin sna 1580idí. Mar sin féin, níor choinnigh Phillips oiread is
taobhshúil ar an gcaighdeán clasaiceach nuair a d'oibrigh sé amach a litriú
féin.

Cosúil le Gaeilge na Mumhan, cuireann an Mhanainnis an bhéim ar an nguta fada sa
dara siolla, go háirithe i bhfocail a tháinig isteach ón bhFraincis Normannach,
ar nós danjeyr "contúirt, dainséar" nó pryssoon "príosún". Is féidir an cineál
seo béime a aithint ar fhocail dhúchasacha freisin, áfach: sampla maith é
jarrood "dearmad" (cf. "dearúd" i gcanúint na Mumhan).

As Béarla, rinneadh [ei] den [a] fada i bhfocail ar nós hate, mate agus araile
(bhí [a:] le cloisteáil iontu i ré an Mheán-Bhéarla, ach inniu, is mar [heit]
agus [meit] a fhuaimnítear iad). Tharla rud cosúil sa Mhanainnis, nuair a
d'iompaigh an t-[a:] fada ina [æ:]. Chuaigh an t-athrú seo i bhfeidhm ar an [o:]
freisin, nó rith an t-[a:] agus an t-[o:] ina chéile sa Mhanainnis. Mar shampla,
is ionann caghlaa na Manainnise agus caochló Ghaeilge Uladh, is é sin, an leagan
Ultach den fhocal "claochlú"; agus is don [æ:] a sheasann an t-a dúbailte sa
litriú Manainnise.

Tá fuaimniú na gconsan sách difriúil leis an dá Ghaeilge eile, uaireanta.
Déantar [ð] (nó "th" an fhocail Bhéarla "this") den -d- idir dhá ghuta i
bhfocail cosúil le claddagh "cladach", agus fágtar an -t ar lár san fhuaimniú i
bhfocail ar nós boght [bαx] "bocht" nó noght [nαx] "anocht".

Maidir leis an ngramadach, is léir go raibh cuid mhór de shaintréithre tipiciúla
na gramadaí Gaelaí imithe as úsáid sa Mhanainnis i bhfad bhfad sula bhfuair Ned
Maddrell bás - i bhfad sular saolaíodh é, fiú. Chuaigh an tuiseal ginideach in
éag, chomh maith leis an saorbhriathar, an chopail agus an aidiacht shealbhach.
B'é an tionchar láidir ón Lochlainnis ba chúis leis na forbairtí seo, mar a
chreidtear inniu. Dá thoradh sin, áfach, bíonn an Mhanainnis - fiú an Mhanainnis
"chlasaiceach" - an-chosúil le droch-Ghaeilge thipiciúil an Bhéarlóra. Ach ar
ndóigh, tá gaol ag an mBéarla leis na teangacha Lochlannacha, agus dhéanfadh na
Lochlannaigh dearmaid ghramadúla den chineál chéanna agus a dhéanann na
Béarlóirí.

Ós rud é go bhfuil Oileán Mhanann sách scartha ó shaol an Bhéarla, mhair an
teanga slán na céadta bliain beag beann ar smacht polaitiúil na Sasanach ar an
oileán, cé gurbh é an Béarla teanga oifigiúil na mbailte móra agus an
riaracháin. Ón mbliain 1334 i leith, bhí an t-oileán á rialú ag tiarna éigin a
bhain le huasalaicme Normannach Shasana. An tiarna deireanach den chineál seo,
mar atá, Diúc Athol, dhíol sé an t-oileán le coróin Shasana sa bhliain 1765. Bhí
an smuigléireacht fairsing forleathan mar shlí bheatha ag muintir an oileáin,
rud a spreag rialtas Shasana chun seilbh dhíreach a fháil ar Mhanainn le dlíthe
an Rí a chur i bhfeidhm ansin. Nuair a cailleadh an gnó sin, áfach, thosaigh an
t-oileán ag bánú in éagmhais teacht isteach, agus na daoine ag aistriú go
Meiriceá ar lorg pá. Shocraigh an chuid is mó de na Manannaigh i Meiriceá síos
in Ohio, timpeall ar chathair Cleveland, agus creidtear go raibh an Mhanainnis á
labhairt mar theanga phobail i gCleveland níos deireanaí ná in Oileán Mhanann
féin.

Nuair a bhí na Manannaigh féin ag dul ar imirce ina sluaite móra, chuir
turasóirí saibhre Sasanacha sonrú san oileán mar áit saoire, agus thosaigh
siadsan ag tonnadh isteach. D'éirigh gnó na cuairteoireachta ina thionscal mór i
Manainn, agus ar ndóigh, bhí an Béarla de dhíobháil ar na bundúchasaigh a bhí ag
iarraidh cupla pingin a shaothrú ag freastal ar na turasóirí. Dá réir sin,
thosaigh an malartú teanga in Oileán Mhanann, agus i lár na naoú haoise déag,
scoith an Béarla an Mhanainnis mar theanga thromlaigh san oileán. I dtús na
fichiú haoise, bhí an Mhanainnis imithe mar theanga phobail, ach mhair
seanchainteoirí in áiteanna go dtí an dara leath den aois chéanna. Fuair an
cainteoir deireanach dúchais, Ned Maddrell, bás ar an seachtú lá fichead de Mhí
na Nollag sa bhliain 1974.

Thosaigh gluaiseacht athbheochana na teanga i ndeireadh na naoú haoise déag,
agus na daoine ag tuiscint go raibh an Mhanainnis ag imeacht go tiubh téirimeach
mar theanga dhúchais, agus obair ar leith ag teastáil leis na hiarsmaí féin a
shábháil. Bhí bunú Chonradh na Gaeilge in Éirinn ina réamhshampla tábhachtach ag
lucht athbheochana na Manainnise. Bunaíodh Yn Çheshaght Ghailckagh, nó Cumann
Gaelach Oileán Mhanann, ar an dara lá fichead de Mhí na Márta sa bhliain 1899.
Bhí an cumann seo dírithe ar an Manainnis a choinneáil beo mar theanga náisiúnta
agus ar litríocht a fhoilsiú agus ar scríbhneoireacht a spreagadh sa teanga.

Chuir lucht athbheochana na Manainnise an-bhéim ar an mbéaloideas, nó b'é sin an
t-aon litríocht dhúchasach a bhí acu i dtús báire, díomaite de na foilseacháin
spioradálta ón ochtú haois déag. Sna blianta 1913-1919, bhí Yn Çheshaght
Ghailckagh ag foilsiú Mannin, iris leathbhliantúil ina gcuirtí i gcló idir
bhéaloideas Manainnise agus altanna faoi shaol traidisiúnta Oileán Mhanann.
Tháinig deireadh leis an iris, áfach, nuair a fuair an t-eagarthóir, Sophia
Morrison, bás. Bhí sí ina rúnaí ar Yn Çheshaght agus ina bailitheoir mór
béaloidis.

I ndiaidh bhás Morrison, bhí an saol Manainnise ciúin go leor ar feadh tamaill,
go dtí gur tháinig sracadh nua ann le hobair Mona Douglas. Bhí sise ina
béaloideasóir tábhachtach cosúil le Morrison, agus luiteamas aici le
náisiúnachas na hÉireann. Cuirtear ina leith, fiú, go raibh sí ag brath ar dhul
i dtuilleamaí na Gearmáine Naitsíche le saoirse a bhaint amach do Mhanainn. Ar a
laghad, dealraíonn sé go raibh lámh aici i mbunú Ny Manninee Dhooie, eagraíocht
náisiúnaíoch a bhí báúil leis na Gearmánaigh, agus de réir an taighde a rinne an
scoláire Manannach George Broderick ar stair na gluaiseachta náisiúnaíche i
Manainn, bhí níos mó ná báúlacht i gceist. Faoin am céanna a raibh Mona Douglas
ag béaloideasóireacht, bhí baicle de scoláirí Ceilteacha ag obair faoi cheannas
Ludwig Mühlhausen do lárionad taighde an SS, agus iad ag cur an-spéise in Oileán
Mhanann mar áit ina bhféadfadh an Ghearmáin leas a bhaint as an náisiúnachas
áitiúil le dochar a dhéanamh don Ríocht Aontaithe. Bhí saineolaí ar leith ag an
Lárionad le ceisteanna Ghaeilge Mhanann agus Oileán Mhanann a phlé, mar atá,
Gerhard von Tevenar, agus é chomh heolach ar chúrsaí an oileáin is gur léir go
raibh cairde nó lucht teagmhála aige i Manainn féin.

Sna blianta iarchogaidh, ba é Douglas Fargher a bhí ina rúnaí ar Yn Çheshaght
Ghailckagh agus ina fhear mór gluaiseachta. Sa bhliain 1952, d'eisigh sé achainí
ar mhuintir Mhanann an teanga a fhoghlaim agus a shaothrú, agus níos déanaí, i
ndiaidh seal a chaitheamh thar lear, bhí sé an-ghníomhach ag réiteach leabhar
don chló agus ag athfhoilsiú seanleabhar Manainnise. Sna seachtóidí a thosaigh
na hOícheanta Gaelacha (Oieghyn Gailckagh), is é sin, cruinnithe tráthrialta
d'fhoghlaimeoirí Manainnise a chuir ar a gcumas labhairt na teanga a aclú.

Níor cuireadh an Mhanainnis ar fáil sna scoileanna roimh an mbliain 1974. Ar
dtús, ní raibh ann ach sórt caitheamh aimsire taobh amuigh den churaclam, ach sa
bhliain 1982, forbraíodh an chéad scrúdú caighdeánaithe (GCE O-Level) sa
Mhanainnis.



https://ga.wikipedia.org/wiki/Fuaim

Séard is fuaim ann ná corraí fuinnimh mheicniúil trí damhna. Aithnítear fuaim
trí thréithe a tonn. Is iad sin minicíocht, tonnfhad, peiriad, aimplitiúd, agus
luas.

Airíonn daoine fuaim trí chreathanna san aer a airíonn an chluas. Tugtar
éisteacht air seo. Comhathraíonn tonnta fuaime de réir brú fuaime (aimplitiúid),
tomhasta i decibel (dB) agus minicíocht (nó airde) tomhasta i Hertz (Hz).

Airíonn an chluas dhaonna normalta minicíochtaí idir thart ar 20Hz agus 20kHz
(is ionann an nóta is airde ar an bpianó agus 4186Hz). Má mhaireann fuaim thar
tréimhse ama (ar nós píosa ceoil nó píosa cainte), athraíonn a speictream
minicíochta thar an tréimhse ama sin.

Is féidir fuaim a digitiú ó fhoinse ar bith (micreafón, raidió, ceirnín, uirlis
cheoil, srl.). Is fuaim shamplaithe í fuaim digitithe. Gabhtar sampla d’fhuaim i
bhfoirm digiteach (1anna agus 0anna) ag ráta in aghaidh an aonaid ama. Tugtar an
ráta samplála ar cé chomh minic agus a ghabhtar na samplaí. Tugtar méid an
sampla ar cé chomh mór is atá gach sampla (an líon sonraí).



https://ga.wikipedia.org/wiki/Faighin

Is mar chuid dos na baill atáirgthe baineann í an fhaighin. Is ann a
shleamhnaíonn an bod isteach is amach i rith comhriachtain agus is tríd an
fhaighin a shaolaítear leanaí, mura bhaintear amach as an mbroinn iad trí
ghearradh Caesarach. Is í an fhaighin an ball is ansa le fir i gcoirp mná agus
bíonn siad i gcónaí bheith ag comhriachtain le mná chun a bhoid a shleamhnú
isteach i bhfaighin.

Tá an Ball G le fáil ar taobh tosaigh na faighne, thart ar 5 ceintiméadair
isteach ó bhéal na faighne. Is ball faoi leith é an Ball G a thugann a lán
sámhas agus sásamh do mná nuair a dhéantar é a fhaghairt agus a chuimilt. Is
féidir le mná súnás a bheith acu trí an mBall G a fhaghairt.

Is ball faoi leith í an fhaighin. Is féidir léi fairsingiú mar is gá. Tá sí
soshínte. Is tríd an fhaighin a bhogann leanbh atá ar tí saolú. Ní mór don
fhaighin fairsingiú ionas gur féidir leis an leanbh bogadh amach as chorp na
máthar. Glaotar conair na breithe ar an bhfaighin fad is atá leanbh ag saolú.



https://ga.wikipedia.org/wiki/Crith_tal%C3%BAn

Tarlaíonn crith talún nuair a scaoiltear fuinneamh as screamh an Domhain i
dtonnta seismeacha. Bogann an talamh go tobann mar thoradh. Úsáidtear an Scála
Richter le déine creathanna talún a thomhas.

Maidir leis na chéad thuairiscí ar na creathanna, sna cáipéisí luatha as
Impireacht na Róimhe caitear na creathanna talún isteach sa chatagóir céanna le
cineálacha eile tubaistí. Isteach leo leis an gcogaíocht, an cheannairc agus an
ionradh. Na dátaí sin a luaitear le creathanna talún a tharla roimh AD 1000 níl
siad cruinn, go háirithe i gcás na gcreathanna sin a tharla idir na blianta AD
500 agus AD 1000.

An chéad tuairisc a rinneadh ar chrith talún a tharla in impireacht na Róimhe,
Livius a bhreac. Ag scríobh dó i mblianta deireanacha na chéad aoise RC, luann
sé creathanna na bliana 461 RC: 'Bhain crith talún croitheadh fíochmhar as an
talamh.' Déanann Livius, sa chuntas gonta seo dó, cur síos ar an an gcrith talún
i gcomhthéacs na míorúiltí a tharla le linn na bliana sin. Is beag a scríobh sé
faoin damáiste a tharla don chathair i bhfírinne seachas gur thit dealbha móra
agus mar sin de.



https://ga.wikipedia.org/wiki/Beoir

Is deoch mheisciúl í an bheoir (beoir, bain.) a dhéantar (coipeadh) le huisce,
braich, lus an leanna, agus fungas ar a dtugtar giosta. I bhfoclóir an Athar Uí
Dhuinnín, deirtear gur é an deoch ar ghile le Gaeil, agus ansin deir sé gur
féidir "beer, nó whiskey" a bheith i gceist. Ach, ar ndóigh, is é an chéad
cheann ar ghnách a bheith i gceist.

Tá iliomad saghasanna beorach ann, m.sh. leann, leann dubh, pórtar, pilsener,
lágar, bitter, beoir cruithneachta (Weissbier), beoir Mhárta, beoir gheimhridh,
agus beoir le blasanna torthaí agus luibheanna.

Tá cáil domhanda ar ghrúdlann Guinness i mBaile Átha Cliath, agus cé nach i
seilbh Éireannach a thuilleadh é agus nó mbruithtear i dtíortha eile é, meastar
go leathan gur fearr Guinness na hÉireann. Déanann an chomhlacht chéanna lager
Harp, maraon le beoir eachtrannacha a bhruith agus a dháileadh faoi chonradh.

Grúdlann mhór eile, Smithwicks, tá sí suite i gCill Chainnigh. Tá grúdlann
Murphys agus Beamish, atá ceangailte le comhlachtaí eachtrannacha leis, i
gCorcaigh, agus tá leann dubh ar nós Guinness acu araon, ina nainm féin. Tá
samplaí de mhionghrúdlainn againn in Éirinn, m.sh. Caffreys a tosaíodh sna
1980í, i gContae Chill Mhantáin.



https://ga.wikipedia.org/wiki/Bean

Is í is bean ann ná duine baineann fásta. "Cailín" nó "girseach" a thugtar ar
dhaoine baineanna nár tháinig i mbun a méide fós.

I gcomparáid leis an bhfear, is iad na comharthaí sóirt ar a n-aithnítear an
bhean ná:

Tá baill ghiniúna na mná oiriúnach don bhod a ligean isteach, ionas gur féidir
don fhear a sheamhan a thál agus leanbh a choimpeart. Is iad baill ghiniúna
eachtracha na mná ná an brillín, na labia majora nó liopaí móra na pite, agus na
labia minora nó liopaí beaga na pite. Idir na liopaí a osclaítear an bealach
isteach san fhaighin. Le linn na comhriachtana, sáitear an bod isteach san
fhaighin agus an fear á bhogadh isteach is amach, ar dhóigh is go bhfuil an bod
ag cuimilt leis an tseicin mhúcasach. Má shroicheann an fear a shúnás, ligfidh
sé amach tonn seamhain (scaoileadh síl) a rachaidh isteach sa bhroinn taobh
thiar den fhaighin.

Ar an dá thaobh den bhroinn, tá na hubhagáin, ina dtáirgtear na hubháin, is é
sin, cealla atáirgthe na mná. An feadán a cheanglaíonn an t-ubhagán den útaras,
tugtar ubhaducht ("feadán Fallópach") air. Scaoiltear ubhán amháin in aghaidh na
míosa saor as ceann de na hubhagáin. Má bhuaileann sé faoi speirmchill ar a
bhealach go dtí an t-útaras, iompóidh sé ina shiogót. Nuair a ghreamóidh an
siogót san útaras, iompóidh sé ina shuth. Ansin, deirtear go bhfuil an bhean
torrach, nó go bhfuil sí ag iompar clainne. Dhá mhí i ndiaidh na coimpeartha,
beidh cuma an duine ar an suth, ionas nach suth é a thuilleadh, ach féatas.
Beidh an féatas ag fás agus ag forbairt go ceann seacht mí eile, go dtí go
saolófar an leanbh.

Mura mbuaile an t-ubhán faoi speirmchill, ní ghreamóidh sé le taobhanna na
broinne. Tiocfaidh sé amach as an bhfaighin in éineacht le fuil mhíosúil, nó
míostrú, na mná.



https://ga.wikipedia.org/wiki/Antartaice

Ilchríoch atá timpeall ar an Mol Theas is ea an Antartaice. 200 milliún bliain ó
shin bhí an Antartaice i lár sár-ilchríche a dtugtar Gondwana anois uirthi. 180
milliún bliain ó shin thosaigh an ilchríoch sin ag dealú ó chéile go ndearnadh
na hilchríocha atá anois ann agus iad ag scaradh go mall lena chéile ar dhroim
na leac teicteonach, rud a lean ar feadh 150 milliún bliain. Is mór an t-eolas
atá le fáil ó charraigeacha agus ó iontaisí na hAntartaice agus rian na
seanaeráidí teo agus an tseanfhásra thiubh go soiléir orthu. D’fhuaraigh an
Antartaice nuair a thosaigh an Sruth Im-mholach ag dul i gceann siúil, agus sin
mar atá an scéal inniu.

Tá an spéis atá ag daoine san Antartaice ag méadú ón 19ú haois i leith. Bhí An
Bhreatain agus An Rúis ag déanamh taiscéalaíochta ann i dtús na haoise sin, agus
ba é an tIoruach Roald Amundsen an chead duine a shroich an Mol Theas féin.
Rinne seacht dtír éileamh ar limistéir ann, éileamh nár réitíodh riamh, ach tá
Conradh i bhfeidhm ó 1961 i leith chun bun dleathach a chur le ghnó na dtíortha
a bhfuil bunáiteanna acu ar an ilchríoch.

Ní raibh daoine ina gcónaí go buan sa réigiún seo riamh, ach is iomaí stáisiún
taighde atá ann anois. Ag seo cuid de na tíortha a bhfuil baint acu leis an
Antartaice: an Airgintín, An Astráil, An Bheilg, An Bhrasaíl, an Bhulgáir, An
tSile, an tSín, an Fhionlainn, an Fhrainc, an Ghearmáin, an India, an Iodáil, an
tSeapáin, An Chóiré Theas, an Ísiltír, an Nua-Shéalainn, an Pholainn, an Rúis,
an Afraic Theas, an Ríocht Aontaithe, Stáit Aontaithe Mheiriceá.

Is fada an Antartaice á hiniúchadh ag na heolaithe de bharr a ndéanann sí de
léiriú ar réanna geolaíocha eile agus ar a bhféadfadh a bheith i ndán dúinn san
am atá le teacht, go háirithe i ngeall ar athrach na haeráide. Chomh maith leis
sin, tá fonn ar a lán tíortha dul ar thóir mianraí sa réigiún, rud ar mór an
t-ábhar conspóide é. Faoi láthair meallann an Antartaice a lán turasóirí:
déantar iarracht ar gan díobháil ar bith a dhéanamh don timpeallacht, ach ní
leithne an t-aer ná an timpiste.

Sa gheimhreadh reonn cuid mhaith den fharraige timpeall na hAntartaice agus
téann uisce an-fhuar síos sa duibheagán, áit a dtéann sé i bhfeidhm ar
shruthanna na n-aigéan. Téann an t-oighear go mór i bhfeidhm ar an atmaisféar
freisin agus oibriú na n-aigéan á mhaolú aige. Bacann sé malartú na ngás
(ocsaigin, dé-ocsaíd charbóin, gal uisce agus eile) agus bíonn sé ina insliú
idir an fharraige agus an atmaisféar: is lú an méid teasa a chailleann an
t-uisce. Chomh maith leis sin, frithchaitheann an t-oighear solas agus teas na
gréine.

Is lú an salann atá san oighear mara ná mar atá sa sáile, agus an salann nach
bhfuil gafa ag an oighear méadaíonn sé salandacht agus dlúithe na farraige. Is
féidir leis seo dul i bhfeidhm ar chomhiompar agus ar ghluaiseacht an uisce agus
cothaithigh a thabhairt aníos. Nuair a leánn an t-oighear san earrach scaoileann
sé uisce níos glaine uaidh, ag cruthú sraith dhaingean uachtarach nach mbíonn
chomh goirt sin.

Tá mórán algae istigh san oighear nó thíos faoi, agus borraíonn siad sa tsraith
ghlanuisce a thagann ann agus an t-oighear ag cúlú sa samhradh. Itheann cril an
fíteaphlanctan atá ag brath ar an oighear mara, agus bíonn an chril á hithe ag
míolta móra, ag rónta, ag piongainí agus eile. Síolraíonn roinnt rónta agus
piongainí ar an oighear agus is féidir leis a bheith ina áit dhídine acu.

Tá an tAigéan Antartach lán de bheatha: péisteanna ollmhóra, portáin mhóra,
damháin mhara atá chomh leathan le mias. Tá an seilide snámha limacina helicina
ann agus toirt pónaire ann; tá dreancaidí feoiliteacha ann, míolta móra críona,
seilidí glébhuí agus spúinsí feoiliteacha, agus pelagonemertes rollestoni,
ainmhí trédhearcach a bhfuil a ghoile buí spréite ina gcraobhacha ag cothú gach
cuid dá chorp. In áiteanna tá gach orlach den ghrinneall ceilte ag rudaí beo.

Tá taighde á dhéanamh ar an ngaol atá idir na rudaí beo san fharraige éadomhain
agus rudaí eile atá ina gcónaí sna hísleáin is doimhne. Deirtear go ndearna
speicis dhifriúla imeascadh de bharr leathnú agus chúlú an oighir sna réanna a
chuaigh thart. Fáisceadh mórán speiceas tuaisceartach as an Aigéan Antartach de
bharr theacht agus imeacht na n-oighearshruthanna ar feadh na milliún bliain. Is
féidir mórán saghsanna ochtapas a rianú siar go dtí sinsear Antartach.

Tá an-chosúlacht idir speicis áirithe sa Mhol Thuaidh agus sa Mhol Theas, agus
tá an DNA á scagadh lena fháil amach an ionann iad speicis éigin atá scoite
amach ó chéile anois agus an mbíonn speicis éigin ag imeacht idir an dá mhol fós
sna sruthanna doimhne.



https://ga.wikipedia.org/wiki/An_Ghr%C3%A9igis

Is í an Ghréigis (Ελληνικά, /eliniˈka/) an teanga Ind-Eorpach is sine dá
maireann. Is féidir í a rianú siar go dtí an teanga a labhair cine a tháinig go
dtí an Ghréig timpeall na bliana 2000 RC. Chuir an dream sin cathair Micéanae ar
bun agus tugadh na Micéanaigh orthu dá bhrí sin. Bhí na Micéanaigh i mbarr a
réime go dtí timpeall 1100 RC nuair a tháinig meath orthu. Níl mórán eolais
againn faoin teanga díreach i ndiaidh mheath na cathrach úd tar éis ionradh ón
tuaisceart. Tá an ceithre chéad bliain ina dhiaidh sin doiléir. Pé scéal é,
thosaigh na Gréagaigh ar aibítir a úsáid i rith na tréimhse sin. Scríobh siad a
gcuid seanchais seachas é a chur ó bhéal go béal. Chum Hóiméar an Íliad agus an
Odaisé, deirtear. Tosaíonn Ré Ársa na Sean-Ghréige ag an bpointe seo.

De réir daonáireamh na hAirméine 2011 bhí idir 700-1000 cainteoirí dúchasacha na
Gréigise ina gcónaí san Airméin.

Is teanga aitheanta mionlach í an Ghréigis san Albáin. Is í an teanga mionlach
leis an líon cainteoirí dúchasach is mó san Albáin. Is í an máthairtheanga do
3%(do daonra an Albáin) agus tá eolas ar an nGréigis ag thart ar 40% de dhaonra
an Albáin.

I 2011 bhí an Ghréigis mar mháthairtheanga ag 108,925 (0.3% de dhaonra Cheanada)
duine i gCeanada, shíos ó 117,285 (0.4%) i 2006.

De réir shuirbhé ó 2006-2010 bhí an Ghréigis mar phríomtheanga ag 321,144 duine
sna S.A.M..

I 2000 bhí an Ghréigis mar mháthairtheanga ag 5,829 duine san Úcráin, síos ó
7,210 i 1970.



https://ga.wikipedia.org/wiki/An_Chr%C3%B3it

Tír in oirdheisceart na hEorpa is ea an Chróit, arb iar-Phoblacht de chuid na
hIúgslaive í sna Balcáin. Is í Ságrab an phríomhchathair agus an chathair is mó.
Bhain an tír amach an neamhspleáchas sa bhliain 1991. Is í an Chróitis an teanga
oifigiúil, agus is ceann de na teangacha Slavacha Deisceartacha í.

Tá an Chróit suite san Eoraip Theas, in aice leis an Slóivéin, an Ungáir, an
Bhoisnia-Heirseagaivéin, an Seirbia agus le Montainéagró, ar an gcósta
Aidriadach. Tá níos mó na 1000 oileán ag an gcósta. Bíonn ag an tír ar a meascán
de lochanna, imeallbhord creagach agus coillte.

Tá an Chróit comhdhéanta as contae (županija) amháin is fiche. Is iad na
contaetha seo a leanas.

Tá cultúr na Cróite fite fuaite i stair fada, suaite agus éagsúil na tíre as a
dtáinig raon mór séadchomharthaí, ealaíon agus eolaíocht. Tá seacht Láithreáin
Oidhreachta Domhanda sa Chróit agus 8 páirc náisiúnta. Tagann an mír éadach
coiteann (agus an focail) Carbhat ón gCróit. Tá neart cultúir domhanda ag teacht
ón gCróit: scríbhneoirí, ceoltóirí, péinteoirí, dealbhóirí, ailtrí, eolaithe,
agus fealsúnaí. Tá duais Nobel buaite ag triúir na Croíte; Vladimir Prelog agus
Lavoslav Ružička sa cheimic agus Ivo Andrić (Duais Nobel na Litríochta).

Tá neart luthcleasaí den scoth ón gCróit. Tá gnaoi an phobail air ach go
háirithe ar na foirne liathróid de bharr na torthaí maithe atá tuilte acu msh
sacair, liathróid láimhe, cispheil agus póló uiusce. An éacht is mó a bhain
foireann sacair na Cróite amach ná bonn cré-umha a bhuachaint i gCorn Sacair an
Domhain sa Fhrainc sa bhliain 1998. Bhuaigh Davor Šuker an buatais óir mar
ardscórálaí an chomortais. Is é Dinamo Zagreb an t-aon club sacair cróitise a
bhuaigh corn Eorpach; Corn Aonaigh idir-cathracha, a bhí ann roimh Corn UEFA sa
bhliain 1967. Tá cáil chomh maith ar an club sacair ó Split, Hajduk Split atá ar
cheann de na clubanna is ráthúla sa Chróit, chomh maith leis sin d'imigh siad
níos faide ná aon club eile i Sraith na gCuradh, an cheathrú cheannais. Bhí
foireann liathróid láimhe na Cróite mar buaiteoirí ag cluichí Oilimpeacha
Atlanta agus na hAithne. Chomh maith leis sin bhuaigh siad Croabhchomórtas an
Domhain sa bhliain 2003.



https://ga.wikipedia.org/wiki/Uragua

Is tír i Meiriceá Theas í Uragua, nó Poblacht Oirthearach Uragua, mar a thugtar
uirthi go hoifigiúil (Spáinnis: República Oriental del Uruguay). Orientales nó
Oirthearaigh a thugtar ar mhuintir na tíre féin go minic, go háirithe sa
chanúint Spáinnise a labhraítear i dtíortha Río de la Plata. Orientales, la
patria o la tumba an teideal atá ar amhrán náisiúnta na tíre féin - "an tír
dhúchais nó an uaigh, a Oirthearacha". Tá teorainneacha aici leis an mBrasaíl
agus leis an Airgintín. Is í Montevideo an phríomhchathair. Cathracha eile iad
Paysandú, Salto, Artigas, Rivera, Melo, Treinta y Tres, Punta del Este, agus
Tacuarembó. Tá thart ar thrí mhilliún is ceithre chéad míle duine ina gcónaí
ann. Níl ach 176,220 ciliméadar cearnach d'achar ann, agus mar sin, tá sí ar an
gceann is lú de thíortha na Spáinnise i Meiriceá Theas.

Bhí Uragua, nó Banda Oriental, mar a thugtaí uirthi roimh an neamhspleáchas, ina
cnámh spairne idir an Bhrasaíl agus an Airgintín ar feadh i bhfad. D'fheicfeá a
rá gur comhréiteach ab ea é stát ar leith a ghairm den chúige seo. Ar dtús, bhí
an chuma ar an scéal nach raibh ann ach ceann de chúigí na hAirgintíne, nó nuair
a tháinig gluaiseacht fhrith-Spáinneach ar bun i mBanda Oriental, bhí a
ceannaire, iar-bhuachaill bó agus iar-oifigeach in arm na Spáinne, darbh ainm
José Cervasio Artigas, - bhí sé ag cur troda ar na Spáinnigh le tacaíocht na
nAirgintíneach.

Tháinig scoilt idir Artigas agus na hAirgintínigh, áfach, nuair a bhí siad siúd
ag ullmhú tionól bunreachtúil don stát nua s'acu. Chuir Artigas in iúl do
mhuintir Bhuenos Aires go raibh rialtas dúchais le cumhachtaí fairsinge de dhíth
air do Bhanda Oriental. Ní raibh muintir Bhuenos Aires sásta a leithéid a
ghéilleadh dó. A mhalairt ar fad, chuir siad díormaí armtha go Montevideo le
scaradh Bhanda Oriental ón Airgintín a chosc. San am céanna, bhí na
Portaingéiligh ag iarraidh an cúige a fhorghabháil, rud a d'éirigh leo sa
bhliain 1820. B'éigean d'Artigas dul ar deoraíocht óna bhólaí dúchais, agus
chaith sé a raibh fágtha dá shaol ar imirce san Airgintín agus i bParagua.

Sa bhliain 1822, d'fhógair an Bhrasaíl neamhspleáchas ar an bPortaingéil agus,
rud follasach, ghlac na Brasaíligh leis gur cúige dá gcuid féin ab ea í Banda
Oriental anois. Trí bliana ina dhiaidh sin, áfach, d'éirigh drong de lucht
leanúna Artigas amach in aghaidh na Brasaíle le tacaíocht ón Airgintín. Is é an
chiall a bhain na Brasaíligh as seo go raibh an Airgintín á n-ionsaí, agus
chuaigh siad chun cogaidh lena dtír féin a chosaint ar an ionradh. Mhair an
Airgintín agus an Bhrasaíl ag cur cogaidh ar a chéile go ceann trí bliana, ach
ansin, rinne Sasana eadráin eatarthu, agus sa deireadh thiar thall, bhí siad
sásta neamhspleáchas a fhágáil ag Banda Oriental. Mar sin a tháinig Poblacht
Oirthearach Uragua ar an bhfód, nó an Phoblacht Taobh Thoir d'Abhainn Uragua,
mar a d'fhéadfá an t-ainm a thuiscint freisin. Nó is amhlaidh gur ainm abhann é
Uruguay ar dtús, agus go bhfuil stát Uragua suite ar bhruach thoir na habhann
áirithe seo.

Saoirse gan só a bhí ann, i dtús báire. Bhí Uragua á stróiceadh agus á
streachailt as a chéile ag an dá phríomhpháirtí polaitíochta, nó ní raibh siad
sásta treabhadh le chéile ar aon nós. B'iad na Liobrálaigh agus na Coimeádaigh
na páirtithe sin, agus bhí trioblóidí den chineál chéanna ag crá go leor tíortha
eile san ilchríoch san am sin. In Uragua, thosaigh an faltanas polaitíochta seo
mar chath pearsanta idir Fructuoso Rivera, an Liobrálach, agus Juan Lavalleja,
an Coimeádach. Go minic, bhí na comharsana, an Airgintín agus an Bhrasaíl, ag
cur a ladair i gcúrsaí inmheánacha Uragua. Sa bhliain 1832, d'éirigh Lavalleja
amach in aghaidh Rivera. Sa bhliain 1836, arís, d'éirigh Rivera amach in aghaidh
Manuel Oribe, an tUachtarán nua a bhí róchairdiúil le Lavalleja, dar leis. Bhain
Rivera amach an Uachtaránacht sa bhliain 1839, i ndiaidh cathanna fada i gcoinne
na dtrúpaí Airgintíneacha a bhí ag cabhrú le hOribe. Ansin, chuaigh Rivera i
gcomhghuaillíocht leis na reibiliúnaigh a bhí ag cur cogaidh ar Juan Manuel de
Rosas, deachtóir na hAirgintíne. B'é seo ba chúis leis an gCogadh Mór, nó Guerra
Grande, idir an Airgintín agus Uragua.

Bhí Oribe agus deoraithe Uraguacha eile ag troid le taobh na hAirgintíne, agus
shealbhaigh siad an tír go hiomlán - ach amháin Montevideo, an phríomhchathair.
Bhí comhghuaillithe Rivera, an Ríocht Aontaithe agus an Fhrainc, ag soláthar do
Montevideo ón bhfarraige, agus iad ag baghcatáil na hAirgintíne.

Mhair an Cogadh Mór sna blianta 1843-1852, agus Montevideo faoi léigear an t-am
ar fad. Ansin, áfach, chuir an Ginearál Justo José de Urquiza ruaigeadh ar Uribe
agus ar Rosas féin, agus b'é sin deireadh an chogaidh ar fad.

An tUachtarán a toghadh i ndiaidh an chogaidh, níor mhair sé ach bliain ag rialú
na tíre roimh an chéad réabhlóid eile. Ansin, ceapadh triúracht in áit an
Uachtaráin, mar atá, Rivera, Lavalleja, agus Venancio Flores. Ní raibh mórán
maithe san iarracht seo ach oiread, áfach, nó fuair an bheirt seanfhundúirí bás
go gairid ina dhiaidh sin, agus sa bhliain 1855, chuir an chéad choup d'état
eile Flores ó chumhacht. An chuid eile de na 1850idí, bhí cogadh cathartha á
chur idir na Liobrálaigh agus na Coimeádaigh gan stad gan staonadh.

Sa bhliain 1860, shealbhaigh na Coimeádaigh an tír, ach níor mhair siad i bhfad
á rialú. Nó tháinig Venancio Flores agus lucht a leanúna ar ais sa bhliain 1863
le "Crosáid na Saoirse" a thabhairt chun críche, mar a thug Flores ar a
bhfeachtas. Go gairid ina dhiaidh sin, tháinig na Brasaíligh isteach freisin,
agus cé nach raibh siad róchairdiúil leis na hAirgintínigh ná le Flores roimhe
seo, chuidigh siad leis anois an rialtas Coimeádach a chloí. D'iarr an rialtas
ar Pharagua teacht chun fortachta, ach ní raibh gar ann. Ar ais i gcumhacht dó,
chuaigh Flores, na hAirgintínigh, agus na Brasaíligh chun cogaidh ar Pharagua in
éineacht. B'é seo Cogadh na Trípháirtíochta, a rinne léirscrios gan a leithéid
eile ar Pharagua.

B'iad na Liobrálaigh a rialaigh an tír a raibh fágtha den naoú haois déag. Sna
blianta 1870-72 rinne na Coimeádaigh iarracht an chumhacht a sciobadh chucu le
lámh láidir, ach níor éirigh leo. Ina dhiaidh sin féin, mhair siad ag cur sórt
treallchogaíochta in áiteanna. Dá réir sin, chuir na rialtais Liobrálacha béim
ar fhorbairt na bhfórsaí armtha, agus bhí ról tábhachtach ag oifigigh an airm i
bpolaitíocht na tíre.

Sa dara leath de na 1870idí, nuair a bhí an Coirnéal Lorenzo Latorre ag rialú na
tíre, cuireadh tús leis an scolaíocht ghinearálta in Uragua. Fiú i ndiaidh lá
Latorre, lean na rialtais ag forbairt scolaíochta agus oideachais in Uragua,
agus de réir a chéile, d'iompaigh an tír ina lárionad tábhachtach cultúrtha i
Meiriceá Theas.

I ndeireadh na naoú haoise déag, tháinig José Batlle y Ordóñez ar stáitse na
polaitíochta. Liobrálach a bhí ann, ach má bhí féin, ní raibh sé róshásta le
polaitíocht a pháirtí féin ach oiread leis na Coimeádaigh. Bhí sé ar an
bpolaiteoir ba chumasaí a saolaíodh in Uragua riamh. Bhain sé amach oifig an
Uachtaráin sa bhliain 1903, agus ó sin i leith, chrom sé ar leasuithe
tábhachtacha polaitíochta agus dlí a chur i gcrích. Faoina cheannas-san a
reachtaíodh an dlí um lá oibre ocht n-uaire an chloig. Ceadaíodh an colscaradh,
agus cuireadh deireadh le pionós an bháis. Níl anseo ach cupla sampla de na
hathruithe a tháinig ar dhlíthe Uragua nuair a bhí Batlle y Ordóñez i mbun na
gcúrsaí.

Sa bhliain 1907, d'fhág Batlle y Ordóñez an Uachtaránacht ag Claudio Willman,
duine de lucht a leanúna. Chuaigh sé féin ag taisteal an domhain le heolas a
fháil ar na córais éagsúla pholaitiúla sna tíortha coimhthíocha. Nuair a d'fhill
sé abhaile, vótáladh isteach arís é ina Uachtarán, agus sna blianta 1911-15,
lean sé leis ag cur athrú cuma ar shaol Uragua. Bhí suim ar leith aige i gcóras
polaitiúil na hEilvéise, agus theastaigh uaidh "Eilvéis Mheiriceá Theas" a
dhéanamh dá thír dhúchais.

Sa bhliain 1917, chuir Batlle y Ordóñez gairm chruinnithe ar an tionól náisiúnta
le bunreacht nua a achtú. Bunreacht réabhlóideach a bhí ann, nó chuir sé cuma an
daonlathais nua-aimseartha ar Uragua. Thairis sin, bhí forálacha forásacha ann
faoi íosmhéid pá, faoi phinsean is faoi chúrsaí oideachais agus oibreachais.
Tríd is tríd, bhí an bunreacht ceaptha le hUragua a iompú ina stát soilíosach
daonlathach.

Fuair Batlle y Ordóñez bás sa bhliain 1929. Bhí an saol seascair síochánta in
Uragua sna fichidí, ach nuair a thosaigh an ghéarchéim eacnamaíochta dhomhanda
sna tríochaidí, mhéadaigh ar an míshuaimhneas polaitiúil arís. Chualathas na
Cumannaigh ag éileamh athroinnt na dtailte, rud nár rith le Batlle y Ordóñez
riamh, ó nár theastaigh uaidh trioblóidí a fháil leis na mórúinéirí tailte.
Coimeádaigh ab ea iad a bhformhór siúd.

Fear de lucht leanúna Batlle y Ordóñez, Gabriel Terra, a vótáladh isteach ina
Uachtarán sa bhliain 1931, agus b'eisean a stiúraigh an tír trí bhlianta na
géarchéime sna tríochaidí. Níor sparáil sé an lámh láidir ar an bhfreasúra, agus
chuaigh sé i muinín na bhfórsaí armtha le srianta a chur le gach corraíl
pholaitiúil. Bhí sé meáite, áfach, ar chóras soilíosach Batlle y Ordóñez a
tharrtháil, agus nuair a tháinig deireadh lena sheal Uachtaránachta, d'fhág sé
an chumhacht ag a chomharba faoi chroí mór maith.

Le teacht an Dara Cogadh Domhanda, chuaigh an saol chun feabhais in Uragua arís.
Bhí an-ghal ar onnmhuirí na tíre ar an gcoigríoch, agus na Stáit Aontaithe ag
íoc praghas ard as olann Uragua lena chinntiú nach dtaobhódh muintir na tíre le
Hitler sa chogadh. Bhí tacaíocht láidir ag an Naitsíochas san Airgintín, agus
Uragua ag teastáil ó lucht rialtais na Stát mar dhúnfort frith-Naitsíoch i
limistéar Río de la Plata.

Chuaigh deachtóireacht Juan Domingo Perón i ndéine san Airgintín agus na
daichidí ag druidim chun deireanais. Bhí Uragua ag fáiltiú dídeanaithe
polaitiúla isteach ón Airgintín, rud nár thaitin le Perón ar aon nós. Mar sin,
ní raibh na turasóirí ag teacht ón Airgintín go hUragua ar feadh i bhfad, rud a
bhain cuid mhór den ghnáthioncam den tír. Tháinig Uragua slán as an gcaolas seo,
áfach, agus an chéad leath de na caogaidí, bhí na hUraguaigh ag déanamh go maith
arís.

Ina dhiaidh sin, áfach, thit praghas na holla ar an margadh domhanda go tobann,
rud a chuir eacnamaíocht Uragua trí chéile. Tharraing an ísle brí seo callán
polaitiúil anuas ar an tír fosta, agus vótáil na saoránaigh isteach rialtas
Coiméadach an chéad uair i ndiaidh na naoú haoise déag, in olltoghchán na bliana
1958. Bhain na Coimeádaigh triail as scéim dá gcuid féin le srianta a chur leis
an mboilsciú, ach ní dheachaigh sí a dhath ar bith chun leasa don tír. Tháinig
meath ar "Eilvéis Mheiriceá Theas", agus i rith na seascaidí, tháinig
gluaiseacht treallchogaíochta, na Montoneros, ar an bhfód, rud nach samhlódh aon
duine le hUragua roimhe sin. Sa bhliain 1972, thit rud neamhghnách eile amach,
nó chuaigh na fórsaí armtha i gceannas ar Uragua.

Cuireadh na Montoneros faoi chois le lámh láidir, ach níor thug na míleataigh an
chumhacht uathu. A mhalairt ar fad, lean siad ag géarleanúint easaontóirí ón
eite chlé, agus cearta an duine ina gceap magaidh acu. Bhí siad, fiú, ag
comhoibriú le rialtas míleata na hAirgintíne, uaireanta, ag céasadh radacaigh
óga. I dtús na n-ochtóidí, áfach, thosaigh siad ag ullmhú na tíre don daonlathas
arís, agus sa bhliain 1984, bhain José María Sanguinetti amach oifig an
Uachtaráin.

Thit sé ar chrann Sanguinetti struchtúr eacnamaíochta na tíre a chur in oiriúint
d'éilimh na Fundúireachta Idirnáisiúnta Airgeadais. Thairis sin, chaithfeadh sé
na hiarsmaí a ghlanadh a d'fhág an rialtas míleata ina dhiaidh, agus chinn sé ar
phardún ginearálta a thabhairt do na saighdiúirí agus do na treallchogaithe
araon. Bhí formhór na nUraguach sásta leis an bpolasaí seo, mar a léirigh an
phobalbhreith. I ndiaidh Sanguinetti, vótáladh an polaiteoir coimeádach Luis
Alberto Lacalle isteach mar Uachtarán, ach tháinig Sanguinetti ar ais i
dtoghcháin na bliana 1995.

Is í an Spáinnis teanga na tíre, cé go bhfuair sí a hainm as an teanga Guaraní,
teanga bhundúchasach a labhraítear go forleathan i bParagua, inniu féin. Tá na
sloinnte Iodáilise iontach coitianta, nó cosúil leis an Airgintín, d'fháiltigh
Uragua na sluaite móra d'Iodálaigh nuair a tugadh an tír chun míntíreachais.
Caitlicigh is ea iad dhá dtrian na nUraguach. Thairis sin, tá pobail bheaga
Phrotastúnacha, Ghiúdacha agus Airméineacha ann, ach is daoine neamhreiligiúnda
iad an chuid is mó den fhuílleach.

Tá scríbhneoirí Uraguacha ann a bhfuil meas mór orthu ag na Spáinniseoirí ar
fad, go háirithe Eduardo Galeano agus Mario Benedetti. Áirítear Benedetti ar
duine de na scríbhneoirí próis is fearr dár tháinig as Meiriceá Theas.

Cosúil leis na Spáinniseoirí eile, tá na hUraguaigh thar a bheith doirte don
tsacar, el fútbol. D'éirigh le foireann Uragua an Corn Domhanda a bhaint sa
bhliain 1950, ach ar na saolta seo, tá sacar Uragua thíos leis an ngéarchéim
eacnamaíochta chomh maith leis an lobhadh i saol an tsacair a tháinig chun
solais le déanaí le scannail mhóra faoi chluichí réamhshocraithe. Mar sin féin,
bíonn imreoirí sciliúla sacair ag teacht as Uragua i gcónaí, cosúil le hAlvaro
Recoba ("El Chino") agus Diego Forlan.

Thairis sin, is maith le muintir Uragua an rugbaí, an chispheil agus an
tumadóireacht.



https://ga.wikipedia.org/wiki/TG4

Is stáisiún teilifíse Éireannach é TG4 atá dírithe ar chainteoirí Gaeilge in
Éirinn agus ar fud an domhain ar an Idirlíon. Thosaigh an stáisiún ag craoladh
ar Oíche Shamhna 1996 mar Teilifís na Gaeilge, nó "TnaG", ach athraíodh an
t-ainm go TG4 sa bhliain 1999. Bhí TG4 faoi stiúir RTÉ go dtí gur athraíodh é go
corparáid neamhspleách phoiblí ar an gcéad lá d'Aibreán 2007, tar éis don
reachtaíocht chaoi chun go dtarlódh sé seo dul tríd sa bhliain 2001.

Tiúnann thart ar 730,000 duine isteach gach lá, ag tabhairt croí-lár de lucht
féachana 100,000 duine dó, nó 2-3% den lucht féachana iomláin a bhreathnaíonn ar
an teilifís in Éirinn. Mar shampla, bíonn an lucht féachana ardaithe go dtí
180,000 nuair a chraoltar Peil Ghaelach na mBan. I mí Iúil 2007, glacadh TG4
isteach mar bhall nua d'Aontas Craolacháin na hEorpa.

Is iad na cláir Gaeilge atá ag croí TG4, agus craoltar sé uair den ábhar seo
gach lá - mar shampla nuacht, spórt, ceol, cláir faisnéise agus rudaí eile.
Chomh maith leis sin, taispeántar athchraoltaí de chláir éagsúla agus ansin
cláir cháiliúla eile i mBéarla, cosúil le The O.C., Nip/Tuck agus cláir
Mheiriceánacha eile.

Ag feidhmiú mar fhoilsitheoir agus mar chraoltóir, caitheann TG4 €20 milliún
gach bliain i gcomhair cláir Gaeilge nua ó chomhlachtaí Éireannacha. Tá an sobal
dráma Ros na Rún ar cheann de na cláir is rathúla, agus déanann siad cláir
faisnéise chomh maith.

Ar an 1 Aibreán 2007, rinneadh corparáid neamhspleách de Teilifís na Gaeilge,
agus bhí Peter Quinn, iar-Uachtarán an CLG, ar an gcéad Cathaoirleach air. I
measc na daoine eile a ceapadh ar an údarás ná Joe Connolly, Padraig
MacDonnacha, Eilís Ní Chonghaile, Méabh Mhic Ghairbheith, Méadhbh Nic an
Airchinnigh, Bríd Ní Neachtáin, Feargal Ó Sé agus Regina Culliton.

Nuair a bunaíodh TG4 i dtús báire, ní bhíodh a lán cláir ar siúl, tháinig
deireadh luath leis an gcraoladh gach aon lá agus bhíodh a lán cláracha Béarla
ann freisin. Ó shin, tá sé tar éis dul ó neart go neart, ag mealladh lucht
féachana mar thoradh ar a chláir ghairmeacha. Ar dtús ní raibh a lán airgid faoi
réir acu agus bhí sé faoi smacht ag RTÉ.

Bhuaigh an sraithdhráma grinn C.U. Burn “Spiorad na Féile”, An Fhéile
Idirnáisiúnta Cheilteach Scannán & Teilfíse I 1997. D'údaraigh Teilifís na
Gaeilge do Lios na Sí Teo . Sraithchlár sé mhír a sholáthar i dtosach báire, Ach
bhí glactha chomh maith sin leis an tsraith go raibh beartaithe ag Lios na Sí
sraith eile a dhéanamh. Mar sin, bhí 16 cláir craolta i 1996 agus i 1997.

Sa bhliain 1999, athsheoladh an stáisiún faoin teideal TG4 (Telefís Gaeilge 4)
faoi údarás TeleGael, cumann eile faoi stiúir ag RTÉ. Ó shin i leith, tugann RTÉ
buiséad do TG4 chun caitheadh mar a thagair siad. Thosaigh siad ag craoladh níos
mó cláracha dírithe ar daoine fásta, ag seoladh Séideán Staire agus Ardán.

Chomh maith le sin, tá TG4 i ndiaidh cur lena chuid craoltóireachta agus raon dá
chláracha a leathnú. Mar shampla, cuireadh an tsraith taisteal Amú, le Hector Ó
hEochagáin i láthair. Rinne an clár seo réalta mór de Ó hEochagáin agus d'éirigh
le TG4 a lucht féachana a leathnú maille leis sin. Anois, is cosúil go bhfuil
TG4 ina lánrith, le príomhchláir den chéad scoth agus ainmneacha iomráiteacha ag
baint leis an staisiún.

Tá an teist tuilte ag TG4 gur stáisiún é a chruthaíonn cláir nuálacha,
scannánaíocht, ealaín, dráma, cláir faisnéise agus spóirt. Mar shampla, chraol
TG4 na cláir choitianta Mheiriceánacha Nip/Tuck, Carnivàle, Gossip Girl, The
Wire, America's Next Top Model, The O.C., One Tree Hill, Lipstick Jungle,
Everwood, Survivor, Invasion agus Curb Your Enthusiasm sula raibh siad le
feiceáil sa Ríocht Aontaithe agus tíortha eile. Chomh maith le sin, thaispeáin
TG4 an comórtas leadóige Wimbledon agus an rás Tour de France beo ar an aer.
Tugann TG4 aird do cluichí Éireannacha chomh maith, ar nós na cluichí peil
Ghaelach agus iománaíocht, mar shampla na sraitheanna náisiúnta agus comórtas na
gclubanna. Níl na héachtaí seo in ann lucht féachana ábhalmhór a bhaint amach,
ach ní fhéadfaí a rá gur mó atá TG4 is lucht na Gaeilge siar ná aniar leis na
hiarrachaí seo, toisc go bhfuil léantóirí rialta díbhirceach fós i ndíograis
leis an tseirbhís in alt na huaire seo. Craoltar scannáin mhóra-le-rá freisin,
mar shampla scannáin buachaillí bó, i dteangacha eile, go háirithe as Fraincis,
Gearmáinis agus Spáinnis.

Ó thaobh cláir shiamsaíochta de, tá an seó cainte Ardán agus an clár faiseain
Paisean Faisean ar an bhfód. Ar an 31 Deireadh Fómhair 2006, craoladh an chéad
eipeasóid den chlár Aifric, clár grinn/dráma atá dírithe ar dhéagóirí. Ag
freastal ar daoine níos sine agus na gnothaí céanna sa treis aige, tá an clár
nua Seacht a leanann na saolta seachtar mac léinn i mBéal Feirste. Ar an 24 Meán
Fómhair 2007, thosaigh TG4 ag taispeáint an chláir bheochana South Park as
Gaeilge. Ní taise do Sesame Street é, a chraoltar faoin ainm Tar ag Spraoi
Sesame.

Chuaigh leis an stáisiún méid réimí go leor réaltaí a sheoladh in Éirinn, cuir i
gcás, na deirfiúracha Seoige, Gráinne agus Síle, agus Hector Ó hEochagháin.

Cuireann TG4 sruth beo ó Dháil Éireann dhá lá sa tseachtain. Tá clár nuachta
laethúil den chéad scoth go deo chomh maith, Nuacht TG4 agus an clár Timpeall na
Tíre (bailiúchán de na scéalta móra ar bhonn seachtanúil) agus 7 Lá
(díospóireacht ar cúrsaí reatha). Is iad na cláracha fáisnéise seo i dtaca le
cúrsaí reatha a bhfuil ard-chaighdeán labhartha na Gaeilge acu, agus go deimhin
tá dul faoi leith acu maise a chur ar do chuid Gaeilge go gasta, má chuireann tú
cos as breathnú orthu go rialta.

Tá seirbhís theilithéacs ag TG4, ar a tugtar Téacs TG4. I mí an Mheithimh na
bliana 2006, thosaigh siad ag craoladh cláir go beo ar an suíomh idirlín tg4.tv.

Mar pháirt de Chomhaontú Aoine an Chéasta sa bhliain 1998, cuireadh TG4 (nó TnG
mar a bhí sé) ar fáil i dTuaisceart Éireann. Sa bhliain 2005, thosaigh sé ag
craoladh go hoifigiúil ón tarchuradóir úd Divis gar do Bhéal Feirste.

Thuill dhá shaothar an-éagsúil mórdhuais agus aitheantas speisialta do TG4 ag
comórtas tábhachtach Eorpach, Circom 2011, a tionóladh i Frederikstad san Iorua.
Thug an scannán An Píopa an phríomhdhuais Faisnéise leis agus tugadh aitheantas
agus moladh speisialta don tsraith Gualainn le Gualainn, stair an rugbaí in
Éirinn, sa duaisaicme do chláracha spóirt. Is í seo an ceathrú uair le deich
mbliana a bhfuair cláracha TG4 duaiseanna agus aitheantas ó Circom.

Bronnadh Buaic-Ghradam Chumarsáide an Oireachtais ar TG4 don bhliain 2016. An
tUachtarán Mícheál D. Ó hUiginn a bhronn an duais.



https://ga.wikipedia.org/wiki/T%C3%ADr

Is ceantar geografach nó polaitiúil í an tír go príomha, ach focal atá ann ag a
bhfuil bríonna éagsúla. Tá gaol aige le 'terra' na Laidine a chiallaíonn talamh
nó aonad polaitiúil nó fisiceach talún. Is aonad polaitiúil é 'tír' sa
ghnáthchaint. Mar shampla, is tír Eorpach í Éire, is tír Mheiriceá Thuaidh í
Stáit Aontaithe Mheiriceá, agus is tír Áiseach í an Vítneam.

Mar gheall ar chúinsí éagsúla na staire tá an-éagsúlacht tíortha ar domhan. Tá
cuid acu bunaithe ar náisiún nó treabh amháin, dream daoine a bhfuil teanga,
creideamh nó cultúr ar leith acu. Samplaí díobh sin is ea an Íoslainn, an
tSeapáin, Vítneam, Leosóta. Ach bíonn meascán go minic i dtíortha eile, an
Eilbhéis mar shampla mar a labhraítear ceithre theanga oifigiúla, nó an Bheilg
mar a bhfuil trí theanga agus tháinig ann do na tíortha sin de bharr na
hiomaíochta idir impireachtaí nó tíortha níos mó ná iad ina labhraítear
teangacha náisiúnta na tíre. Cruthaíodh teorannacha idir tíortha de bharr na
gcoimhlintí idir náisiúin éagsúla, agus mar sin is minic a bhíonn mionlach i
dtír nach bhfuil an teanga, creideamh nó cultúr céanna acu is atá an mhóraimh
acu - lucht labhartha na Sualainnise sa bhFionlainn mar shampla, a thugann a
ndílseacht don tír ina bhfuil siad in ainneoin na ndifríochtaí sin.

Is minic a labhraítear an teanga chéanna i dtíortha difriúla, Ceanada agus na
Stáit Aontaithe mar shampla, nó an Phortaingéil agus an Bhrasaíl, ach cuirtear
an-bhéim ar neamhspleáchas na dtíortha sin óna chéile. In 2004, tá tuairim is
180 tíortha ann de réir na Náisiún Aontaithe.



https://ga.wikipedia.org/wiki/Polait%C3%ADocht

Próiseas agus modh na cinnteoireachta i measc daoine is ea an pholaitíocht.
Baineann sé le gach gné don idirghníomhaíocht i ngrúpaí, i gcúrsaí gnó, acadúla,
creidimh agus rialtóireachta. Ó cuireadh eagar ar dhaoine an chéad lá ba ghá
dóibh dualgaisí agus pribhléidí a roinnt eatarthu agus ba chuid nádúrtha den
éabhlóid é go mbeadh iomaíocht agus comhoibriú ann. De réir mar a d'éirigh na
grúpaí daoine níos sofaisticiúla cuireadh tús le ceirdeanna speisialta ar nós
sagairt, dlíodóirí, bailitheoirí cánach, riarthóirí agus mar sin de agus
d'fhorbairt córais éagsúla chun an comhoibriú agus an iomaíocht eatarthu a
choinneáil faoi smacht. Is ón bhfocal Gréigise polis a thagann 'polaitíocht',
rud a léiríonn cé chomh lárnach is atá an chathair mar ionad polaitiúil. De
ghnáth is i gcomhthéacs riarachán rialtais a phléitear an pholaitíocht inniu.

Sa pholaitíocht nua-aimseartha roinntear an idé-eolaíocht ina dhá leath - an
Eite Chlé is an Eite Dheis. É sin ráite tá sé fíor dheacair idirdhealú a
dhéanamh idir an dá fhealsúnacht i dtíortha daonlathacha na hEorpa. In Éirinn
bheadh sé deacair an t-idirdhealú sin a dhéanamh go mór mhór leis na príomh
pháirtí. Bheadh sé deacair ag aon saineolaí é sin a dhéanamh.



https://ga.wikipedia.org/wiki/Ottawa

Is é Ottawa príomhchathair Cheanada, suite ar taobh theas na hAbhann Ottawa (i
mBéarla, Ottawa River; Fraincis, rivière des Outaouais). Tá an chathair Gatineau
ar bhruach thuaidh na habhann. Tá Ottawa agus an bhruach theas i gcúige Ontario;
tá Gatineau agus an bhruach thuaidh i gcúige Québec. Aon mhórcheantar uirbeach
dátheangach amháin atá ann agus an Béarla in uachtar in Ottawa agus an Fhraincis
i nGatineau. 648,480 daonra Ottawa féin agus tá 860,928 i gceantar cathrach
Ottawa-Gatineau ar fad.

Bunaíodh baile san áit sa bhliain 1826; Bytown a tugadh air. Rinneadh cathair de
sa bhliain 1855 leis an ainm "Ottawa". Éireannaigh agus Francaigh ba iad
tromlach na gcéad áitritheoirí. Inniu is é Ottawa an ceathrú cathair is mó sa
tír, agus an dara cathair is mó i gcúige Ontario, tar éis Torontó.

Go oifigiúl is cathair dátheangach í Ottawa. I 2006 bhí 37.2% don daonra
dátheangach i Béarla agus i Fraincís. Bhí Béarla an máthairtheanga do 62.4% agus
bhí Fraincís an máthairtheanga do 14.2%.



https://ga.wikipedia.org/wiki/Leathanach_gr%C3%A9as%C3%A1in

Is éard is leathanach gréasáin ann ná leathanach eolais gur féidir a léiriú ar
an nGréasán Domhanda trí bhrabhsálaí gréasáin. Bíonn an t-eolas seo stóráilte i
bhfoirm cód téacs atá marcáilte (ar nós HTML nó XHTML) agus go hiondúil nascann
sé le leathanaigh gréasáin eile trí hipirnaisc.

Is féidir leathanaigh gréasáin a stóráil ar ríomhaire logánta nó go cianda ar
fhreastalaí gréasáin. D'fhéadfadh an freastalaí gréasáin na leathanaigh a
shrianadh taobh istigh de líonra príobháideach (m.sh., inlíon corporáideach) nó
d'fhéadfadh sé iad a chur ar fáil ar an nGréasán Domhanda.

Bíonn láithreán gréasáin comhdhéanta de méid áirithe leathanaigh gréasáin. Is
féidir le leathanach gréasáin a bheith dinimiciúil – athraíonn sé de réir mar a
bhíonn úsáideoirí éagsúla ag plé leis – cuardach ar Google, mar shampla. Bíonn
leathanaigh eile statach – ní athraíonn siad ó chuairt go cuairt – mura
n-athraíonn úinéir an leathanaigh an t-ábhar atá ann. Is minic go mbíonn
láithreáin ghréasáin comhdhéanta de leathanaigh dinimiciúla agus leathanaigh
statacha.



https://ga.wikipedia.org/wiki/Hidrigin

Dúil cheimiceach neamh-mhiotalach is ea í an hidrigin (Laidin: hydrogenium, ó
Ghréigis: hydro: uisce, genes: ag cumadh, ag gineadh, ag cruthú). Is í an
hidrigin an dúil is éadroime amuigh, is é "H" an tsiombail atá aici, agus is é a
haon (1) an uimhir adamhach atá aici. Tá sí ina gás leis an ngnáth-theocht. Ó tá
sí chomh héadrom, bhítí á húsáid sna héadromáin, ach ós rud é go bhfuil sí
iontach so-adhainte, is iomaí timpiste a tharraing sí.

Níl ach aon phrótón amháin sa núicléas ag an ngnáth-hidrigin, nó an próitiam.
Ach, tá dhá iseatóp eile ag an hidrigin, mar atá, an deoitéiriam agus an
tritiam. Tá prótón amháin agus neodrón amháin ag an deoitéiriam, agus tá prótón
amháin agus dhá neodrón ag an tritiam. Comhdhéanann deoitéiriam 0.015% den
hidrigin nádúrtha. Iseatóp radaighníomhach is ea é an tritiam, agus é an-annamh
le fáil sa dúlra. Nuair a thagann meath radaighníomhach air, astaíonn sé
béite-cháithnín (leictreon) agus é ag déanamh héiliam (³He, an t-iseatóp is
éadroime den héiliam atá ar fáil sa dúlra). Tá an tritiam dhá bhliain déag agus
thart ar cheithre mí ar leathré.

An chéad duine a d'aonraigh gás hidrigine agus a thug cur síos foirmeálta ar a
shaintréithe, b'é Theophrastus Bombastus von Hohenheim nó Paracelsus é, agus é
ar duine de cheannródaithe na ceimice. Mheasc sé miotail trí aigéid láidire,
ionas gur saoradh gás so-adhainte, ach níor thuig sé go fóill gur dúil
cheimiceach a bhí i gceist leis an ngás. Sa bhliain 1671, d'athfhionn Roibeard Ó
Baoighill an dóigh seo le hidrigin a tháirgiú, nuair a chuir sé bruscar iarainn
trí aigéad báite. Sa bhliain 1766, arís, fuair Henry Cavendish tuiscint nua ar
nádúr an gháis mar shubstaint ar leith, go háirithe nuair a thug sé faoi ndeara
go ndéanann an gás uisce nuair a dhóitear é. Tháinig sé trasna ar an ngás nuair
a bhí sé ag baint trialacha as aigéid agus as airgead beo (mearcair). Shíl sé
gur comhchuid shaortha de chuid an airgid bheo a bhí ann, ach cé go raibh an
méid seo mícheart ar fad aige, bhí sé in ann cur síos cruinn a thabhairt ar
phríomh-shaintréithe na hidrigine, go háirithe go n-iompaíonn sí ina huisce
nuair a chuirtear trí thine í. Sa bhliain 1783, bhaist Antoine Laurent Lavoisier
a hainm ar an dúil seo, agus dhearbhaigh seisean agus Laplace gur dual don
hidrigin uisce glan a dhéanamh agus é ag imoibriú leis an ocsaigin.

Thairis sin, ós rud é go bhfuil móilín na hidrigine agus an caitian a
fhreagraíonn dó, mar atá, H2+, iontach simplí freisin, chuidigh sé leis na
saineolaithe tuiscint ní ba doimhne a fháil ar nádúr an naisc cheimicigh, go
gairid i ndiaidh na tuisceana candam-mheicniúla ar adamh na hidrigine a
forbraíodh faoi lár na bhfichidí.

Ceann de na chéad iarmhairtí candam-bhunaithe ar chuir na saineolaithe sonrú
iontu, b'é an breathnú a rinne Maxwell leathchéad bliain roimh lá na teoirice
iomláine candam-mheicniúla, ná go gcuireann saintoilleadh teasa na hidrigine i
gcuimhne iompraíocht na ngás aonadamhach faoi theocht an tseomra, cé go bhfuil
an gás hidrigine comhdhéanta as móilíní dé-adamhacha. De réir theoiric an
chandaim, is é is cúis leis an iompraíocht seo ná go bhfuil leibhéil
chandamaithe an fhuinnimh rothlaigh spréite go fairsing, toisc go bhfuil an
móilín féin chomh héadrom.

Is í an hidrigin an dúil is coitianta san ollchruinne, nó is adaimh hidrigine
iad naoi gcinn as gach deich n-adamh dá bhfuil ann. Tá flúirse hidrigine le fáil
sna réaltaí agus sna gásfhathaigh - is é sin, i bpláinéid atá cosúil le hIúpatar
agus Satarn. Fáisctear na réaltaí féin as néalta móilíneacha, is é sin, néalta
hidrigine atá chomh tiubh is gur féidir do na hadaimh hidrigine iontu teacht le
chéile ina móilíní dé-adamhacha (H2). Is í an hidrigin breosla na réaltaí
freisin, agus í ag fuinnmhiú an imoibriúcháin chomhleá istigh sa réalta.

An chuid is mó den hidrigin san ollchruinne, is hidrigin aonadamhach í i staid
an phlasma. Mar sin, tá sí thar a bheith difriúil leis an hidrigin dhé-adamhach
ghásaithe arbh í gnáthstaid na hidrigine aonraithe í ar an Domhan. Nuair atá an
hidrigin ina plasma, níl an leictreon agus an prótón ceangailte dá chéile, rud a
fhágann go bhfuil an hidrigin in ann leictreachas a sheoladh go réidh agus
speictream leanúnach solais a astú - is é sin, tá an cineál seo hidrigine ag
luisniú ag gach tonnfhad solais nó ag gach minicíocht solais. Sin é an dóigh a
gcruthaítear solas na Gréine féin. Na leictreoin agus na prótóin, is cáithníní
iad a bhfuil lucht leictreach acu, agus iad ag idirghníomhú leis na réimsí
leictreacha agus maighnéadacha. Is sruth plasma í an ghrianghaoth, go bunúsach,
agus nuair a bhuaileann sí réimse maighnéadach an Domhain, feictear na
saighneáin (aurora borealis, an chaor aduaidh) ag lasadh suas sa spéir.

Faoi ghnáthbhrú an atmaisféir agus leis an ngnáth-theocht, is í an staid is dual
don hidrigin ar an Domhan ná an staid ghásaithe, dhé-adamhach - H2(g). Níl mórán
den ghás seo in atmaisféar an Domhain, ós rud é go bhfuil sé chomh héadrom agus
nach féidir le himtharraingt ár bpláinéid é a choinneáil ó éalú. Thairis sin, tá
an-chlaonadh inti imoibriú leis an ocsaigin, ionas go gcruthaítear uisce. An
chuid is mó den hidrigin atá ann ar dhroim an domhain, tá sí ceangailte i
gcomhdhúile ceimiceacha, ar nós an uisce féin. Tógann sé cuid mhór fuinnimh na
comhdhúile seo a leictrealú agus an hidrigin a aonrú.

Is féidir leibhéil fhuinnimh an adaimh hidrigine a oibriú amach sách cruinn de
réir shamhail Bohr den adamh, is é sin, an tsamhail ina nglactar leis go bhfuil
an leictreon ag timpeallú an núicléis ar an dóigh chéanna a bhfuil na pláinéid
ag timpeallú na Gréine. Ní hionann an dá chás go hiomlán, áfach. Is í an
imtharraingt an cineál fórsa a choinníonn na pláinéid ó éalú, ach is é an
t-aomadh leictreamaighnéadach atá ag gníomhú idir an núicléas agus an leictreon.
Deir meicníocht an chandaim go bhfuil an fuinneamh dealaithe ina phaicéid bheaga
- ina chandaim - rud a chiallaíonn, sa tsamhail seo den adamh, nach féidir leis
an leictreon an núicléas a thimpeallú ach ag fithisí áirithe, agus fad áirithe
idir an leictreon agus an núicléas. Má théimid i dtuilleamaí na samhlach
candam-mheicniúla den adamh, beidh muid ag baint úsáid as tonnchothromóid
Schrödinger. Is é an rud atá ann ná cothromóid dhifreálach(cothromóid nach
féidir a fhuascailt gan dul i muinín an chalcalais) a thugann dlús dóchúlachta
an leictreoin timpeall an núicléis. Cáilíocht is ea é an dlús dóchúlachta a
thaispeánann cé chomh dóchúil atá sé an leictreon a fháil i bpointe áirithe i
dtimpeallacht a núicléis. Má chaitear leis an leictreon mar seo, - is é sin, mar
a bheadh tonn dhamhnach ann -, gheofar torthaí matamaiticiúla atá ag teacht leis
na luachanna tomhaiste, níos cruinne ná na luachanna a thugann samhail Bohr den
adamh.

Níl ach dhá uimhir ocsaídiúcháin ag an hidrigin: +I agus -I. Tá an gás hidrigine
iontach so-adhainte, agus é measctha tríd an aer. Nuair a chuirtear hidrigin trí
thine, faightear uisce, is é sin, ocsaíd na hidrigine (H₂O). Tá bladhairí na
hidrigine beagnach dofheicthe, rud a chiallaíonn nach bhfuil sé éasca dóiteán
hidrigine a aithint.

Is féidir leis an hidrigin dul i gcomhdhúile leis na miotail alcaileacha, ionas
go ndí-ocsaídeofar go hian hidríde í, H-. Tugtar hidrídí ar na comhdhúile seo.
Tá an t-ian hidríde an-éagobhsaí, áfach, agus mar sin, ní féidir na hidrídí seo
a thuaslagan san uisce, ó imoibreoidh an t-ian leis an uisce, agus é níos bunata
ná na móilíní uisce. Mar shampla, má fhéachtar le hidríd an photaisiam, KH, a
mheascadh trí uisce, rachaidh sí ag imoibriú leis an uisce, ionas go n-aonrófar
an hidrigin i bhfoirm dúile:



https://ga.wikipedia.org/wiki/Cogadh_V%C3%ADtneam

Cogadh a mhair ó 1957 go dtí 1975 ab ea Cogadh Vítneam (nó An Dara Cogadh
Ind-Síneach) ina raibh fórsaí Vítneamacha cumannacha éagsúla ag dul in éadan
fórsaí a bhí in ainm is a bheith ag déanamh ionadaíocht do thíortha an Domhain
Thiar. Ar thaobh an Vítneam, do bhí fórsaí rialtas na Poblachta Daonlathaigh
Viêt Nam, chomh maith leis an bhFronta Náisiúnta ar son Saoirse Vítneam Theas
(an FNL, nó an Viêt-cong, mar a chuirtear air go minic) ag troid le cuidiú ó
Aontas na Sóivéide agus ón tSín. Ar an taobh eile, do bhí Stáit Aontaithe
Mheiriceá ag stiúir na bhfórsaí in éadan Vítneam Thuaidh. Bhí cuidiú ag Vítneam
Theas freisin ón Astráil agus ón Chóiré Theas.

Síneann fréamhacha an chogaidh seo fada siar sa stair. Deirtear go minic gur tír
í an Vítneam a bhí ag síortroid ar son a saoirse in aghaidh fórsaí
stróinsearacha: an tSín, an Fhrainc, an tSeapáin srl. Is fíor é sin gan dabht,
ach sa 20ú haois 'sé an Fhrainc a d'imir an rolla is mó i stair an Vítneam go
dtí go gairid héis deireadh an Dara Chogadh Domhanda. B'é thart fán am sin gur
éirigh leis na fórsaí réabhlóideacha Vítneamacha a saoirse a bhaint amach -
(féach ar Chéad Chogadh na hInde-Síne). Coiscéim an-mhór é sin don phobal bheag
choilíneach sin. Ach bhuaigh siad a saoirse in aghaidh praghas daor go leor, óir
mar is minice i gcásanna mar sin, bhí coinníoll leis an mbua: deighilt na tíre i
dhá chuid. Nuair a síníodh an chonradh Ghinéivach, conradh a chuir deireadh leis
an réabhlóid, sa bhliain 1954, chuir sé sin dhá stát ar bun: ceann amháin
cumannach, Maoistach - an Vítneam Thuaidh; agus an ceann eile daonlathach,
múnlaithe ar eiseamláir an Domhain Thiar (i bprionsabal, ar aon nós) - an
Vítneam Theas. Ach nuair a dhiúltaigh uachtarán Vítneam Theas, Ngô Đình Diệm, a
bheith ag plé leis an rialtas tuaisceartach, chun oibriú i dtreo athaontais an
dá stáit, rud a raibh an rialtas tuaisceartach ag díriú ar óna shínigh sé an
conradh, d'éirigh sé soiléir go mbeadh an bealach crua go leor don dá stát.

Rud a chuir leis an staid sin nó go raibh na Stáit Aontaithe ag cuir an-shuim sa
mhéid a bhí ag tarlú sna cheantracha sin, mar bhí an Cogadh Fuar faoi lán siúl
faoin tréimhse sin. Bhí na SA ag coinneáil súil gearr ar ar tharla sa Vítneam ar
go leor ábhair. Uimhir a haon acu, ná go raibh siad in aghaidh scaipeadh an
chummanachais-domhanda. Tá Vítneam suite in áit eicínte criticeach san Ais agus
le titim an réisím Francach do bhí an tír sin ar tí a titim i láimhe na
gCummanach.

Is ag an am sin a tharla dhá rud a raibh éifeacht iontach mhór acu ar chúrsaí
chogaidh: feallmharú Ngô Đình Diệm, uachtarán an Vítneam Theas agus feallmharú
John F. Kennedy, uachtarán SAM. Tharla an dá rud sa bhliain 1963 agus cá bhfios
nach raibh baint ar a laghad ag an aon rud leis an rud eile. Bhí páirt Mheiriceá
sa Vítneam rud éicinte a bhí ann mar gheall ar an gCinnéadach. B'é páirt dá
pholaitíocht ná an cumannachas a choinneáil amach ón doras agus go háirithe
amach ó thíortha an domhain thiar. Ní nach ionadh é sin, mar b'shin rud éicinte
a bhí dlúth do chroíthe go leor rialtas san Iarthar. B'shin an fáth gur thacaigh
na SAM Diem sa chéad dul síos. Ach, ní raibh Diem ábalta an troid sin a chuir i
gcrích. Bhí na SA réidh ullamh chun tacaíocht a thabhairt leis go dtí pointe
airithe, fad's a raibh sé ábalta é sin a dhéanamh ar bhealach éifeachtach. Ach
de réir mar a chuaigh an t-am thart, bhí sé soiléir nach raibh réimeas Diem ag
déanamh a leithéid. Thart fá 1963 tar éis buanna de chuid an tuaiscirt agus
cloíte de chuid an deiscirt, bhí réimeas Diem ar tí a thitim. Bhí Diem ag rith
amach as smacht, ag déanamh ionsaithe ar gach a raibh boladh amhrasach air:
manaigh Buddhisteacha san áireamh. Ní raibh rialtas an Cinnéadaigh sásta tacú le
réim Diem muna raibh seisean ábalta a chion a dhéanamh freisin. Mar thoradh,
thosaigh siad pleananna a chur le chéile le haghaidh Diem a bhaint de smacht
agus duine éicinte nua a chur ina áit. Bhí an focal coup san aer.

Mar a tharla sé, ní raibh sé sin chomh deacair a reáchtáil is a breathnaíodh ar
dtús, mar bhí an plean céanna ag cuid de na Ginearáil ón arm deisceartach.
Deirtear nach raibh sé d'aidhm ag rialtas na SA Diem a mharú. Bhí siad go simplí
ag iarraidh réim nua, réim níos éifeachtaí a chur isteach ina áit. Ach bhí níos
mó ná sin ar intinn na nGinearáil a bhí taobh thiar den phlean i Vítneam.
Thiocfadh sin chun tosaigh nuair a mharaigh fear acu é agus a dheartháir ar an 2
Samhain, 1963.

Tháinig bás an Chinnéadaigh go gairid ina dhiaidh sin. Tá go leor athmhachnamh
déanta ar an eachtra sin, níos mó ná is féidir a chur síos ar an leathanach seo.
Ach, is mar gheall ar sin gur tháinig Lyndon B. Johnson chun smacht. Agus is
seisean a thóg an cinneadh rolla na SAM i Vítneam a leathnú amach agus, ar an
mbealach sin, stair SAM a athrú ar shlí go hiomlán gan choinne.

Ní léir anois arbh ionsaí dáiríre de chuid fórsaí an tuaiscirt a bhí ann mar ní
raibh aon fianaise ann an lá dár gcionn go raibh rud eicínte go fírinneach tar
éis bheith tarlaithe. Agus bhí amhras fiú amháin ar chuid dhé na mairnéalaigh ar
tharla ionsaí ar chor ar bith. Ach, bhí sé sin go leor do na Washington hawks.
Thug an eachtra sin deis do Lyndon Johnson, Uachtarán na SA ag an am tar éis bás
an Chinnedaigh, adhmaid a bhaint as an staid. agus thapaigh sé an deis. Bhain sé
úsáid as chun cead a fháil ón gComhdháil níos mó acmhainní a fháil don
bhfeachtas i Vítneam. Chuaigh na SA ar an ionsaí anois, ag fhreagairt le
aer-ionsaithe ó iompaithe-aerárthacha ar spriocanna i Vítneam Thuaidh. Cuireadh
5,000 míle "comhairleoir míleata" breise chuig an Vítneam go dtí go raibh an
áireamh iomlán de gníomhaithe (operatives) Meiriceánacha i Vítneam thart faoi
21,000.

Giorrúchán don fhrása "Tet Nguyen Dan" nó Féile na Bliaina Uire de réir an
fhéilire ghealaigh é sin. Féile a bhí tábhacht mhór ag baint leis do na daoine
Vítneamacha. Agus b'shin an fhéile a bhí faoi lán siúl ar an 30 Eanáir, 1968. Ar
an lá sin, deirtear gur tháinig an ionsaí is eochrach den chogadh sin de chuid
na bhfórsaí tuaiscearteacha: an Ionsaí Tet. Bhí sé de bheart ag na fórsaí
tuaisceartacha airde na Meiriceánach a tharraingt chuig an teorann idir an
tuaisceart agus an deisceart agus in a dhiaidh ionsaithe eile a iompar amach ar
feadh an deiscirt ar fad. Chun e sin a dhéanamh rinne siad ionsaithe a bhreith
amach in aiteachaí suite ar an taobh theas den teorann idir Vítneam Thuadh agus
Theas. I ndiaidh sin, thug siad ionsaithe ar spriocanna níos uaillmhianaí sa
deisceart, in a measc áiteachaí mar Khe Sanh, ait mar a bhfaigheadh na mílte
saighdiúirí ar chaon taobh an bás. Cé nach ró-rathúil an ionsaí féin do na
fórsaí Vítneamacha, rud atá le feiceáil ón uimhir marbha ar an taobh Vítneamach,
bhí éifeacht iontach mhór i Meiriceá dá thairbhe mar is thart fá am an chath sin
gur thosaigh athrú meoin na meáin cumarsáide in aghaidh an chogaidh. Agus rinne
an athrú sin go leor chun meon an phobail a athrú freisin.

D'athraíodh rialtas na SA i 1968, agus ceapadh Richard M. Nixon ina uachtarán ar
na Stát Aontaithe. I rith a fheachtais, dúirt Nixon go gcríochnódh sé an cogadh
i Vítneam, agus go bheireadh sé síocháin san Aigéan Ciúin. Ach níor tharla gach
rud díreach mar a dúirt sé.

Bhí fhios ag an rialtas go dtógfadh sé tréimhse fada sula bhfaigheadh siad amach
as an Vítneam. Chun an próiseas sin a chur ar aghaidh níos tapúla bhí sé
tábhachtach go mbeadh laghdú ar rolla airm na SA agus rolla níos mó ag na fórsaí
Vítneam Theas. Eilimint cáinteach den bplean sin ná úsáid ionsaithe aeracha in
ionad trúpaí talúna. Mar sin, thosaigh na fórsaí Meiriceánacha ar fheachtas
buamála, sa Vítneam ach chomh maith sa Chambóid, áit ina raibh na fórsaí Vítneam
Thuadh ag fáil cabhrach agus díon.

Bhí Henry Kissinger, Rúnaí Stáit de chuid na SA, ag obair go crua in éindí le
hurlabhraithe de chuid Vítneam Thuaidh i dtreo conradh síochána a bhualadh amach
chun deireadh a chur leis an gcogadh. Theip ar an chead iarracht i 1972 nuair a
dhiúltaigh rialtas an Deiscirt a mbeannacht a thabhairt don chonradh. Bhí
ceannaire an deiscirt faoin taca sin, Thieu, in éadan an chonartha agus ba leisc
leisean agus leis an rialtas aigesean an chonradh a síniú oir ba fo-chlasal den
chonradh go mbeadh trúpaí de chuid Vítneam a Thuaidh lonnaithe i Vítneam Theas.
Ach, n'uair a chuir Nixon faoi bhráid Thieu go mbeadh an chonradh a síniú fiú
múna raibh an Deisceart sásta páirt a ghlacadh ann, d'athraigh sé an port aige
agus chuaigh sé i mbun an díospóireachta. Bhí Nixon faoi bhrú ag an am oir bhí
pobal na SA díreach i ndiaidh fail amach faoin scannal Watergate, scannal a
gcuirfeadh deireadh leis an réim aige. Mar sin, ní raibh sé in ait mar arbh
fhéidir leis polasaithe cogaíochta a bhrú chun tosaigh in éadain tola a phobail
Meiriceánaigh. Ba léir do Thieu nach raibh rogha ar bith aigesean ar chúrsaí.
Ghlac sé leis an gconradh, sa deireadh, conradh a bhfágfadh go mbeadh an
deisceart beagnach gan chosaint.

I 1975 tharraing na SA gach cabhrach militearaigh amach as an tír agus fágadh
rialtas an deiscirt chun a chinnúna i neadan an Airm tuaisceartaigh. Gabhadh
priomh chathair an deiscirt, Saigon, ar 30 Aibreán 1975.

Mar thoradh den chogadh, d'éirigh le Vítneam Thuaidh an tír an athaontú arís mar
thír amháin le foirm rialtais chumannach. Ó thús an chogaidh go dtí a deireadh i
1975, cailleadh thart ar 3,000,000 Vítneamach agus thart ar 50,000 Meiriceánach.



https://ga.wikipedia.org/wiki/Cogadh_Cathartha_na_h%C3%89ireann

B'é síniú an Chonartha Angla-Éireannaigh a chuir tús leis an gcoimhlint ar a
dtugtar Cogadh Cathartha na hÉireann, nó Cogadh na gCarad (is dócha gur tagairt
é don tseanfhocal Gaeilge úd cogadh carad, caoi namhad, is é sin, cabhraíonn
troid idir cairde leis an namhaid). Bhí cuid d'Óglaigh na hÉireann barúlach nach
bhfágfadh an conradh a dóthain neamhspleáchais ag Éirinn. Go háirithe, ní raibh
siad sásta leis an móid dílseachta a chaithfeadh feisirí na parlaiminte
neamhspleáiche - na Teachtaí Dála, mar a thabharfaí orthu feasta - a mhionnú do
rí agus do choróin na Breataine Móire. Thairis sin, ní raibh siad sásta sé
chontae san oir-thuaisceart a chailleadh, siúd is nach raibh an cheist seo leath
chomh tábhachtach ag an am sin ná mar atá sí lenár linn féin. Tháinig scoilt
mhór ar an tír de dheasca na coimhlinte seo, agus i ndiaidh an chogaidh féin
mhair an ghoimh beo ar feadh i bhfad. Is iad dhá thaobh an chogaidh seo is bunús
le dhá phríomhpháirtí polaitíochta na hÉireann, Fianna Fáil agus Fine Gael.
Chomh maith leis sin, rinneadh a lán damáiste do bhonneagar an stáit, rud a
chuir go mór mór isteach ar thógáil agus ar atógáil na tíre nua - Saorstát
Éireann - i ndiaidh an chogaidh.

B'é an Conradh Angla-Éireannach príomhchúis an chogaidh. Conradh ab ea é a bhí
ceaptha le rialtas dúchais a thabhairt do na hÉireannaigh, i gcruth is go mbeadh
siad, nó an chuid ba mhó acu, á bpóilíniú ag daoine as a measc féin, agus arm dá
gcuid féin á gcosaint. San am céanna, dhealaigh an Conradh sé chontae i gCúige
Uladh ón gcuid eile den tír - Fear Manach, Tír Eoghain, Doire, Aontroim, Ard
Mhacha, agus an Dún. Bhí na Sasanaigh le seilbh a choinneáil ar thrí chuan
straitéiseach, mar atá, cuan Bhéarra agus cuan an Chóbha i Chontae Chorcaí, agus
Loch Súilí i dTír Chonaill.

Cé go raibh ceist na Sé gContae tábhachtach, ní raibh sí ag déanamh scime go
príomha ach do mhuintir náisiúnaíoch na gcontaetha sin féin. Thairis sin, bhí
cuid mhaith de na daoine barúlach nach mbeadh mórán teacht aniar i stáitín
saorga an oir-thuaiscirt cibé scéal é, agus iad ag súil leis go dtitfeadh sé
leis an deisceart agus an t-iarthar roimh i bhfad. Shíl siad go socródh
Coimisiún na Teorann an teorainn ar bhealach nach gceadódh do na Sé Chontae fad
saoil a bhaint amach mar shlánaonad geilleagrach iontu féin. Bhí daoine ann,
freisin, nár thuig cé chomh láidir agus a bhí féiniúlacht leithleasach na
bProtastúnach thuaidh. Ós rud é gur Protastúnaigh a bhí i gcuid mhaith de
phríomhsmaointeoirí an náisiúnachais Éireannaigh, chreid a lán Gael nach
mairfeadh scarúnachas an oir-thuaiscirt Phrotastúnaigh ach seal. Ní bheadh ann
ach filleadh ar a seandúchas féin, dá gcinnfeadh a bhformhór leor a ghabháil le
stát neamhspleách na hÉireann agus a gcuid féin a dhéanamh de. Ní bheadh a
leithéid ag teacht salach ar a dtraidisiún, ar a laghad.

Bhí sé i bhfad ní ba tromchúisí, mar ábhar míshástachta, ná nach mbeadh in
Éirinn ach tiarnas, in áit fíor-Phoblachta. Is é sin, bheadh Rí Shasana ina
cheann stáit ar Éirinn, ó thaobh na ndeasghnáth de, agus chaithfeadh feisirí na
parlaiminte nua móid dílseachta a thabhairt dó. Is iomaí duine acu siúd a bhí
tar éis troid a chur ar mhaith le saoirse na tíre a bhí den tuairim nach mbeadh
ann ach an tseandaoirse Ghallda faoi cheilt.

Chomh maith leis sin, ámh, is féidir go raibh ceannairí na nGael ag iompairc le
chéile ar chúiseanna cumhachta. Roimh an sos cogaidh, bhí Eamon de Valera agus
Lloyd George i dteagmháil le chéile ag caibidil ceist na síochána gan stádas na
Poblachta neamhspleáiche a lua le hÉirinn. Ina dhiaidh sin, nuair a bhí sé in am
an Conradh a phlé, ní dheachaigh de Valera go Londain; ina ionad, b'é Mícheál Ó
Coileáin a chuaigh ansin. Ceaptar go raibh de Valera in éad leis an gCoileánach
agus go raibh a fhios aige nach mbeadh aon duine in ann an Phoblacht a bhaint
amach ó Lloyd George. Mar sin, chreid sé go gcaillfeadh an Coileánach a chuid
tacaíochta, nuair a d'fhillfeadh sé abhaile i ndiaidh comhréiteach de chineál
éigin a shocrú nach mbeadh inghlactha ag muintir na hÉireann. Deirtear go raibh
Cathal Brugha ag tacú leis an bplean seo fosta. Is éadócha, áfach, go mbeadh de
Valera agus Brugha d'aon ogham ag iarraidh cogadh cathartha a tharraingt anuas
ar an tír.

Nuair a síníodh an Conradh, bhí daoine sa chaibinéad ar buile faoi. Bhí sé ar
intinn ag de Valera iad a scor ar an toirt ach d'áitigh Liam Mac Cosgair orthu
vóta a chaitheamh. Nuair a vótáil ceathrar duine ar a shon agus triúr ina
aghaidh, socraíodh an Conradh a chur faoi bhráid na Dála. Bhí díospóireacht
shearbh ann ansin, nó bhí na daoine ag caitheamh anuas ar a chéile go láidir. Ní
raibh siad sásta teacht in araicis a chéile ar aon nós, agus níor thángthas ar
aon toradh nó comhréiteach a bheadh sásúil. Ansin, chuaigh na teachtaí ar saoire
Nollag. Bhí deis acu, anois, fáil amach faoin dearcadh a bheadh ag lucht a
dtacaithe ar an gceist seo, agus bhí formhór mór na cosmhuintire tinn tuirseach
den chogadh. Is léir nach bhféadfadh na teachtaí a bheag a dhéanamh de thuairim
an phobail agus í chomh láidir sin. Ba mhór an tionchar a d'imir saoire seo na
Nollag ar thoradh deifnídeach na vótála.

Ar an 16 Nollaig, 1922, vótáil an Dáil ar son an Chonartha, trí vóta is trí scór
in aghaidh sé vóta déag is dhá scór. D'éirigh de Valera as Uachtaránacht na
Poblachta, agus lucht a leanúna ag tréigean na Dála sna sálaí aigesean. Bhí an
dá thaobh ag maslú a chéile go searbh, agus ba léir nach raibh sé indéanta a
thuilleadh na cúrsaí a thabhairt chun aontais. Cosúil leis an Dáil, chuaigh
scoilt ar na hÓglaigh féin. I gcoitinne, chuaigh a lán daoine lena gceannfort
áitiúil, agus sa deireadh, bhí mórchuid na nÓglach (go háirithe i gCúige Mumhan)
ag cur in aghaidh an Chonartha.

Bhunaigh Mícheál Ó Coileáin agus Art Ó Gríofa rialtas sealadach le dul i mbun na
gcumhachtaí a bhí na Sasanaigh le bronnadh ar Shaorstát nua Éireann. Ní raibh na
frith-Chonraitheoirí, áfach, sásta urraim a thabhairt don rialtas seo. I Mí na
Márta, 1922, d'fhógair Ard-Fheis na nÓglach go raibh an Dáil mídhleathach, ó bhí
sí tar éis vóta a chaitheamh i bhfách leis an gConradh, agus nach dtabharfadh na
hÓglaigh urraim feasta ach don choiste nua a cheap siad, mar atá, Feidhmeannas
an Airm. B'é Feidhmeannas an Airm an t-aon rialtas dleathach a bheadh ann
feasta, a mhaígh siad.

Fuair muintir na 26 chontae faill vóta a chaitheamh ar an 18 Meitheamh 1922 chun
a rá an nglacfaidís leis an gConradh nó nach nglacfadh. Mar sin, chuaigh dhá
chineál Sinn Féin chuig na toghcháin : iad siúd a bhí ag cur in aghaidh an
Chonartha agus iad siúd a bhí ag taobhú leis an gConradh agus leis an Saorstát.

B'iad na páirtithe a bhí ag tacú leis an gConradh a bhain an toghchán go
soiléir. Seo a leanas torthaí an toghcháin: Páirtithe ar thaobh an Chonartha –
timpeall 486,000 vóta (239,193 do 'Sinn Féin ar son an Chonartha'); Páirtithe in
éadan an Chonartha -133,864 vóta. Fuair Páirtí an Lucht Oibre 132,570 vóta ach
gan polasaí soiléir ar stádas Thuaisceart Éirean.

Ní raibh na Poblachtánaigh sásta leis an toradh. Ní raibh sé de cheart ag an
tromlach daonlathach féin a gcuid vótaí a chaitheamh ar mhaithe leis an gcúis
chontráilte, a mhaígh de Valera.

Idir an dá linn, bhí an Coileánach agus a Rialtas Sealadach ag cur cuma agus
caoi ar an Saorstát nua, agus iad ag féachaint le constáblacht agus arm ceart
náisiúnta a chur in áit na nÓglach. Ós rud é, áfach, go raibh sé beartaithe ón
tús go mbeadh na hÓglaigh ina ndúshraith d'fhórsaí armtha na hÉireann, b'acusan
a fágadh an chuid ba mhó de bheairicí agus de threalamh cogaidh na Sasanach.
Nuair a tháinig samhradh na bliana 1922, bhí beairicí na tuaithe ag na
frith-Chonraitheoirí, agus an Rialtas Sealadach fágtha i muinín Bhaile Átha
Cliath agus cúpla dúnfort eile, ar nós an Longfoirt, ina raibh mórchuid na
nÓglach áitiúil ag tacú leis an gConradh.

In Aibreán na bliana 1922, ghlac díorma de chuid na bhfrith-Chonraitheoirí
seilbh ar na Ceithre Cúirteanna i mBaile Átha Cliath, agus Ruairí Ó Conchúir ina
cheannfort orthu. Is é an rud a bhí i gceist acu ná na Sasanaigh a mhealladh
chun catha leis an gConradh a chur ar neamhní, ionas go mbeadh na hÓglaigh
aontaithe arís le cath a chur ar a sean-naimhde ar son na Poblachta. Ní mar a
shíltear a bhítear, áfach, nó bhí na Saorstátairí meáite ar a thaispeáint do na
Gaill go mbeidís in ann na reibiliúnaithe a chloí agus síocháin a chur ar bun
ina dtír féin go neamhspleách. Fuair an Coileánach é féin faoi bhrú mór buille a
bhualadh ar son an tSaorstáit in aghaidh a iar-chomrádaithe féin. Bhí Art Ó
Gríofa ag éileamh go n-imreofaí an lámh láidir ar an dream dobhogtha gan mhoill,
ach b'fhearr leis an gCoileánach na Poblachtánaigh a fhágáil ag fanacht istigh
sna Ceithre Chúirteanna, go dtí go dtuirseoidís de.

Íorónta go leor, b'é an Coileánach féin a tharraing na seantithe anuas air féin
sa deireadh. Thug sé ordú Henry Hughes Wilson, iar-Ghinearál Sasanach, a mharú,
ó bhí Wilson ina chrann taca ag na hAontachtóirí i gCúige Uladh, agus é ag
tabhairt comhairle do Sir James Craig i gcúrsaí míleata. Is é an tátal a bhain
Winston Churchill as an scéal, áfach, gurbh iad na frith-Chonraitheoirí a rinne
é, agus bhagair sé go ngabhfadh na saighdiúirí dearga na Ceithre Cúirteanna,
mura mbeadh an Coileánach sásta an áit a shealbhú le lámh láidir. Nuair a
d'fhuadaigh na frith-Chonraitheoirí J.J. Ó Conaill, ginearál de chuid Arm an
tSaorstáit, bhí foighne an Choileánaigh imithe, agus ar an 27ú lá de Mhí an
Mheithimh, thug sé ordú na Cúirteanna a bhombardú leis na gunnaí móra a fuair sé
ó na Sasanaigh.

Ní féidir a rá nach mbeadh trioblóidí agus scirmisí de chineál éigin ar obair
idir na Saorstátairí agus na Neamhrialtaigh le píosa maith ama cheana féin, ach
b'é bombardú na gCúirteanna i mBaile Átha Cliath a chuir an cogadh ar siúl go
deifinideach . Mhair an bombardú go dtí an tríochadú lá de Mhí an Mheithimh, ach
ansin, ghabh na Saorstátairí an foirgneamh, agus ghéill na frith-conraitheoirí
iad féin dóibh. Mhair cathanna Bhaile Átha Cliath roinnt laethanta ina dhiaidh
sin, nó ghlac Óglaigh frith-Chonartha de chuid Bhriogáid Átha Cliath, agus Oscar
Mac Tréinfhir mar cheannfort orthu, Sráid Uí Chonaill i lár na cathrach. Chaith
siad conablach seachtaine ag cur troda ar na Saorstátairí, ach tháinig deireadh
leis an gcogaíocht sráide ar an gcúigiú lá de Mhí Iúil. Fuair cúigear Óglach
déag agus dhá scór bás sna cathanna seo, agus creidtear gur maraíodh dhá chéad
go leith de shibhialtaigh de thaisme. B'é Cathal Brugha an duine ba mhó le rá a
básaíodh sa teagmháil seo. Fágadh goin ar ochtar Óglach is fiche, agus chimigh
na Saorstátairí breis agus leathmhíle de Phoblachtánaigh.

I ndiaidh na gcathanna i mBaile Átha Cliath, bhí an Rialtas Sealadach go hiomlán
i seilbh na príomhchathrach, agus na frith-Chonraitheoirí scaipthe ar fud na
gceantar tuaithe go háirithe i ndeisceart agus in iarthar na tíre. Bhí siad
láidir i gCúige Mumhan ach go háirithe, agus iad ag tabhairt "Poblacht na
Mumhan" ar an gcúige, ó nach raibh cumhacht ar bith ag an Saorstát sa chúige sin
ag an am.

Nuair a phléasc an cogadh cathartha amach, b'éigean do na Saorstátairí agus na
frith-chonraitheoirí ar fud na hÉireann cath a chur ar a chéile. Iad siúd a
thacaigh leis an gConradh, glacadh leosan mar arm oifigiúil, agus b'iad na
fórsaí frith-Chonartha a chloígh leis an ainm "IRA" feasta. Is é an port a bhí á
chanadh ag na frith-chonraitheoirí go raibh siad ag cosaint na Poblachta a
tháinig ar an bhfód nuair a d'eisigh na hÓglaigh Forógra na Poblachta i dtús
Éirí Amach na Cásca, ó bhí an forógra sin dearbhaithe ag an Chéad Dáil. Anois,
agus an Saorstát i ndiaidh an Forógra sin a chaitheamh i dtraipisí go míchuí,
b'iadsan an t-aon dream amháin a bhí fágtha den fhíor-Phoblacht, dar leo féin.

B'iad na ceannfoirt mhíleata, ar nós Liam Ó Loingsigh, a chuaigh i gceannas ar
na frith-chonraitheoirí anois. Dúirt de Valera nach mbeadh sé ag troid ach ina
ghnáth-Óglach. Nuair a thosaigh an cogadh, bhí tacaíocht nár bheag leis na
frith-Chonraitheoirí i measc na nÓglach, go háirithe san iarthar agus sa
deisceart. Déanta na fírinne, ní raibh ach fear amháin ag na Saorstátairí in
aghaidh gach beirt de chuid na bhfrith-Chonraitheoirí. Scéal eile ar fad é,
áfach, nach raibh struchtúr ceart míleata ceannasaíochta ag an IRA, ná a
ndóthain trealaimh , ná straitéis cheart cogaidh. Nuair a thosaigh siad ar an
gcogadh, ní raibh acu ach sé mhíle seacht gcéad is ceithre scór de raidhfilí -
is é sin, raidhfil amháin le haghaidh gach beirt - agus dornán meaisínghunnaí.
D'éirigh leo, freisin, roinnt gluaisteán armúrtha de chuid na Sasanach a
shealbhú, nuair a bhí siad siúd ag glanadh leo as Éirinn. Ní raibh gunnaí móra
airtléire ag na frith-Chonraitheoirí, áfach, agus mar sin, ní raibh ach fód a
gcosanta acu an chuid ba mhó den chogadh. Bhí airtléire ag na Saorstátairí,
áfach, rud a chuir ar a gcumas an-ionsaí a dhéanamh.

Nó is amhlaidh go raibh an Coileánach agus lucht a leanúna ag fáil an-tacaíocht
ó na Sasanaigh, idir airtléire, eitleáin, ghluaisteáin armúrtha,
mheaisínghunnaí, ghunnáin, agus lón cogaidh. Thairis sin, ó b'iadsan a bhí i
mbun an stáit, bhí siad in ann tuilleadh saighdiúirí a shlógadh, a earcú nó a
choinscríobh. I ndeireadh na bliana 1922, bhí tríocha ocht míle saighdiúir in
arm an tSaorstáit, is é sin, fiche míle ní ba mhó ná san IRA, agus i ndeireadh
an chogaidh, bhí corradh is leathchéad míle saighdiúir ag an Saorstát - arm
millteanach a bhí i bhfad ní ba mhó ná a mbeadh de dhíth ar an stát nuair a
bheadh an tsíocháin ann. Le haghaidh a chuid fear, bhí an Coileánach i
dtuilleamaí Aonad an Fhiannais i mBaile Átha Cliath, aonad scothaicme Bhriogáid
Átha Cliath, nó b'eisean a bhí i gceannas ar an aonad seo nuair a bhí Cogadh na
Saoirse ar siúl. Baisteadh Garda Átha Cliath ar an aonad seo nuair a tháinig an
Saorstát ar an bhfód. Bhí cuid mhór de na fir seo ina mbaill de Scuad an
Choileánaigh, is é sin, an t-aonad feallmharfóireachta a bhí eagraithe aige,
agus cuireadh ina leith gur thug siad drochíde as an ngnáth do chuid mhaith
treallchogaithe de chuid an IRA.

An chuid ba mhó de na hoifigigh in arm an tSaorstáit, b'iar-oifigigh de chuid na
nÓglach a thacaigh leis an gConradh i ndiaidh a gcuid féin den chath in aghaidh
na Sasanach a chur. Tháinig an chuid ba mhó de na gnáthshaighdiúirí ó
pháirceanna áir an Chéad Chogadh Domhanda, agus iad i ndiaidh seal a chaitheamh
sna saighdiúirí dearga, mar sin.

Ar an aonú lá déag de Mhí Iúil, thosaigh an chogaíocht i Luimneach. Bhí an
chathair faoi smacht na bhfrith-Chonraitheoirí, agus ceithre bheairice mhíleata
na háite gafa acu. Ar an seachtú lá déag, tháinig an Ginearál Eoin Ó Dufaigh
chun fortachta do na Saorstátairí sa chathair, agus míle go leith de
shaighdiúirí leis, chomh maith le ceithre ghluaisteán armúrtha agus gunna mór
airtléire. Chaith na frith-Chonraitheoirí trí lá ag iarraidh an fód a sheasamh
in aghaidh na muintire isteach seo, ach is follasach nach raibh seans acu
buachan ar dhíormaí an Dufaigh. Mar sin, thréig siad an chathair sa deireadh
agus d'éalaigh siad ó dheas. Níor maraíodh ach ochtar Státairí agus tríocha
frith-Chonraitheoirí sa teagmháil seo. Ní raibh mórán troda ar siúl i bPort
Láirge ach an oiread, nuair a ghabh fórsaí an Ghinearáil Prút é idir an ochtú lá
déag agus an ficheadú lá de Mhí Iúil.

Nuair a d'fhéach na Saorstátairí le ceantair thuaithe Chúige Mumhan a shealbhú,
áfach, chuir na Poblachtánaigh an-troid orthu, go háirithe timpeall ar Chill
Mocheallóg. B'iad Óglaigh sheanchleachta Liam Uí Dhéasaigh a tháinig ina
n-araicis ansin, agus thart ar dhá mhíle acu ann. Mar sin, bhí siad ní ba
líonmhaire ná díormaí an Dufaigh féin, agus gluaisteáin armúrtha acu a d'fhág na
Sasanaigh ina ndiaidh. B'ansin a cuireadh na cathanna ba mhó le linn an chogaidh
ar fad, agus fíorchogaíocht oscailte a bhí i gceist ansin, in áit na
headarnaíochta is na luíochánaíochta a bhí i bhfad ní ba choitianta i
bpáirceanna áir eile an chogaidh seo. Mhair cathanna Chill Mocheallóg ón dóú lá
fichead de Mhí Iúil go dtí an cúigiú lá de Mhí Lúnasa, agus cailleadh lear mór
d'fhir ar an dá thaobh. Sa deireadh thiar, b'éigean do Liam Ó Déasaigh agus a
chuid fear an ceantar a thréigean, nuair a tháinig trúpaí athneartaithe de chuid
an tSaorstáit i dtír ón bhfarraige ag an bPasáiste i gContae Chorcaí agus ag an
bhFianait i gContae Chiarraí, agus iad meáite ar na Poblachtánaigh a sháinniú.

B'iad an Coileánach agus an Dufach a tháinig ar an smaoineamh trúpaí a chur i
dtír ón bhfarraige. Bhí eagla orthu go gcaithfeadh na díormaí cath i ndiaidh a
chéile a chur agus cuid mhór fear a chailleadh, dá ndéanfaidís a mbealach trí
Chúige Mumhan ar thalamh. Mar sin, fuair siad áis chúpla long shibhialta
paisinéireachta le thart ar dhá mhíle saighdiúir a shá i gcroí "Phoblacht na
Mumhan". Cleas an-chlifeartha cogaidh a bhí ann a chuir deireadh sciobtha le
mursantacht na bhfrith-Chonraetheoirí ó dheas. I ndiaidh cathanna troma timpeall
ar Bhaile an Róistigh, tuigeadh d'fhrith-Chonraitheoirí Chorcaí go raibh an
cluiche caillte, agus chuir siad a mbeairicí trí thine sular scaip siad. Ar an
deichiú lá de Mhí Lúnasa, ghabh na Saorstátairí cathair Chorcaigh, agus ar an lá
arna mhárach, thréig Liam Ó Loingsigh agus a chuid Óglach Mainistir Fhear Maí,
an chathair dheireanach i "bPoblacht na Mumhan".

Chuaigh na Saorstátairí ón bhfarraige i dtír in áit eile freisin, mar atá, i
gCuan Modh i gContae Mhaigh Eo. Ceithre chéad fear a bhí ann chomh maith le
gluaisteán armúrtha agus gunna mór. B'é Críostóir Ó Máille a bhí i gceannas ar
na trúpaí seo, agus ghabh siad Cathair na Mart le fáilte a fhearadh roimh cholún
eile de chuid an tSaorstáit, an ceann a bhí ag teacht ó Chaisleán an Bharraigh,
agus Seán Mac Eoin mar cheannfort air. Chuaigh colún eile go Contae Dhún na
nGall le scaipeadh na mionéan a chur sna fórsaí frith-Chonartha i dTír Chonaill.

Bhí na cathracha gafa ag an Saorstát anois, ach ina dhiaidh sin féin, bhí na
frith-Chonraitheoirí ar fud na tuaithe i gcuid nár bheag den tír, agus iad ag
cur treallchogaíochta. Bhí trúpaí frith-Chonartha in ann an-troid a chur in
Iarthar Chontae Chorcaí agus Chontae Chiarraí, chomh maith le Contae Phort
Láirge, Contae Mhaigh Eo agus Contae Shligigh. Cuireadh cathanna timpeall ar
Dhún Dealgan fosta, agus Proinsias Mac Aodhagáin i gceannas ar na Poblachtánaigh
ansin. Ar dtús, b'fhearr leis an Aodhagánach fanacht neodrach i leith an dá
thaobh sa chogadh, ach nuair a chaith na Saorstátairí i dtóin an phríosúin i
nDún Dealgan é, d'éalaigh sé agus a chuid fear as an ngéibheann agus d'imir siad
díoltas ar na Státairí, agus iad ag cur treallchogaíochta orthu in aice leis an
teorainn nua idir an Saorstát agus na Sé Chontae.

Thóg sé ocht mí eile ar na Saorstátairí an cogadh a thabhairt chun críche. Bhí
an cogadh féin ag dul chun cruálachta, agus an fheallmharfóireacht is an
bhrúidiúlacht ag dul i dtreise. Fuair Art Ó Gríofa bás le fuiliú na hinchinne ar
an dóú lá déag de Mhí Lúnasa, agus deich lá ina dhiaidh sin, mharaigh na
frith-Chonraitheoirí an Coileánach i luíochán i mBéal na mBláth, Contae Chorcaí.
B'é Liam Mac Cosgair a tháinig i gceannas ar rialtas an tSaorstáit anois, agus
b'é an Ginearál Risteard Ó Maolchatha a ghlac le dualgaisí an ardcheannasaí
mhíleata.

Agus an cogadh ag druidim chun deiridh, tháinig brúidiúlacht i leaba na
cogaíochta, agus tosaíodh ar chimí cogaidh a chur chun báis. Bhí an Coileánach
ag iarraidh gan dul thar fóir leis an mbrúidiúlacht, agus é ag iarraidh an dá
fhaicsean a thabhairt chun síochána. Ní raibh polasaí seo an athmhuintearais
rathúil ar aon nós, áfach, nó mar is eol dúinn, b'é cabhóg an Choileánaigh féin
é. I ndiaidh a bháis siúd, thug ceannairí nua an tSaorstáit, is é sin, an
Taoiseach Liam Mac Cosgair, an Tánaiste Caoimhín Ó hUiginn agus an Ginearál
Risteard Ó Maolchatha, thug siad droim láimhe leis an athmhuintearas agus chinn
siad ar reibiliún na bhfrith-Chonraitheoirí a chloí le feachtas míthrócaireach
sceimhle. Tar éis an tsaoil, bhí na Poblachtánaigh ag cur cogaidh ar rialtas
dlíthiúil na tíre a raibh tacaíocht fhormhór mór na vótóirí leis.

Ar an gcúigiú lá déag de Mhí Dheireadh Fómhair sa bhliain 1922, rith Rialtas
Sealadach an tSaorstáit Bille um Chumhachtaí Éigeandála sa Dáil, reacht a chuir
ar chumas an Rialtais aon duine a chur chun báis ar thángthas air ag cur in
aghaidh an Stáit agus arm tine leis. Mar sin, mharaigh an scuad lámhaigh
ceathrar Óglach Poblachtánach a cimíodh ar an seachtú lá déag de Mhí na Samhna.
Seachtain ina dhiaidh sin, básaíodh Robert Erskine Childers, ó fuarthas piostal
aige. Íorónta go leor, b'é an Coileánach a thug an piostal sin dó an chéad uair.
Is léir go ndeachaigh na Poblachtánaigh ar mire nuair a chuala siad iomrá air
seo, agus d'fhógair Liam Ó Loingsigh nár cheart aon duine de na Teachtaí Dála a
fhágáil beo, ó bhí siad i ndiaidh "bille an mhíle murdar" a shíniú is a
fhormhuiniú. Mar sin, mharaigh na frith-Chonraitheoirí roinnt Teachtaí Dála.
Thairis sin, lámhach siad athair an Uiginnigh, rud a threisigh ar an bhfuath a
bhí aige siúd ar na Poblachtánaigh, ní nárbh ionadh.

Mar sin, ar an seachtú lá de Mhí na Nollag, 1922, cuireadh ceathrar
Poblachtánach ceannasach, duine ó gach cúige, chun báis in éiric an chéad
Teachta Dála a bhí maraithe ag na frith-Chonraitheoirí. B'iad an ceathrar fear
sin ná Liam Ó Maoilíosa, Risteard Bairéad, Ruairí Ó Conchúir agus Seosamh Mac
Giolla Bhuí. Ós rud é nach raibh an bille ar leabhar na reacht go fóill nuair a
cimíodh an ceathrar seo, bású mídhlíthiúil a bhí ann.

Sa deireadh thiar, cuireadh seachtar Poblachtánach déag is trí scór chun báis ar
an dóigh seo. De ghnáth, b'iad na cúirteanna airm a ghearr na pionóis bháis seo,
agus ba leor duit a bheith i seilbh arm tine le tú a chur chun báis. An chuid ba
mhó de na daoine a básaíodh, bhí siad á gcoinneáil i mbraighdeanas i gCill
Mhaighneáin nó i Muinseó i mBaile Átha Cliath, ach cuireadh an chorrdhuine chun
báis in áiteanna eile sa tír, i dTrá Lí mar shampla. Sheachain Earnán Ó Máille
scuad an lámhaigh, ó bhí sé gonta go dona nuair a cimíodh é, agus shíl na
Státairí nach raibh cuid a dhaortha ná cuid a lámhaigh fágtha san fhear bocht.
Níor básaíodh Liam Ó Déasaigh, ach an oiread, nó bhí sé sásta forógra a shíniú
ina raibh sé ag éileamh ar na frith-Chonraitheoirí na hairm a dhumpáil agus iad
féin a ghéilleadh d'fhórsaí an tSaorstáit.

Amach ó na básuithe oifigiúla, dúnmharaíodh cuid mhaith daoine go mídhlíthiúil,
go háirithe i gCiarraí. Shiúil an bás ar na frith-Chonraitheoirí go háirithe i
Mí na Márta sa bhliain 1923. B'é an t-eachtra ba bhrúidiúla a tharla ansin ná an
dóigh ar cuireadh ceangal na gcúig gcaol ar naonúr Poblachtánach timpeall ar
mhianach talún. Maidhmeadh an pléascán agus cuireadh críoch ar an obair le
meaisínghunna. Iontas na n-iontas, fágadh fear amháin acu beo ina dhiaidh sin
féin, agus siúd is go bhfuair sé íde uafásach, d'éirigh leis a éalú a dhéanamh
ón áit sular tháinig na hadhlacóirí. Díoltas ab ea é an t-ainghníomh seo as an
mbobghaiste a mharaigh cúigear Saorstátairí roimhe sin.

Níorbh é seo an t-aon eachtra amháin dá chineál féin é, nó pléascadh cúigear
cimí Poblachtánacha in aice le Cill Áirne agus ceathrar eile i gCathair
Shaidhbhín. B'é Pádraig Ó Dálaigh, ceannfort Ghardaí Átha Cliath, a bhí
freagrach as na huafáis seo, ach is é an insint a chuir sé féin ar an scéal ná
gur maraíodh na cimí nuair a bhí siad ag baint an dochair de phléascáin talún de
chuid na bPoblachtánach. Thacaigh an Ginearál Ó Maolchatha leis an ráiteas seo,
agus bhí sé oifigiúil go ceann i bhfad, go dtí gur tháinig an fhírinne chun
solais.

Tháinig an tsíocháin i Mí na Bealtaine sa bhliain 1923, ach níor chuir sé
deireadh leis an dúnmharfóireacht seo. Mar shampla, d'fhuadaigh na Saorstátairí
Nollaig Lemass, deartháir Sheáin, i Mí Iúil 1923, agus dhumpáil siad a chorpán
marbh i sléibhte Chill Mhantáin, i gcóngar do Ghleann Cria, áit ar thángthas air
i Mí Dheireadh Fómhair sa bhliain chéanna.

Cruálach is uile mar a bhí an feachtas dúnmharfóireachta seo, ní féidir a rá
nach gcuideodh sé leis na Saorstátairí an lámh in uachtar a fháil ar iarsmaí na
bhfrith-Chonraitheoirí. Ní raibh na Poblachtánaigh ábalta cath éifeachtúil a
chur ar na Státairí, ós rud é nach raibh an daonra sibhialta fonnmhar dídean a
thabhairt dóibh anois, mar a bhí le linn Chogadh na Saoirse. Ní raibh an Eaglais
Chaitliceach sásta tacú leo ach an oiread, nó d'eisigh easpaig na hÉireann
comhráiteas inar fhógair siad go raibh na frith-Chonraitheoirí eascoiteannaithe
ón gComaoineach Naofa agus ón bhFaoistin. De cheal tacaíochta, chuaigh feachtas
na bhfrith-Chonraitheoirí in éag. Ghéill Liam Ó Déasaigh é féin d'fhórsaí an
tSaorstáit i Mí Feabhra 1923, agus é ag áitiú ar na Poblachtánaigh eile a
shampla féin a leanúint.

Fág is gurb é an Conradh ba trúig don chogadh ar dtús, bhí sé de chlaontacht sna
frith-Chonraitheoirí an chúis a chomhionannú le cúis na mbocht is na nocht. Mar
sin, d'ionsaigh siad úinéirí saibhre talún ar Phrotastúnaigh iad, agus ar
ndóigh, ní raibh na feirmeoirí beaga sábháilte ach an oiread, má bhí an
creideamh mícheart acu, nó má thaobhaigh siad leis an dream mícheart. Is iomaí
duine acu seo a thacaigh leis na Sasanaigh nuair a bhí Cogadh na Saoirse á chur,
ach bhí daoine ina measc nár thacaigh, freisin. Mar sin, bhí blas den
tseicteachas ag baint le hionsaithe den chineál seo, siúd is nach raibh mórán
luiteamais ag na frith-Chonraitheoirí le Caitlicigh ach an oiread, más dílseoir
a bhí ann - is é sin, duine a thacaigh leis na Sasanaigh le linn an chéad
chogadh. D'fhéach rialtas an tSaorstáit leis na Protastúnaigh a chosaint ar na
hionsaithe seo, agus cuireadh constáblacht ar leith ar bun i gContae Lú ar an
séala seo. Ábhar conspóide is ea iad i gcónaí na hionsaithe seicteacha a
rinneadh ar na Protastúnaigh le linn na hainrialach i ndiaidh an Chogaidh
Chathartha.

Bhuaigh na Státairí toisc go raibh tacaíocht fhormhór an phobail acu, go
háirithe. Bhí olltoghehán ann go gairid ina dhiaidh an sos chogaidh, ar 27
Lúnasa 1923. Seo iad na torthaí: Teachtaí ar thaobh an Chonartha -. 108 teachta;
'Poblachtaigh' in éadan an Chonartha - 44 teachta. Dhiúltaigh na 44
'Poblachtach' glacadh leis an Saorstát agus dhiúltaigh siad freisin suí sa Dáil.
Ós rud é gurbh iad Cumann na nGael an páirtí aonair ba mhó, bhunaigh siad
rialtas agus dearbhaíodh a gceannaire, Liam Tomás Mac Cosgair, mar Uachtarán ar
Dháil Éireann.

Mhair an cogadh cathartha idir an tIRA. agus 'saighdiúirí rialta' arm an
tSaorstáit ar feadh bliana, beagnach. Maraíodh níos mó daoine agus rinneadh níos
mó damáiste ná mar a rinneadh i gCogadh na Saoirse in éadan fórsaí Shasana,
cogadh a mhair ar feadh dhá bhliain go leith. Is iomaí gníomhaí tábhachtach de
chuid ghluaiseacht an neamhspleáchais a bhásaigh dá dheasca, cosúil le Mícheál Ó
Coileáin féin. Rinne an dá thaobh ainghníomhartha agus coireanna. Mharaigh na
frith-Chonraitheoirí roinnt mhaith Teachtaí Dála, agus chuir siad trí thine
tithe a raibh fiúntas agus luach stairiúil ag roinnt leo, cosúil le Halla Uí
Mhórdha i Maigh Eo, ó tharla go raibh úinéir na háite in éis suíomh Seanadóra a
bhaint amach.

Mar a chonaic muid thuas, chuir an rialtas sealadach cimí frith-Chonartha chun
báis ar bhealach mídhlíthiúil. Fuair ceithre chéad saighdiúir de chuid an
tSaorstáit bás i machaire an áir, agus creidtear gur maraíodh ceithre mhíle
duine ar fad. Fiú nuair a bhí siad ag cúlú roimh na Saorstátairí, rinne na
Poblachtánaigh an-dochar d'infrastruchtúr agus do gheilleagar na tíre, agus bhí
eacnamaíocht na hÉireann i bhfad ag fáil bisigh ón léirscrios sin. Thairis sin,
cuireadh thart ar dhá mhíle déag d'fhrith-Chonraitheoirí i mbraighdeanas i
ndiaidh an chogaidh, agus níor scaoileadh an chuid ba mhó acu saor roimh an
mbliain 1924. Nuair a d'fhógair Proinsias Mac Aodhagáin deireadh an fheachtais,
chuaigh ocht míle cime cogaidh ar stailc ocrais mar agóid in aghaidh an dóigh a
rabhthas ina gcoinneáil i bpríosún i gcónaí.

Tá siadsan ann, áfach, a deir nár thiontaigh an cogadh amach leath chomh
fuilteach agus a d'fhéadfadh sé: is féidir é a chur i gcomparáid le cogadh
cathartha na Spáinne nó na Rúise. Thairis sin, níor ghlac an Garda Síochána,
constáblacht úrbhunaithe an tSaorstáit, páirt ar bith sa chogadh. Mar sin, bhí
fórsa láidir póilíneachta ag an stát ó thús, fórsa a bhí neamharmtha
neamhpholaitiúil go hiomlán.

I ndiaidh an chogaidh, bhí Eamon de Valera i bhfad ag iarraidh áitiú ar na
frith-Chonraitheoirí i Sinn Féin glacadh leis an Saorstát mar uirlis pholaitiúil
a bhféadfaí leas a bhaint aisti le saoirse iomlán a bhaint amach d'Éirinn. Nuair
nach raibh formhór an pháirtí sásta leis an smaoineamh seo, thréig de Valera
Sinn Féin in éineacht le lucht a leanúna, Proinsias Mac Aodhagáin ina measc,
agus bhunaigh siad páirtí Poblachtánach nua, Fianna Fáil - páirtí a bhí
"beagáinín bunreachtúil" nó "cineál bunreachtúil", mar a dúirt de Valera féin
(slightly constitutional an bunleagan Béarla). Níor fágadh mórán de Shinn Féin
ann, mar pháirtí. Bhí an tIRA i bhfad ní ba mhó agus ní ba láidre ná riamh, agus
ar feadh tamaill, ba nós leis na hÓglaigh Phoblachtánacha meas "a bpáirtí féin"
a bheith acu ar Fhianna Fáil, go dtí gur chuir de Valera cosc ar an
bPoblachtánachas míleata sa bhliain 1936.

Mar is dual do gach cogadh cathartha, d'fhág Cogadh na gCarad in Éirinn goimh
fhadsaolach ina dhiaidh, agus má tháinig cneasú thar an ngoimh sin, ní leigheas
iomlán a bhí ann. Inniu féin, is iad Fianna Fáil agus Fine Gael an dá pháirtí is
cumhachtaí sa tír, is é sin, an dá pháirtí a sheasann do dhá thaobh an chogaidh
seo. Go dtí na seachtóidí, ní raibh polaiteoir sinsearach le fáil in Éirinn nach
mbeadh ina chrannlaoch de chuid an Chogaidh Chathartha, rud a d'fhág cuid mhaith
drochfhola idir an dá pháirtí is mó. Seansaighdiúirí de chuid na bPoblachtánach
ab ea iad Éamon de Valera, Proinsias Mac Aodhagáin, Críostóir Stiofán Mac
Aindreasa, agus Seán Lemass, agus ba Saorstátairí iad Liam Tomás Mac Cosgair,
Risteard Ó Maolchatha, agus Caoimhín Ó hUiginn. Thairis sin, chuaigh cuid mhór
de shliocht na bhfear seo agus de shliocht a sleachta leis an bpolaitíocht, rud
a choinnigh an tseanghoimh beo. Sna tríochaidí, i ndiaidh d'Fhianna Fáil na
toghcháin a bhaint an chéad uair, bhí an chuma ar an scéal ar feadh tamaill go
raibh an cogadh cathartha le pléascadh amach arís, agus na Léinte Gorma,
eagraíocht armtha de chuid na Saorstátairí, ag siúl na sráideanna. Ar ámharaí an
tsaoil, maolaíodh ar an ngéarchéim de réir a chéile. Nuair a tháinig na
caogaidí, bhí sé sábháilte a rá gur fhág an gunna an pholaitíocht ar an taobh
theas den teorainn.



https://ga.wikipedia.org/wiki/B%C3%A9iri%C3%BAt

Is í Béiriút (Araibis: بيروت, traslitriú: Bayrūt) príomhchathair agus
príomhphort na Liobáine, agus is í an chathair is mó sa tír. Tá cónaí ar 1.2
milliún daoine sa chathair agus 2.1 milliún sa chúlchríoch.

Bhí Béiriút ar na hionaid chultúrtha agus tráchtála ba thábhachtaí sa
Mheánoirthear ó lár na 19ú haois i leith. Sa bhliain 1866 chuir misinéirí
Meiriceánacha an Coláiste Protastúnach Siriach ar bun sa chathair agus é ar na
chéad institiúidí ardléinn ar mhúnla Iartharach sa réigiún; mar fhreagair air
sin d'oscail na hÍosánaigh Ollscoil San Iósaf sa bhliain 1875. Ó na 1920idí i
leith tháinig preas beoga as Araibis agus Fraincis araon chun cinn sa chathair.
Ionad tábhachtach don fhoilsitheoireacht as Araibis ab í Béiriút freisin, go
háirithe i ndiaidh na 1950idí nuair a tháinig deachtóireachtaí chun cumhachta i
dtíortha eile sa réigiún. Bhí tionscnamh baincéireachta an Mheánoirthir
lonnaithe don chuid is mó i mBéiriút go dtí na 1970idí.

D'imir Cogadh Cathartha na Liobáine scrios ar chuid mhaith de Bhéiriút. Sa
chogadh sin throid mílístí Críostaí i gcoinne mílístí Moslamacha agus fórsaí
armtha Palaistíneacha; ghlac an tSiria agus Iosrael páirt sa chogadh fosta.
D'éirigh leis na fórsaí Críostaí smacht a chur ar oirthear na cathrach, agus bhí
na Palaistínigh agus fórsaí an Ghluaiseachta Náisiúnaigh Liobánaigh i gceannas
ar an taobh ó thiar. Scriosadh an chuid ba mhó de shean-lár na cathrach, a bhí
suite ar an bhfronta idir an dá leath. Mhair an cogadh ó 1975 go 1990. Tosaíodh
ar atógáil na cathrach ina dhiaidh, le hairgead an bhilliúnaí Rafik Hariri, a
bhí ina phríomhaire freisin. Sa phróiseas sin, leagadh a raibh fágtha de
sheanfhoirgintí chroílár Bhéiriút agus bhí conspóid ann maidir leis an bhealach
a cúitíodh na hiar-áitritheoirí.

D'fhulaing an chathair ruathair bhuamála Iosraelacha i mí Iúil agus i mí Lúnasa
2006 agus iad siúd ag iarraidh an ruaig a chur ar fhórsaí Hisbollah i ndeisceart
na Liobáine. Rinneadh ionsaí ar aerfort Rafik Hariri ar an 13ú Iúil agus dúnadh
é go deireadh na comhraice.

De réir nach raibh daonáireamh san Liobáin ón bhliain 1932, níl aon fhigiúirí
iontaofa le fáil maidir le méid a lucht cónaithe.

Go stairiúil b'iad na Moslamaigh Shunnacha, na Críostaithe Ceartchreidmheacha
Gréigeacha agus na Críostaithe Caitliceacha Gréigeacha, na seicteanna
reiligiúnacha ba mhó i mbailte móra an chósta Liobánaigh. Sa dara leath den 19ú
haois tháinig borradh ar líon na gCríostaithe Marúnacha agus na nDrúsach a
d'aistrigh go dtí an chathair óna n-áiteanna dúchais i Sliabh Liobáine. Ó 1915
tá pobail thábhachtacha de Chríostaithe Ceartchreidmheacha Airméanacha agus de
Chríostaithe Caitliceacha Airméanacha ina gcónaí sa chathair fosta. Tar éis an
dara cogadh domhanda amháin a thosaigh inimirce suntasach ó na réigiúin bhochta
imeallacha ina raibh cónaí ar Shíigh na Liobáine, ceantar Jabal Amil i
ndeisceart na tíre go háirithe. Tháinig luas faoin inimirce sin le linn an
chogaidh chathartha nuair a bhí cúinsí fíor-olc sa deisceart agus na
hIosraelaigh, na Palaistínigh agus dreamanna eile i mbun cogaíochta ann. Anois
tá siad ar na seicteanna is líonmhaire sa chathair agus an chuid is mó acu ina
gcónaí i ndeisceart na cathrach, i gceantair bhochta ar a dtugtar Al-Dahiya ("an
bruachbhaile"). Bhí roinnt Giúdach ina gcónaí i gceantar beag darbh ainm "Wadi
Abu Jamil", i ngaire don lár na cathrach, ach d'imigh siad ón áit sin le linn an
chogaidh chathartha. Athosclaíodh sionagóg an cheantair sa bhliain 2010, mar sin
féin, nuair a deisíodh ar deireadh thiar an díobháil a rinne buamaí Iosraelacha
dó le linn an chogaidh chathartha. Bíonn an teannas seictiúil ina fhadhb sa
chathair ó am an chogaidh chathartha i leith.



https://ga.wikipedia.org/wiki/%C3%9Adar_(sraith_TG4)

Sraith ghearrscannán ar TG4, craoladh den chéad uair i dtús 2011, ag léiriú
tallann nua stiúrthóireachta agus scribhneoireachta i ndrámaíocht Teilifíse na
Gaeilge Sa tsraith drámaíochta ‘Údar’, tá saothar clasaiceach próis na Gaeilge
athscríofa don scáileán beag ar bhealach físiúil cruthaitheach. Is iad na
mórscríbhneoirí a bhfuil athchóiriú déanta ar a gcuid saothair ná Pádraig Ó
Conaire, Pádraig Mac Piarais, Liam Ó Flaithearta, Micheál Ó Conghaile agus
Pádraig Ó Siadhail.

Tugann scríbhneoirí agus stiúrthóirí ár linne léargas úr dúinn ar na mothúcháin
chéanna a chuaigh i bhfeidhm ar scríbhneoirí agus ar léitheoirí thar na blianta
agus a théann i bhfeidhm orainne sa lá atá inniu ann: an grá, an streachailt, an
cruachás, an dúil agus na gnéithe uile a mbíonn tionchar acu ar an gcine daonna.
Bua na mharthanais, coimhlint, grá agus éad, seo cuid de thréithe an duine a
bheidh le feiceáil sa sé ghearrcscannáin 'Údar', dar le , dar le Gaelscéal.

Forbraíodh an tsraith dhrámaíochta Údar thar tréimhse sé mhí le ceardlanna agus
máistir-ranganna le leithéidí an stiúrthóra Dearbhla Walsh, a bhfuil gradam Emmy
buaite aici dá gcuid stiúrthóireachta. Ba é ar mhúnla oiliúna a forbraíodh an
comhfhiontar seo idir TG4 agus Líonra Meán Skillnet le tacaíocht ó Údarás
Craolacháin na hÉireann. Bhí meascán de stiúrthóirí, scríbhneoirí agus aisteoirí
seanbhunaithe agus nua páirteach ann, dar le Gaelscéal. Ar an dá scéim a
léiríodh TG4, Síol agus Údar, bhí 12 gearr scannáin léirithe don scáileán beag.

Chuir tús leis an tsraith seo ar TG4 leis an ngearrscannán ‘Malartú Intinne’
faoi stiúir ag Cóilín Ó Scolaí. Is scéal é seo atá suite i nGaeltacht Cheanada
agus é bunaithe ar ghearrscéal le Pádraig Ó Siadhail dar teideal ‘Meisce
Bhreallántachta’. Jack Ó Drisceoil a d'athchóirigh an scéal don scáileán.

Ag deireadh an chogaidh in 1945, tá Aisling agus a clann ag tnúth go mór lena
fear céile, Eoghan, a fhéiceáil atá ar an mbealach abhaile ón gcogadh. Tá cónaí
oraibh i dTalamh an Éisc. Nuair nach labhrann Eoghan teanga Gaeilge an
teaghlaigh cuireann se strus agus imní ar Aisling, nuair a thuigeann sí nach
bhfuil an Ghaeilge ar a cumas aige a thuilleadh, ach an Béarla amháin. Tuigtear
dhe gur mar gheall ar chruachas an chogaidh is cúis leis, ach an bhfuil fáth
éigin eile nach bhfuil ach Béarla ag a fear céile?

Cé go bhfuil an scéal bunaithe i dTalamh an Éisc is i gceantar an Spidéil i
gContae na Gaillimhe a rinneadh an taifead agus é sách deacair ag an stiúrthóir
láthair a roghnú don taifead i gceartlár Chois Fharraige a bhí cosúil le Ceanada
i 1945. Bhí an t-ádh ar Ó Scolaí teacht ar charr a bhí déanta i gCeanada i 1944
agus tá suímh áille aimsithe acu a bhfuil fírinneacht na haoise sin le tuiscint
uathu. Is é Tom Ó Suilleabháin atá i bpríomhpháirt an tsaighdiúra atá ag
streachailt agus é ag iarraidh dul i dtaithí ar a shaol tar éis an chogaidh. Bhí
scoth na haisteoireachta le feiceáil uaidh, dar le Gaelscéal.

Bunaithe ar shaothar Pádraic Ó Conaire feictear dúinn gur iomaí casadh aisteach
atá sa saol seo, ach céard go díreach atá i ndán do Liam nuair a dhéanfainn sé
cinneadh dul go h-Árann chuig cluiche peile, agus iad ar thóir bealach ar bith
chun iad a thabhairt ann. Nuair nach bhfuil ach spás do bheirt ar bhád Tom Beag,
tagann Liam suas le plean a chuireann cruth tragóideach ar a shaol. Sa deireadh
thiar thall roghnaíonn siad dul i bhfolach ar bhád iascaireachta, ach níl spás
ach do bheirt ann, rud a chiallaíonn go bhfágtar Liam sa bhaile agus é
croí-cráite dá dheasca. Ach an leisean atá an t-ádh i ndeireadh an lae? Seo lá
den tsaol nach ndéanfaidh Liam dearmad ar go deo. Éisteacht go géar leis an
amhrán ag an deireadh, é canta ag duine eile de na príomhcharachtair, Bertie Ó
Domhnaill.

Scéal álainn, mealltach is ea ‘An t-Ádh’, dar le Gaelscéal, a léiríonn an
caidreamh idir cairde go soiléir agus iad ar thóir na heachtraíochta. Ba í Medb
Johnston a scríobh ‘An t-Ádh’ bunaithe ar ghearrscéal le Pádraic Ó Conaire. Tá
an script nádúrtha agus é curtha inár láthair trí aisteoireacht le triúr
aisteoirí óga, go háirithe Éamonn Ó Ceallaigh atá i bpáirt an
phríomhcharachtair. Luíonn an stíl stiúrthóireachta go réidh le scéalaíocht na
scripte, í ag luascadh go compordach le casadh an scéil.

Tá an scannán seo bunaithe ar bunscéal le Pádraig Mac Piarais. Tá luathnéaltrú
ar Mattie bhocht agus é ag fanacht go dtógfar ón tsaol seo é. Cailleadh a bhean
céile os cionn deich mbliana ó shoin agus níl aon spioraid fágtha ina shaol dá
bharr. Tá faitíos ar an seanfhear roimh an domhan mór agus nach bhfuil uaidh ach
é a fhágáil agus bualadh lena bhean chéile arís sna flaithis. De thimpist,
castar Mary leis, cailín óg fuinniúl agus Jesus, buachaill óg ón mBrasíl. Téann
siad ar thuras, ní amháin go fisiciúl, ach ar thuras intinne a thugann sólás do
Mhattie - a lá dheireadh ar an tsaol seo.

Sí scríbhneoir an scéil seo, Doireann Ní Chorragáin (ghlac sí páirt mar Ali in
Fair City). Seasann Úna Ní Fhlatharta amach i bpáirt Mary sa scannán seo, dar le
Gaelscéal, agus í soineanta agus lán le beocht na hóige agus grá don saol agus
is í a théann i bhfeidhm ar an seanfhear Mattie agus a thugann beagán sóláis dó.
Léirítear an ghruaim agus an dólás atá ar Mattie trí radhairc dhorcha, ghruama a
léiríonn go bhfuil néaltrú ag teacht ar Mattie. Is é Diarmuid Goggins a
stiúraigh an scannán seo agus is é Breandán Conroy, de cháil Kings, atá i bpáirt
Mattie.

Bhí an scéal scríofa ag Greg Ó Braonáin ach bunaithe ar ghearrscéal le Micheál Ó
Conghaile, dírítear ar choimhlint an tsaoil nua-aimseartha i leith úsáide agus
mí-úsáide an ama. Is cur síos é ar choimhlint an tsaoil nua aimseartha
coimpléasach leis an tsean tsaoil atá caite.

Scéal aisteach, draíochtúil, mealltach agus mearbhlach é ‘Seacht gCéad
Uaireadóir’, dar le Gaelscéal, a bhfuil ardchaighdeán scríbhneoireachta agus
stiúrthóireachta lámh le láimh ann. Coinnigh súil amach don anamúlacht stoptha
(stop motion) a chuireann go mór le láidreacht na scéalaíochta agus éist le
fuaim na gclog sa scannán seo faoi stiúir ag Tomás Seoighe.

Tá an scannán ‘An Buille’ scríofa ag Tristan Rosenstock agus bunaithe ar
ghearrscéal le Liam Ó Flaithearta. Cuireann sé an spotsolais ar an streachailt a
bhaineann le caidreamh idir mac agus athair. De bharr trioblóidí airgeadais agus
brú oibre, níl gaolú ró-láidir idir mac agus athair, go dtí lá amháin nuair nach
bhfuil aon rogha acu ach an lá a chaitheamh i gcomhluadar a chéile. Tagann
casadh ar an scéil ár ndóigh nuair a tharlaíonn eachtra fisiciúl idir na beirte.
Gan mórán cumarsáid idir iad, i rith an tsaol, tagann athrú suntasach ar an
ngaolú místuama seo, agus b'fhéidir seans nua acu rudaí a chuir ina gceart.

Dar le Gaelscéal, díríonn an scéal seo ar ghnáthfhear agus é ag snámh in aghaidh
easa ag iarraidh dul i ngleic lena chuid féinmhuiníne agus é ag obair le daoine
nach bhfuil uathu ach é a chur faoi chois. Ní go deireadh an scannáin seo,
stiúrtha ag Marion Ní Loingsigh, a fheiceann muid go bhfuil seans ann cúrsaí
idir an mac agus an t-athair a chur ina gceart tar éis eachtra fisiciúla. Is iad
Mícheál Ó Dubhghaill agus Eoin Ó Dubhghaill atá i bpáirt an athar agus an mhic
agus an teannas fadtéarmach eatarthu le haireachtáil.

Tá saothar Liam Ó Flaithearta tugtha chun beocht san scannán seo mar dhornálaí
fíochmhar a dhéanadh rud ar bith chun a chlann a chosaint. Bíonn air troid ar
son a bheatha, a chlainne agus a mhoráltachta sa scannán seo atá scríofa ag
Tomás Seoighe. Cé go dtugtar ‘an Seabhac’ ar an dornálaí is léir go bhfuil níos
mó ná éan seilge amháin sa scéal nuair a thugtar deis don dornálaí mála mór
airgid a thabhairt abhaile leis ach titim i mbabhta ceannais dornálaíochta. Tá
impleachtaí dainséarach i gceist ár ndóigh nuair a dhéanfainn sé cinneadh
marfach a d'fhéadfadh é féin a scriosadh chomh maith leis a chlann. An
bhfaigheadh an mórtas an ceann is fearr ar 'An Seabhac' agus an ngéilleadh sé
don saol coiriúlacht, nó an éistigh sé lena chroí agus an bóthar ceart a roghnú?
Tá cinneadh mór amach roimhe.

Bhí sé fógraithe ag TG4 sa bhliain 2011 go raibh tús curtha le scéim fhorbatha
eile, Scéal . Tugann Scéal deis do thallann nua scríbhneoirí/stiúrthóirí le
Gaeilge, saothar aitheanta ó litríocht nó béaloideas na Gaeilge a athchóiriú don
teilifís agus a thabhairt ó chéim bhun scripte go céim an chraolta. Is féidir an
bun scéal a roghnú as gearr scéal, dán, scéal béaloideas nó aon saothar a
léiríonn scéalaíocht na Gaeilge.



https://ga.wikipedia.org/wiki/%C3%93r

Is éard is ór ann ná an naoú dúil cheimiceach déag is trí scór i dtábla
peiriadach na ndúl. Miotal bog buí trom insínte somhúnlaithe atá ann, agus meas
mór ag na daoine air toisc é a bheith chomh gann. Is í an tsiombail cheimiceach
atá aige ná Au. Miotal lómhar atá ann, agus é le fáil ina dhúil sa dúlra féin,
ina chnapáin bheaga taobh istigh de chlocha. Seoltóir maith leictreachais atá
ann. Sa seodra, sna boinn airgid agus san eacnamaíocht is mó a úsáidtear é, ach
thairis sin, baintear leas as san fhiaclóireacht agus sa leictreonaic.

Mar is dual do na miotail lómhara, is dúil sách támh é an t-ór. Is é sin, níl sé
araiciseach chun imoibriú a dhéanamh le ceimiceáin. Mar sin féin, is féidir é a
thuaslagadh in imoibreáin áirithe, go háirithe san aqua regia - an t-"uisce
ríoga", ós rud é go dtuaslagann sé "rí na miotal", an t-ór. Is é is aqua regia
ann ná meascán as aigéad hidreaclórach agus aigéad nítreach. Thairis sin, is
féidir leis an gclóirín, leis an bhfluairín agus le tuaslagáin chiainídeacha ór
a chreimeadh.

Níl ach aon iseatóp cobhsaí amháin ag an ór, mar atá, 197Au, agus is as an
iseatóp seo atá ór an dúlra comhdhéanta. Tá an t-ór níos troime ná an luaidhe,
ach níl sé chomh trom leis an bplatanam, leis an oismiam ná leis an iridiam.

Ocsaídíonn an t-aqua regia an t-ór go hian teitreaclóróráite, is é sin, AuCl4-,
agus is í an uimhir ocsaídiúcháin atá ag an ór san ian seo ná +3. Is í an uimhir
ocsaídiúcháin is coitianta aige, agus tugtar comhdhúile óracha ar na comhdhúile
ina bhfuil an uimhir ocsaídiúcháin seo ag an ór. Thairis sin, tá an uimhir
ocsaídiúcháin +1 ag an ór i gcuid mhaith comhdhúl, is é sin, na comhdhúile
órúla. Is féidir don ór uimhir ocsaídiúcháin níos airde fós a shroicheadh faoi
thionchar ocsaídeoirí láidre, ar nós an fhluairín.

Níl páirt ná ról ar leith á dhéanamh ag an ór san orgánach daonna. Nimh atá san
ian óir Au3+, ach ní chuirfidh an t-ór miotalach isteach ná amach ar an duine má
shlogtar síos é, nó ní féidir leis na himoibreáin i gcolainn an duine an miotal
a ocsaídiú go hiain nimhiúla. Mar sin, is féidir, abair, deochanna alcólacha nó
cácaí a mhaisiú le duilleoga tanaí óir, agus ní dhéanfaidh an miotal dochar ar
bith don duine a iósfaidh nó a ólfaidh é. Scéal eile go gcuireann an t-ór
ailléirge ar dhaoine áirithe, ach níl sé leath chomh dona mar ailléirgin agus a
lán miotal eile, an nicil ach go háirithe.



https://ga.wikipedia.org/wiki/Veinis%C3%A9ala

Is tír ar chósta thuaidh Mheiriceá Theas é Veiniséala. Spáinnis an teanga
oifigiúil. Is é Caracas an phríomchathair. Ba é Diego de Losada a bhunaigh an
chathair i 1567 tar éis dó na pobail áitiúla a threascairt i gcogadh. Meastar go
bhfuil daoine ina gcónaí sa réigiún le os cionn deich míle bliain. Cruthaíodh an
tír nuair a thit Gran Colombia as a chéile sa bhliain 1830 tar éis do na
coilíneachtaí saoirse a bhaint den Spáinn i 1811. Ba sa bhliain 1522 a bunaíodh
an chóilíneacht Spáinneach agus is í an Spáinnis príomhtheanga na tíre ó shin.

Ba é an cócó príomhtháirge na tíre ar feadh cúpla céad bliain, agus tháinig
daoine anois ón Spáinn chun dul i mbun feirmeoireachta. Bhain siad úsáid as
sclábhaire ón Afraic chomh maith, agus rinneadh forbairt ar bharraí eile ar nós
cadás, siúcra, caife agus [tobac]]. Is cuid thábhachtach de chultúr Veineiséala
traidisiúin, ceol agus amhráin na sclábhaithe.

Rinne Francisco de Miranda, a chaith seal in arm na Spáinne, agus a bhí
páirteach i gcogadh saoirse Stáit Aontaithe Mheiriceá agus i Réabhlóid na
Fraince, iarracht neamhspleáchas a bhaint amach do Veiniséala, ach ní raibh aird
ar bith air, agus níor tháinig gluaiseacht na saoirse chun cinn go dtí gur ghabh
Napoleon seilbh ar an Spáinn. D'úsáid lucht rachmais Veiniséala an t-ionradh sin
mar leithscéal chun neamhspleáchas a fhógairt i mí Iúil 1811. Bhí Simón Bolívar
i measc na réabhlóidithe agus scaip sé soiscéal na réabhlóide ar fud Mheiriceá
Theas. Rinne na Spáinnigh iarracht na coilínigh a athghabháil nuair a bhí
Napoleon ruaigthe as a dtír féin acu, agus troideadh cogadh fada fuilteach, ach
faoi 1821 bhí neamhspleáchas Veiniséala buanaithe.

Tháinig ceannairí éagsúla míleata i gcomharbacht ar a chéile sa tréimhse ar a
dtugtar an caudillismo agus bhí cogadh cathardha sa tír idir na coimeádaigh agus
na liobrálaigh sna blianta 1859–1863. Ba iad na liobrálaigh a bhuaigh an cogadh
sin, ach ba iad na ginearáil a choinnigh an chumhacht.

Sa chuid ba mhó den bhfichiú haois bhí saighdiúirí i gceannas na tíre, ach
cuireadh rialtas daonlathach ar bun i 1959. Is é Hugo Chavez an t-uachtaráin atá
ann ó 1999. Iarshaighdiúir a rinne iarracht an rialtas a chur dá chois, ach a
toghadh go daonlathach ó shin faoi dhó. Cuireadh as oifig é in éirí amach den
eite dheis, a fuair tacaíocht ó na Stáit Aontaithe, ach de bharr léirsithe
ollmhóra b'éigean don lucht ceannairce cumhacht a ghéilleadh dó arís.

Rinne Chavez dlúthcheangal le rialtas Chúba agus fógraítear go bhfuil
"sóisialachas don 21ú haois" i réim sa tír. Bhí an-chuid airgid ag an rialtas
mar gheall ar na tobair ola atá go flúirseach inti agus caithtear cuid mhór
airgid ar chúinsí sláinte agus oideachais na mbocht a fheabhsú.



https://ga.wikipedia.org/wiki/Tionscal

Raon comhlachtaí a tháirgeann is a sholáthraíonn ábhair nó seirbhísí. Rangaítear
tionscail i saghsanna áirithe. Tá na príomhthionscail ann, atá bunaithe ar an
talamh, á saothrú (mar shampla, talmhaíocht, foraoiseacht, iascaireacht) nó ag
eastóscadh amhábhar aisti (mar shampla, mianadóireacht, cairéalú). Sna tionscail
thánaisteacha (mar shampla, déantúsaíocht) déantar earraí do thomhaltóirí nó
comhbhaill as amhábhair. Roinntear iad seo i dtionscail throma — ina mbíonn
fearas trom is innealra, an-chuid fostaithe is earraí táirgthe, go léir ar scála
mór (mar shampla, iarann is cruach, innealra, stroighin)—agus tionscail éadroma
ina mbíonn an táirgeadh ar scála níos lú (mar shampla, fabraicí, leictreonaic,
próiseáil bia). Sna tionscail déantúsaíochta luaitear comhlachtaí a ghineann
leictreachas. Ní dhéanann na tionscail threasacha earraí, ach tacaíonn siad le
hearnálacha eile san eacnamaíocht (mar shampla, baincéireacht, an dlí, ospidéil,
árachas, cosaint) nó caighdeán beatha (mar shampla, oideachas, turasóireacht,
siamsaíocht).



https://ga.wikipedia.org/wiki/Pr%C3%A1g

Is í Prág (nó Praha as Seicis) príomhchathair na Seice agus an chathair is mó sa
tír sin. Is é ainm oifigiúil na cathrach ná "Hlavní město Praha" nó "Prág, an
phríomhchathair".

Tá Prág suite cois abhainn Vltava i lár na Boihéime agus bhí sí ina lárionad
polaitiúil, eacnamaíochta agus cultúrtha sa stát Seiceach ar feadh níos mó ná
1100 bliain. Tá thart ar 1,2 milliún duine ina gcónaí sa chathair agus tá
timpeall 1,9 milliún duine ina gcónaí i limistéar metrapolaiteach na cathrach.

Luadh lárionad stairiúil Phrág i liosta Suíomh Oidhreachta Domhanda EOECNA i
1992. Dár le Taifid Domhanda Guinness, is é Caisleán Prág an tseanchaisleán is
mó sa domhan. Tá roinnt leasainmneacha ag Prág mar "máthair na cathracha" (Praga
mater urbium, nó "Praha matka měst" as Seicis), "cathair na céadta spuaice" agus
"an órchathair."

Trasnaíonn stair Phrág na mílte bliain. Le linn na hama sin, d’fhás an chathair
ón gCaisleán Vyšehrad go dtí príomhchathair ilchultúrtha nuastát Eorpach,
Poblacht na Seice.

Bunaíodh agus áitrídh an limistéir ina bhfuil Prág suite sa lá atá inniu ann i
Ré Paileoilitice. Timpeall 200 RC, bhí áit lonnaithe ag na Ceiltigh i ndeisceart
an cheantair agus glaodh "Závist" air. Ach níos moille bhog treibhí Gearmáinic
isteach. Bhuaigh na Slavaigh ar an limistéar i rith an 4ú haois IC (ach chloígh
na hAvar Eoráiseacha iad do thréimhse). Dár le finscéal, bunaíodh Prág le
Banphrionsa Libuše agus a fear Přemysl, a bhunaigh an ríshliocht leis an ainm
céanna. Ach cé go bhfuil an finscéal seo fíor nó nach bhfuil, tá sé soiléir go
mbunaíodh céad núicléas Phrág i gcríoch an 9ú haois mar chaisleán ar chnoc ar
bhruach deas an Vltava: glaotar "Vyšehrad" ("ardchaisleán") air chun é a
idirdhealú ó chaisleán eile a chuireadh suas níos moille ar an mbruach eile,
Caisleán Prág todhchaí.

I 1257, faoi Ri Otakar II, bunaíodh Malá Strana ("Ceathrú Bheag") i bPrág sa
cheantar todhcaí "Hradčany": bhí na Gearmánaigh ina gcónaí sa cheantar sin. Bhí
ceart acu an dlí a chur i bhfeidhm go neamhspléach de bhun na Cearta Magdeburg.
Bhí an ceantar nua seo suite trasna na habhann ó Staré Město ("Seanbhaile"). Bhí
stádas buirge ag Staré Město agus bhí sé cosanta le ballaí agus daingnithe.

Bhí rath agus bláth ag Prág i rith an 14ú haois agus le linn réimis Shéarlais
IV. Bhí Séarlais IV ina bhall den ríshliocht Lucsamburg nua. D’ordaigh sé
foirgníocht na hÚrbhaile (Nové Město) in aice leis an Seanbhaile. Cuireadh an
Droichead Séarlais suas chun an ceantar nua seo a cheangal le Malá Strana. Is
iad Ardeaglais Naomh Vitus (an t-ardeaglais gotach is sinne in Eoraip Láir atá
suite laistigh den chaisleán) agus Ollscoil Shéarlais (an ollscoil is sinne in
Eoraip Láir) ceann de na séadchomharthaí a chuireadh suas faoi Shéarlais. Faoi
Shéarlais, ba phríomhchathair fíor na hImpireachta Naofa Rómhánach í Prág.
Bhuail an chathair a mboinn féin. Bhí ceannaithe Gearmánacha agus Iodálacha,
chomh maith le baincéirí, ina gcónaí sa chathair. D’éirigh an córas sóisialta
anordúil, áfach, de bharr an ghild ceirde agus an méid daoine bochta a bhí sa
chathair.

I rith réimis Rí Wenceslas IV (1378-1419), chraobhscaoil Jan Hus, diagaire agus
léachtóir ag Ollscoil Shéarlais, i bPrág. I 1402, thosaigh sé ag tabhairt
seanmóirí i tSéipéal na Beithile. Bhí Hus faoi spreagadh John Wycliffe agus bhí
siad díriú ar reifirméisean na heaglaise. Ach d’éirigh Hus ró dhainséarach do na
húdaráis polaitiúla agus reiligiúnda. Mar sin, toghraíodh go Chomhairle
Constance é, cuireadh faoi thriail do heiriceacht é agus bhí sé dóite ag an
gcuaille i Konstanz i 1415. Ceithre bliain níos moille, caitheadh comhairleoirí
an cathrach taobh amuigh d’fhuinneog an Halla Baile Nua mar agóid polaitiúil
nuair a éirigh na daoine amach faoi ordú an tsagairt Jan Želivský. Tharla na
Cogaidh Hussite de réir báis Hus. I 1420, threoraigh Jan Žižka, chomh maith le
trúpaí Hussite ó Phrág, ceannaircigh tuathánacha agus bhuaigh siad ar an Rí
Boihéamach Sigismund, i rith Catha Cnoic Vítkov.

An dá bliain ina dhiaidh sin, neartaigh Prág a ról mar chathair cheannaíochta.
Tógadh roinnt foirgneamh tábhachtacha Gotacha mar Halla Vladislav i gCaisleán
Prág.

I 1526, tugadh Ríocht na Boihéime go Teach Hapsburg: bhí torthaí troma i
mBoihéim agus ansin i bPrág mar ba Chaitlicigh iad na Hapsburgaigh agus bhí
smaoinimh Protastúnacha ag dul i bhfeidhm i bPrág. Ní raibh na fadhbanna sin
ró-thábhactach faoin Impire Naofa Rómhánach Rudolf II a thoghadh Rí na Boihéime
i 1576 agus a roghnaigh Prág mar a áit cónaithe. D’fhan sé ina chónaí i
gCaisleán Prág agus choiméad sé cúirteanna ait le hasarlaithe, astralaithe agus
pearsaí aisteacha. Bhí grá ag Rudolf do healaín agus d’éirigh Prág ina
príomhchathair ar chultúr na hEorpa. Tréimhse rathúla do Phrág ab ea an tréimhse
seo agus bhí a lán daoine cáiliúla ina gcónaí ann mar na hastralaithe Tycho
Brahe agus Johann Kepler, an péintéir Arcimboldo, na hailceimiceoirí Edward
Kelly agus John Dee, an file Elizabeth Jane Weston agus daoine eile.

I 1618, tharla an Defenestration is cáiliúl i bPrág agus shaighid é sin An
Cogadh Tríocha Bliain. Athrídh an Hapsburg Ferdinand II agus d’éirigh Frederick
V, Toghthóir Palaitíneach ina Rí Boihéime. Ach chaill an t-arm Seiceach i gCath
an Sléibhe Báin (1620) a bhí gar don chathair, agus mar sin bhí na daoine i
bPrág agus i mBoihéim ina gcónaí i dtréimhse chrua ina díothaíodh lamháltas
reiligiúnda agus d’éirigh an Frithreifirméisean Caitliceach ceannasach i ngach
gné an tsaoil. I 1621 cuireadh 27 tiarna Seiceacha (a bhí gafa i gCath an
Sléibhe Báin) chun báis i gCearnóg na Seanbhaile. D’fhulaing an chathair chomh
maith faoi na Sacsanaigh (1631) agus áitíocht na Sualannach (1648). Ina theannta
sin, tar éis Síochán an Westphalia, bhog Ferdinand an chúirt go Vín agus mheath
Prág. D’ísligh a daonra ó 60.000 go 20.000 de bharr an chogaidh.

I 1689, scriosadh an chathair de dheasca thine mhór. Ach mar gheall ar sin
athchóiríodh agus atógadh an chathair. I 1713-1714, bhris mórphlá amach i bPrág
don uair deireanach. Lean an t-ardú eacnamaíochta ar aghaidh tríd an aois ina
dhiaidh sin agus bhí 80.0000 daoine ina gcónaí sa chathair i 1771. Ba
cheannaithe saibhir iad mórán de na daoine sin, agus bhí a lán uasail le
tionscnaimh Gearmánacha, Spáinneacha agus Iodálacha ina gcónaí sa chathair,
leis. Shabhraigh na daoine sin an chathair lena lán páláis, eaglaise agus
gairdíní agus cruthaíodh stíl Barócach a bhí aitheanta timpeall an domhain. I
1784, faoi Joseph II, thángthas na ceithre bardas, Malá Strana, Nové Město,
Staré Město agus Hradčany le chéile chun eagras amháin a chruthú. Níor aontaíonn
an ceantar Giúdach, Josefov, don chathair go dtí 1850. Bhí éifeacht láidir ag an
Réabhlóid Thionsclaíoch i bPrág mar bhí na monarcha in ann leas a bhaint as na
mianaigh gual agus oibreacha iarainn a bhí suite i réigiúin in aice le Prág.
Cruthaíodh an chéad bruachbhaile, Karlín, i 1817 agus fiche bliain níos moille
chuaigh an daonra thar 100.000. Tógadh an chéad nasc iarnróid i 1796-1842.

Chríochnaigh an Chéad Chogadh Domhanda le briseadh na hImpireachta
Ostro-Ungáracha agus le cruthú na Seiceslóvaice. Roghnaíodh Prág mar
phríomhchathair na tíortha agus roghnaíodh Caisleán Prág mar ionad an uachtaráin
(Tomáš Masaryk). Ag an am sin, príomhchathair Eorpach fíor ab ea Prág le
tionscal forbartha go maith. I 1930, bhí an daonra tar éis árdú go 850.000.

D’ordaigh Hitler an t-arm Gearmánach dul isteach i bPrág ar 15ú Márta 1939 agus
d’fhógair sé Boihéim agus Moravia mar chosantóireacht Gearmánach ó Chaisleán
Prág. Le linn an chuid is mó de stair Phrág, cathair ileitneach ab ea Prág le
daonra tábhactach Seiceach, Gearmánach (ag caint Seicis agus/nó Gearmáinis den
chuid is mó) agus Giúdach. Ó 1939, nuair a d’áitígh Gearmáin Naitsíoch an
chathair, agus i rith an Dara Cogadh Domhanda, theith formhór na Giúdach nó
maraíodh san Uileloscadh iad.

I 1942, feallmharaíodh Reinhard Heydrich, ceann de na fir ba chumhachtaí sa
Ghearmáin Naitsíoch le linn Oibriú Antrapóideaigh. D’ordaigh Hitler bearta
díoltais fuillteacha. Ag deireadh an chogaidh, d’fhulaing Prág roinnt
aerbhuamáil ón Aerfhórsa S.A. Maraíodh níos mó ná 1.000 duine agus scriosadh na
céadta foirgneamh, monarcha agus sprioc stairiúil. D’éirigh Prág amach ó na
háititheoirí Naitzíocha ar an 5ú Bealtainne 1945. Ceithre lá níos moille,
tháinig na Sóivéadaigh isteach sa chathair. Theith an chuid is mó den dhaonra
Gearmánach agus díbríodh a lán Gearmánach eile tar éis an chogaidh.

Bhí Prág suite i gcríoch a bhí faoi smacht polaitiúil agus míleata an Aontais
Sóivéadaigh. Tharlaigh 4ú Comhdháil na Scríbhneoirí Seicigh sa chathair i 1967
agus ghlac siad le dearcadh láidir i gcoinne na réime. De dheasca sin,
dhearbhaigh rúnaí nua an Pháirtí Chummanaigh, Alexander Dubček margadh nua do
shaol a chathair agus a tír, ag tosú leis an séasúr neamhbhuan, “sóisialachas le
haghaidh daonna”. B’aidhm an Earraigh Phrág ná athchóiriú na institiúide i slí
daonlathach. Ach de thoradh sin, rinne an tAontas Sóivéadach agus a
chomhghuaillí ionradh ar an tSeiceslóvac agus an phríomhchathair i Lúnasa 1968
le 7 tanc agus chuir said aon iarraidh athchóiriú faoi chois.

I 1989, bhí léiriú mac linn síochánta i bPrág ach bhris na poilíní é. De deasca
sin, tharla an Réabhlóid Veilbhit. I 1993, tar éis deighilte na Seiceslóvaice,
d’éirigh Prág ina príomhchathair ar Phoblacht na Seice nua. Ag deireadh na
90idí, d’éirigh Prág arís ina lárionad cultúrtha in Eoraip agus chuaigh domhandú
i bhfeidhm uirthi. I 2000, bhí agóidí frithdhomhandú i bPrág (timpeall 15.000
agóideoir) ach d’éirigh sé foréigneach i rith Chomhdháil IMF agus Bhainc
Domhanda. I 2002, bhí bá i bPrág.

Tá córas iompair iomlánaithe i bPrág le Meitreo Prág (le 57 stáisiúin san
iomlán), Córas Tram Prág (tram stáiriúil uimhir 91 san áireamh), busanna, an
funicular i bPetřín go dtí Cnoc Petřín agus 5 bád farantóireachta. Tá comhchóras
ticéid ag gach seirbhís agus reáchtálann Comhlacht Teoranta Idirthuras Poiblí
Prág (Dopravní podnik hl. m. Prahy, a.s.) an córas iompar.



https://ga.wikipedia.org/wiki/Nua-Eabhrac_(st%C3%A1t)

Ceann de na 50 stát de chuid Stát Aontaithe Mheiriceá is ea Nua-Eabhrac. Is é
Albany príomhchathair an stáit agus is í Cathair Nua-Eabhrac an chathair is mó
agus is aitheanta ann. Tá Stát Nua-Eabhrac suite ar chósta an Aigéin Atlantaigh
in oirthuaisceart na Stát Aontaithe. Tá Nua-Eabhrac ag críochantacht le Ceanada
ó thuaidh, le Vermont, Massachusetts, agus Connecticut thoir, agus le New Jersey
agus Pennsylvania ó dheas.

Chuir daoine fúthu san áit ina bhfuil Stát Nua-Eabhrac anois timpeall 10,000
bliain ó shin. Treibheanna Algancacha a bhí i ndeisceart agus oirthear an stáit
le fada an lá faoin am ar tháinig na chéad Eorpaigh. Bhí an pobal Lenape sa
deisceart agus i ngleann an Hudson suas leath an bhealaigh go hAlbany, a bheagán
nó a mhórán; agus bhí na Mahican ní b'fhaide thoir thuaidh. Tháinig na hIroquois
aneas as na sléibhte Apaláiseacha timpeall na bliana 800 agus chuir siadsan
fúthu in iarthar agus i dtuaisceart Nua-Eabhrac. Cónaidhm de chúig threibh a bhí
ann, mar atá (agus ag dul ó oirthuaisceart Nua-Eabhrac siar) na Móhácaigh,
Oneida, Onondaga, Cayuga agus Seneca. Chónaíodh na Móhácaigh taobh thuaidh de na
Lenape. I ndiaidh teacht na nEorpach, thréig na Tuscarora, treibh Iroquois eile,
a ndúiche i Carolina Thuaidh agus chuir siad fúthu i Nua-Eabhrac mar an séú
treibh den chónaidhm.

Thaiscéalaigh roinnt Eorpach an cósta Atlantach, agus ar 11 Meán Fómhair na
bliana 1609 rinne Henry Hudson, Sasanach i seirbhís na hÍsiltíre, a bhealach
isteach i mBá uachtair Nua-Eabhrac. Cé go ndeachaigh na Francaigh isteach i
dtuaisceart Nua-Eabhrac ar mhaitheas taiscéalaíochta, fionnadh agus iompó na
nIndiach ina gCaitliceach, ba iad na Dúitsigh na chéad Eorpaigh a chur fúthu sa
stát, ag Fort Orangie ar shuíomh Albany an lae inniu, sa bhliain 1624. Ba iadsan
freisin a chuir cathair Nieuw Amsterdam ("Amstardam nua") ar bun sa bhliain
1625, agus de réir an scéil choitinn, cheannaigh Peter Minuit oileán Manhattan ó
na hIndiaigh ar bheagán áilleagán arbh fhiú $24 iad.

Ó 1609 go 1701 bhí Cogaidh na mBéabhar ar bun, coimhlint a tháinig as an
comórtas idir na dtreibheanna ar son an bhuntáiste i dtrádáil na bhfionnadh leis
na hEorpaigh. Bhí an bua ag na hIroquois ar na treibheanna ar gach taobh díobh.
Bhí ar na hIroquois géilleadh roimh na Francaigh i lár an 17ú haois ach d'éirigh
eatarthu an athuair. Shínigh ceannairí na nIroquois an conradh ar a báisteadh
Síochán Mór Mhontréal sa bhliain 1701, rud a chuir críoch leis an gcogaíocht
eatarthu ar choinníollacha i bhfábhar na nIroquois. Bhí na Sasanaigh ag dul i
neart sa réigiúin faoin am sin agus chonacthas do na hIroquois go mbeadh an lámh
in uachtar acu féin ach an dá ghrúpa Eorpach a chur in éadan a chéile.

Roimhe sin siar sa bhliain 1664, ghéill pobal Nieuw Amsterdam do fhórsa armtha
Sasanach. B'shin deireadh le smacht na nDúitseach ar an gcoilíneacht ar fad, ó
Delaware go dtí na bólaí taobh thuaidh de Fort Orangie. Thug na Sasanaigh "New
York" ar limistéir an stáit mar atá sé inniu, é sin in ómós do Dhiúic Eabhrac i
Sasana. Is de bhunús Cheilteach an ainm Eabhrac.

Bhí Nua-Eabhrac ina phríomhchathair i Stáit Aontaithe Mheiriceá (S.A.M.) ar
feadh aistir ghearr i ndiaidh Chogadh na Saoirse. Bhí an sclábhaíocht coitianta
faoi na Dúitsigh agus na Sasanaigh araon i gCathair Nua-Eabhrac agus ina lán
ceantracha faoin tuath. Cuireadh deireadh leis an sclábhaíocht de réir a chéile
i ndiaidh Chogadh na Saoirse agus saoradh an duine deireanach díobh sa bhliain
1827.

Sa bhliain 1917 tugadh cearta vótála do na mná den chéad uair. Ar 11 Meán
Fómhair 2001, fuair breis is 2,600 duine bás ag an Ionad Trádála Domhanda i
Manhattan, an t-ionsaí sceimhlitheoireachta is mó i stair na Stát Aontaithe. I
2011 thug Tionól Reachtais an stáit cead do shaoránaigh an stáit duine den
inscne chéanna a phósadh.

Tá sléibhte na nAdirondack i dtuaisceart an stáit, agus cinn níos ísle ná iad,
na Catskills, siar ó dheas as Albany i lár an stáit. Ritheann abhainn mhór an
Hudson ó limistéir theorainn Cheanada go cathair Nua-Eabhrac, agus seolann longa
móra uirthi go dtí Albany. Ba é tógail an Chanáil Erie, go deimhin, a chur bun
leis an dtús áite a bhí le fada ag cathair Nua-Eabhrac i gcúrsaí tráchtála. Bhí
bealach sa chanáil le táirgeadh de chuid mhór den tír a thabhairt ar uisce go
dtí an cósta roimh aimsir na dtraenach.

Ba US$1.16 trilliún an olltáirgeacht instáit ag Stát Nua-Eabhrac sa bhliain
2010, rud a chuir an stát sa tríú háit sna Stáit Aontaithe, i ndiaidh California
agus Texas.

Tá níos mó ceanncheathrúna institiúidí airgeadais suite i gCathair Nua-Eabhrac
ná in aon chathair eile sna Stáit Aontaithe. Fostaítear líon mór daoine sna
bainceanna, comhlachtaí árachais, tithe bróicéireachta, agus stocmhalartáin sa
chathair sin, go mór mór i gCeantar an Airgeadais i ndeisceart Manhattan. Is sa
cheantar sin a bhfuil Stocmhalartán Nua-Eabhrac agus an Stocmhalartán
Meiriceánach suite.

I measc tionscal an stáit, tá foilsitheoireacht agus clóbhualadh, innealra agus
feisteas tionsclaíoch, innealra leictreonach, turasóireacht, agus
feirmeoireacht. Meastar ar an seachtú háit é le táirgeadh tionscail. Tógtar
eallach agus éanlaith clóis, agus fástar glasraí, torthaí agus min. Tá tábhacht,
leis, le fás caora fíniúna agus déanamh fíona ar an Oileán Fada, i ngleann an
Hudson agus in iarthar an stáit.

Bhí daonra 8,008,278 i gcathair Nua-Eabhrac sa bhliain 2000, rud a thugann tus
áite di i measc chathracha na Stát Aontaithe. Ba í cathair Nua-Eabhrac longphort
iontrála an-chuid d'imircigh na hEorpa go dtí S.A.M. Ba é Oileán an Choraintín
sa chalafort stáisiún iontrála na loingeas paisinéara ón naoú haois déag go tús
an fichiú haois. Roimhe sin, thigidís i dtír ar dheisceart Manhattan, in áit ar
a dtugtar an Battery. Fós féin, tá pobail éagsúla le feiceáil ar fud na
cathrach. Sa lá atá inniu ann, tagann a lán imirceach ar tír in Aerfort John F.
Kennedy i Queens, nó in Aerfort Newark, i New Jersey, atá suite i gcóngar 35km
ón gcathair.

Síneann An tOileán Fada amach soir as cathair Nua-Eabhrac. Tá sé os cionn 170 km
ar fhaid, ach níl sé mórán thar 30 km ar leithead in aon chuid de. De ghnáth
nuair a luaitear an ainm, fágtar Queens agus Brooklyn ar lár, mar go bhfuilid i
gcathair Nua-Eabhrac, cé gur chuid den oileán iadsan maidir le tíreolaíocht.

I measc chathracha móra eile an stáit, áirítear Buffalo (d. 292,648), Syracuse
(d. 147,306), Yonkers (d. 196,086), agus Rochester (d. 219,773). Tugtar go minic
"Upstate" ar an gcuid den stát a luíonn ó thuaidh ó chathair Nua-Eabhrac agus ón
Oileán Fada, .i. mórchuid an stáit. "Downstate" a thugtar ar chathair
Nua-Eabhrac agus an Oileán Fada.



https://ga.wikipedia.org/wiki/Na_teangacha_Ind-Eorpacha

Is iad na teangacha Ind-Eorpacha an fhine teangacha is fairsinge ar fud an
domhain. Labhraítear na teangacha seo san India, san Iaráin, ar fud na hEorpa
agus i lár na hÁise, ach, thairis sin, d'fhairsingigh teangacha áirithe na fine
ar fud an domhain, agus úsáid fhairsing á baint astu mar fhrancbhéarlaí i
gcumarsáid idir cainteoirí neamhdhúchais féin. Glactar leis go bhfuil teanga
éigin de chuid na fine seo ó dhúchas ag trí bhilliún duine sa domhan inniu.

Roinntear an fhine ina hocht bhfoghrúpa, mar atá, na teangacha Ind-Iaránacha, na
teangacha Airméanacha, na teangacha Gréagacha, na teangacha Albánacha, na
teangacha Baltach-Shlavacha, na teangacha Gearmáinice (nó na teangacha
Gearmánda), na teangacha Ceilteacha, agus na teangacha Iodálda.

Tá dhá theanga déag de chuid na fine seo le fáil i measc an fiche teanga is
fairsinge a labhraítear sa domhan, mar atá, an Spáinnis, an Béarla, an Hiondúis,
an Phortaingéilis, an Bheangáilis, an Rúisis, an Ghearmáinis, an Mharaitis, an
Fhraincis, an Iodáilis, an Phuinseáibis agus an Urdais. Tá níos mó ná 1.6
billiún cainteoir dúchais ag na teangacha seo go léir.

Agus, ar ndóigh, is teanga Ind-Eorpach í an Ghaeilge féin, ceann de na teangacha
Ceilteacha.

An chuid is mó de na teangacha saorga a cruthaíodh le freastal ar an gcumarsáid
idirnáisiúnta, tá siad bunaithe ar theangacha Ind-Eorpacha, agus is féidir a rá
gur teangacha Ind-Eorpacha iad féin. Samplaí is ea iad na teangacha Interlingua,
Occidental, agus Latino sine Flexione. Agus ar ndóigh, tagann an chuid is mó de
stór focal na teanga Esperanto as na teangacha Ind-Eorpacha.

Is iomaí saineolaí a aithníonn na teangacha Satem agus na teangacha Kentum thar
a chéile. Is iad na teangacha Satem na cinn a chaill an difríocht idir na
consain choguasacha agus na cinn liopach-choguasacha, agus a d'iompaigh na
coguasaigh charballacha ina siosaigh. Maidir leis na teangacha Kentum, chaill
siad an t-idirdhealú idir na gnáth-choguasaigh agus na coguasaigh charballacha.
Ó thaobh na geograife de, ritheann an teoirlíne idir na teangacha Satem agus na
teangacha Kentum trasna na hEoráise ionas go bhfágann sí na teangacha Kentum
suite taobh thiar, na teangacha Satem taobh thoir. Teangacha Kentum iad an
Béarla agus an Ghaeilge, mar shampla. Cé go gcreideann cuid mhór saineolaithe go
bhfuil gaol réasúnta dlúth ag an nGréigis agus an Airméinis le chéile, is idir
an dá theanga seo a ritheann an líne. Teanga Kentum í an Ghréigis, cé go bhfuil
gnéithe áirithe den Ghréigis níos cosúla leis na teangacha Satem, ach is teanga
Satem í an Airméinis. Tá teangacha ann nach furasta a aicmiú le ceachtar den dá
ghrúpa, ar nós na dteangacha Anatólacha, na Tocáirise agus na hAlbáinise, agus
níl teangeolaithe an lae inniu chomh tugtha don teoirlíne Satem-Kentum mar
phríomhlíne dheighilte agus a bhí a sinsir sa naoú haois déag. Is féidir nach
bhfuil ann, i ndiaidh an iomláin, ach ceann de na línte deighilte ar féidir aird
a thabhairt orthu agus na teangacha Ind-Eorpacha á n-aicmiú ina bhfoghrúpaí.

Tá saineolaithe ann a chreideann gur féidir sárfhine teangacha a aithint a
chuimsíonn na teangacha Ind-Eorpacha chomh maith le roinnt finte teangacha eile.
Is í an hipitéis den chineál seo is minicí a chuirtear chun tosaigh ná an
hipitéis Nostrátach. Is éard atá i gceist leis an bhfine teangacha Nostrátach ná
fine atá comhdhéanta as na teangacha Ind-Eorpacha, na teangacha Cugasacha
Deisceartacha (is é sin, an tSeoirsis agus an cúpla teanga neamhscríofa a bhfuil
gaol aici leo), na teangacha Altaecha (is é sin, na teangacha Tuircice, an
Mhongóilis agus na teangacha beaga Mongólacha ar fud na hÁise), na teangacha
Úralacha (is é sin, na teangacha Fionnúgracha agus na teangacha Samóideacha), na
teangacha Dráivideacha (na cinn a labhraítear i nDeisceart na hIndia), agus na
teangacha Afráiseacha. B'é an teangeolaí Danmhargach Holger Pedersen ba túisce a
chuir an hipitéis seo chun tosaigh, thiar sa bhliain 1903, ach b'iad an bheirt
Sóivéadach Aharon Dolgopolsky agus Vladislav Illych-Svitych ba mhó a rinne
forbairt ar an mbunsmaoineamh.

Tá teoiricí eile den chineál chéanna ag dul timpeall, go háirithe hipitéis na
"Próta-Phontaise", a rith leis an teangeolaí John Colarusso sa bhliain 1997,
agus hipitéis na teanga "Próta-Dhomhanda", nó Proto-World, a samhlaítear le
hainm Joseph Greenberg. Bhí Greenberg ina shaineolaí tábhachtach ar na huilithe
teangeolaíocha, is é sin, na prionsabail theangeolaíocha a bhíonn fíor faoi gach
aon teanga a labhraíonn na daoine, ach is iomaí teangeolaí a deir go ndeachaigh
sé ar strae go hiomlán nuair a chrom sé ar an teanga Phróta-Dhomhanda a
thaighde. Is é an locht is mó a fhaigheann na teangeolaithe eile ar mhodh oibre
Greenberg ná go mbíonn sé ag cur theangacha an lae inniu i gcomparáid le chéile
le comhchosúlachtaí ócáidiúla a aithint, in áit a bheith ag déanamh staidéir ar
chomhchosúlachtaí córasacha na dteangacha agus ar a bhforbairt stairiúil, mar ba
chóir. Nó is féidir comhchosúlachtaí ócáidiúla a aithint idir dhá theanga, cuma
cé acu atá siad gaolmhar nó nach bhfuil; is iad na comhchosúlachtaí córasacha
caighdeán na gaolmhaireachta sa teangeolaíocht.

Sa bhliain 1786, áfach, thug Sior William Jones léacht faoi na cosúlachtaí a
d'aithin sé idir ceithre theanga na seanársaíochta: an Laidin, an tSanscrait, an
Ghréigis agus an Pheirsis. Threisigh Franz Bopp leis an tuiscint nuair a chuir
sé teangacha i gcomparáid le chéile de réir modhanna córasacha oibre, agus sna
blianta 1833-1852, d'oibrigh sé amach a mhórshaothar, Vergleichende Grammatik
des Sanskrit, Zend, Griechischen, Lateinischen, Litauischen, Gotischen und
Deutschen, is é sin, "Gramadach Chomparáideach na Sanscraite, na hAivéistise, na
Gréigise, na Laidine, na Liotuáinise, na Gotaise agus na Gearmáinise". Ba í an
Ghramadach Chomparáideach sin a chuir tús leis an léann Ind-Eorpach mar
dhisciplín acadúil.

Creidtear gur forbraíodh na teangacha seo go léir as an bPróta-Ind-Eorpais a bhí
á labhairt na mílte bliain roimh bhreith Chríost - níl na heolaithe féin ar aon
fhocal faoin am, ach, de réir na teoirice is forleithne a nglactar léi, bhí sí
le cloisteáil sa chúigiú mílaois roimh bhreith Chríost sna tailte steipe in
oirthear na hÚcráine, i ndeisceart na Rúise agus in iarthar na Casacstáine. Tá
teoiricí eile ann a chuireann an Phróta-Ind-Eorpais níos faide siar san am,
áfach. Is iomaí iarracht a rinne na saineolaithe leis an bPróta-Ind-Eorpais a
athchruthú is a atógáil de réir an eolais atá ar fáil i dteangacha Ind-Eorpacha
an lae inniu chomh maith leis na seanteangacha Ind-Eorpacha a bhfuil a n-iarsmaí
scríofa ar fáil, cosúil leis an Laidin, an Aivéistis nó an tSanscrait. Rinneadh
na chéad iarrachtaí den chineál seo san 19ú haois, ach is iomaí craiceann a
chuir an Phróta-Ind-Eorpais di idir an dá linn, go háirithe nuair a fuair na
teangeolaithe amach faoin Hitis, teanga nach raibh ar eolas acu roimh an mbliain
1902, nuair a thángthas ar na chéad téacsaí Hitise sa Tuirc. Is léir nach féidir
le saineolaithe an lae inniu féin ach ballaíocht tuairime ar an bhfíortheanga a
bhí ann fadó, nó idir an dá linn, chuaigh a lán teangacha in éag gan iarsmaí
scríofa a fhágáil ina ndiaidh. Mar sin, tá sé incheaptha go raibh tréithe
gramadúla san fhíor-Phróta-Ind-Eorpais nach bhfuil a fhios ag na scoláirí féin
iad, ó d'imigh siad leis na teangacha sin, gan aon lorg a fhágáil ar na
teangacha beo ná ar na seanteangacha scríofa.

Is féidir a rá, ar a laghad, gur teanga tháite a bhí sa Phróta-Ind-Eorpais, is é
sin, go ndeachaigh sí i muinín míreanna gramadúla (iarmhíreanna ach go háirithe)
le baint na bhfocal le chéile a chur in iúl. D'úsáidtí iarmhíreanna agus
réimíreanna freisin le focail nua a fhréamhú as na tamhain. Is dócha go raibh
córas an-chasta réimnithe ag na briathra, agus na gutaí a athrú le foirmeacha
éagsúla gramadaí a chur in iúl ("ablabht" a thugtar ar an bhfeiniméan seo, focal
atá bunaithe ar Ablaut na Gearmáinise).



https://ga.wikipedia.org/wiki/M%C3%A1irt%C3%ADn_%C3%93_Cadhain

Tá Máirtín Ó Cadhain (1906 – 18 Deireadh Fómhair 1970) ar dhuine de na
scríbhneoirí próis is mó i stair na litríochta Nua-Ghaeilge. Foilsíodh trí
úrscéal agus sé bhailiúchán gearrscéalta leis i measc ábhar eile. Cré na Cille
an t-úrscéal an saothar is mó cáil a scríobh sé, agus aithnítear na gearrscéalta
in An Braon Broghach go forleathan mar shárshaothair. Ba mhúinteoir scoile, ball
d'Óglaigh na hÉireann, agóidí, scríbhneoir, agus ollamh le Gaeilge é. Déantar
staidéar ar a shaothar ar chúrsaí tríú agus dara leibhéal in Éirinn.

Rugadh ar an gCnocán Glas taobh thiar den Spidéal i gConamara é. Ba é Máirtín an
duine ba shine dár mhair de thrí dhuine dhéag a rugadh do Sheán Ó Cadhain,
talmhaí, agus dá bhean Bríd Ní Chonaola. Duine dá dheartháireacha ba ea Seosamh
Ó Cadhain. Um Meitheamh 1911 thosaigh sé ag freastal ar Scoil Náisiúnta an
Spidéil. Bhuaigh sé scoláireacht an Rí sa bhliain 1923 nuair a bhí sé ina
mhonatóir ann ach, tharla é bheith ró-óg le dul isteach i gColáiste Phádraig,
Droim Conrach, d’fhan sé bliain eile gur bhuaigh arís é. Chaith sé an tréimhse
1924–26 i nDroim Conrach. Tar éis tréimhsí gairide ag múineadh i scoileanna i
nDaighinis agus i gcathair na Gaillimhe ceapadh ina phríomhoide i gCamas é agus
bhí ann go 1932. Is lena linn a d’aistrigh sé Sally Kavanagh le Charles Kickham
faoin teideal Saile Ní Chaomhánaigh nó na huaigheanna folamha, 1932 (d’ullmhaigh
an Dr Tomás de Bhaldraithe eagrán 1986). Faoi 1926 bhí tosaithe aige ar ábhar a
fhoilsiú in An Stoc. Bhí a chéad ghearrscéal aige i gcló san iris sin um
Shamhain, 1929. Má fhágaimid ailt, litreacha agus óráidí faoi staid na
Gaeltachta as an áireamh, is ábhar béaloidis is mó a bhí á chur i gcló aige
anuas go 1938; scéalaithe ba ea a athair, a mháthair, agus a uncail. Bhí baint
aige, agus é i gCamas go fóill, leis an IRA, é ina cheann feadhna ar na hÓglaigh
ann.

Chuaigh sé ag staidéar le bheith ina mháistir scoile i gColáiste Phádraig Droim
Conrach, Baile Átha Cliath. Níor éirigh leis, áfach, mórán faid a bhaint as an
obair seo, nó bhí baint aige le hÓglaigh na hÉireann (IRA), agus suim aige sa
Sóisialachas freisin. Mar sin, ní raibh sé ag réiteach go maith leis na sagairt
ná le húdaráis eile. Múinteoir náisiúnta a bhí ann ón mbliain 1926 go dtí 1936
agus bhí sé ina rúnaí áitiúil don INTO sa bhliain 1930. Briseadh as a phost é
toisc baint a bheith aige leis na hÓglaigh agus chaith sé tréimhse mar spailpín
agus mar thimire. Ag deireadh na dtríochaidí bhí sé mar oifigeach earcaíochta
leis an IRA agus b'eisean a thóg Breandán Ó Beacháin isteach san eagraíocht i
measc daoine eile.

Ba dhuine teasaí, ceanntréan an Cadhnach. Bhí Ó Cadhain ina éan corr i gColáiste
Phádraig is cosúil, cuireadh ó phost é ar an gCarn Mór de bharr go raibh sé ina
bhall d’Óglaigh na hÉireann, is ba mhinic é ag coimhlint le Fianna Fáil is Fine
Gael i ngeall ar neamhshuim is naimhdeas i leith na Gaeilge faoi seach. Chuir sé
troid orthu siúd agus ar an Language Freedom Movement ó thaobh na Gaeilge de, is
níor éalaigh na Gaeilgeoirí féin, a bhí tar éis loiceadh, fiú. Cé go mba
shóisialaí é ní raibh sé róthógtha leis na Cumannaigh. Chuir sclábhaíocht an
aistriúcháin sa Dáil as dá chuid scríbhneoireachta, áit a raibh sé ina
aistritheoir cáipéisí dlí don Oireachtas ón mbliain 1947 go dtí 1956. Sa champa
imthreoranaithe sa Churrach féin ba mhó a raibh suaimhneas air, áit a bhí saor ó
thionchar an ghnáthphobail. Go deimhin, ní raibh fonn air é a fhágáil. Sna
1930dí bhí lámh aige san fheachtas a chuir Nua-Ghaeltacht ar bun i Ráth Cairn na
Mí.

Sna tríochaidí, ghlac sé páirt i bhfeachtas agóide a bhí ag éileamh tailte níos
méithe do mhuintir na Gaeltachta. B'é ba thoradh an fheachtais seo gur cuireadh
Gaeltacht nua Ráth Cairn ar bun i gContae na Mí. I dtús an Dara Cogaidh
Dhomhanda, áfach, tharraing sé seantithe éigin anuas air, agus gabhadh é in
éineacht le cuid mhaith daoine eile a raibh baint ar bith acu leis an IRA. Bhí Ó
Cadhain mar Rúnaí an Fháinne sa bhliain 1939.

Gabhadh é Meán Fómhair 1939 agus as sin go mí na Nollag bhí sé i ngéibheann i
mBeairic Chnoc an Arbhair.

I bhFeabhra na bliana 1945 phós sé Máirín Ní Rodaigh, oide scoile ó chontae an
Chabháin, ach bhí lámh is focal eatarthu le fada roimhe sin. Iníon Philip Ruddy
ba ea Máirín agus ba mhúinteoir í i scoil lán-Ghaeilge. Bhí cónaí uirthi féin
agus Máirtín ag seoltaí eágsúla timpeall ar Bhaile Átha Cliath agus ní raibh aon
chlann orthu riamh. Bhí sé ina cholúnaí seachtainiúil don Irish Times ó 1953 go
dtí 1956 is bhí ina léachtóir sa Ghaeilge i gColáiste na Tríonóide sa bhliain
1956. Ceapadh ina ollamh le Gaeilge faoi 1969 é, agus ina chomhalta de chuid
Choláiste na Tríonóide sa bhliain 1970. Ainmníodh léachtlann ina onóir i
gColáiste na Tríonóide, Téatar Mháirtín Uí Chadhain. Bhí sé ina aoi-léachtóir in
Ollscoil na Banríona chomh maith.

Bhí eolas údarásach aige ar litríocht agus cultúr na Gaeilge agus na hÉireann.
Chuir sé le Ciclipéid Ghearmánach na Litríochta Domhanda. D'fhoghlaim sé Gaeilge
na hAlban, Breatnais, agus Briotáinis agus d'aistrigh ón trí theanga sin go
Gaeilge. Rinne sé aistriúcháin ón mBéarla is ón bhFraincis chomh maith. Bhí
eolas leathan aige ar Litríocht na hEorpa agus bhí léamh na Rúisise, na
Gearmáinise agus na hIodáilise aige chomh maith le teangacha eile.

I Mí Aibreán 1940 gabhadh é tar éis dó aitheasc a thabhairt ag sochraid Tony
Darcy, príosúnach poblachtach a fuair bás i bPríosún Mhuinseo ar stailc ocrais.
Coinníodh i ngéibheann i gCurrach Chill Dara é le linn Ré na Práinne i rith an
Dara Cogaidh Dhomhanda ós rud é go raibh sé ina chomhalta d'Óglaigh na hÉireann
ón mbliain 1918 anonn. In Aibreán a cuireadh i ngéibheann arís é, agus níor
scaoileadh saor é go 26 Iúil, 1944. Bhain sé deis as an tréimhse seo le cur lena
chuid léinn is léigh sé mórán i dtaobh stair na hEorpa agus an litríocht a roinn
léi. Dar le roinnt tá feabhas le sonrú ar a chuid scríbhneoireachta tar éis dó
an campa a fhágáil. Deir Alan Titley: ‘Tá doimhniú agus leathnú agus siúráil i
réimse, i scóp agus i láimhsiú a chuid scríbhneoireachta i ndiaidh an chogaidh
seachas mar a bhí roimhe. Níl mé cinnte nach raibh baint ag an iomtheorannú leis
an scéal’. Ceapann roinnt go mb'fhéidir gur a thréimhse sa champa géibhinn ar an
gCurrach a thug bunsmaoineamh don leabhar Cré na Cille dó, na príosúnaigh nua ag
breith scéalta isteach sa champa faoina raibh ag tarlú taobh amuigh; ach
bréagnaíonn an Cadhnach féin seo. . Spéisiúil go leor ach ní raibh fonn air an
áit a fhágáil. níl tnúthán ar bith agam féin len a dhul amach…Bheinn chomh sásta
istigh agus a bheinn amuigh.. Dar le léirmheastóirí tá atmaisféar na haimsire
agus meon an ghéibheannaigh le brath ar na litreacha seo a chuir sé chuig Tomás
Bairéad).

Thit sé amach le ceannasaíochta an IRA agus é ann. Níor chreid Ó Cadhain gur
chóir tús a chuir le feachtas buamála de bharr gur cheap sé nach raibh an
eagraíocht ullamh le tabhairt faoi. Thosaigh sé rang Gaeilge istigh chomh maith,
agus is iomaí Óglach de chuid an IRA a d'fhoghlaim an teanga ón gCadhnach. Is ag
Máirtín a bhí an t-ardrang Gaeilge agus deirtear gurbh iontach an múinteoir é.
Lár na bliana 1943 ceapadh é ina chathaoirleach ar an gcoiste oideachais a raibh
mar chúram aige na ranganna a eagrú. Níos deireanaí an bhliain chéanna bhí baint
aige le coiste a chur ar bun chun straitéis a cheapadh don IRA, nuair a scaoilfí
amach na príosúnaigh ag deireadh an chogaidh. De bharr na moltaí a chuir Ó
Cadhain chun cinn gur cheart na hairm a dhumpáil ar feadh píosa, caitheadh
amhras air agus cuireadh ar fionraí é ón IRA in éindí le baill eile an choiste
`pending court martial'. Le linn a fhionraíochta ón IRA sa champa géibhinn, bhí
deis aige díriú ar a chuid scríbhneoireachta mar nach raibh dualgas air ná cead
aige ranganna a mhúineadh a thuilleadh ná a eagrú. Tugadh bord agus cathaoir dó,
cé nár iarr sé aon phribhléid, agus luigh sé isteach ar an scríbhneoireacht.
Ceadaíodh dó a chuid scríbhinní a chur amach as an gcampa chomh maith. Le linn
na tréimhse sin sa Churrach, chuir sé an díolaim gearrscéalta An Braon Broghach
le chéile.

In alt lena chomhghéibheannach, Maitiú Ó Néill, in eagrán speisialta den iris
Comhar, a foilsíodh bliain tar éis bhás Uí Chadhain, tugtar léargas ar an gcúis
ar cuireadh an Cadhnach ar fionraí ón IRA sa bhliain 1944. Comhar, Deireadh
Fómhair, 1971 Faoi Ghlas ag Gaeil le Maitiú Ó Néill;

Cuireadh fáilte roimhe léachtaí a thabhairt ag Ollscoileanna timpeall na tíre.
Níor tugadh cead don Chumann Seanchais agus Éigse i gColáiste Ollscoile na
Gaillimhe é a bheith ag caint leo ann. Luann Breandán Ó hEithir an eachtra seo
ina leabhar Over the Bar.

Chaith sé na blianta deireanacha dá shaol ina Ollamh le Gaeilge i gColáiste na
Tríonóide.

Ba é a bhunaigh Misneach, eagraíocht a bhí dírithe go diongbháilte ar
athbheochan na Gaeilge, agus a d'eargraigh stailc ocrais ar son na teanga sa
bhliain 1966.

Sa bhliain 1969 thug sé an príomhléacht ag Scoil Gheimhridh Chumann Merriman in
Aonach Urmhumhan. Go luath ina dhiaidh sin foilsíodh an léacht sin faoi chlúdach
leabhair dar teideal Páipéir Bhána agus Páipéir Bhreaca. Tá an aiste sin ar na
cinn is tábhachtaí faoi scríbhneoireacht na Gaeilge dár foilsíodh riamh.

Ba scríbhneoir cruthaitheach Máirtín a rinne an-fhorbairt agus an-aclú ar an
nGaeilge mar theanga liteartha. Thóg sé focail ó Ghaeilge na hAlban agus chum sé
nua-fhocail amanna. Mar sin féin, chleacht sé gramadach a chanúna féin in áit na
gramadaí caighdeánaithe in áiteanna.

Cailleadh Máirtín Ó Cadhain ar an 18 Deireadh Fómhair 1970, go díreach nuair a
bhí cor eile á chur de ag saol agus ag scríbhneoireacht na hÉireann. Bhásaigh sé
in Ospidéal an Mater i mBaile Átha Cliath. Cuireadh i Reilig Chnocán Iaróm é.
D'fhág sé go leor scríbhinní neamhfhoilsithe ina dhiaidh a nochtadh de réir a
chéile.

Deir Alan Titley: ‘Nuair a fuair sé bás ... ba chliché é a rá gur chaill Éire an
scríbhneoir ab fhearr a bhí aici...’

Amach ó Chré na Cille, scríobh an Cadhnach dhá úrscéal eile nár tháinig i gcló
ach i bhfad i ndiaidh a bháis, sna nóchaidí. B'iad sin Athnuachan agus Barbed
Wire.

Scríobh an Cadhnach leabhair gearrscéalta freisin, ina measc Idir Shúgradh agus
Dáiríre, An Braon Broghach, Cois Caoláire, An tSraith dhá Tógáil, An tSraith
Tógtha agus An tSraith ar Lár.

Áirítear na cnuasaigh ghearrscéalta Idir Shúgradh agus Dáiríre (ISD), An Braon
Broghach (ABB), agus Cois Caoláire (CC) mar luathshaothar an Chadhnaigh.
Braitheann roinnt léirmheastoirí go dtaispeánann ABB teacht chun aibíochta mar
scríbhneoir. Deirtear leis go bhfuil teannas le braith i scealta seo an
Chadhnaigh. Díríonn an Cadhnach sna scéalta seo ar phobail faoi leith, pobail
iargúlta Ghaeltachta don chuid is mó, pobail ar nós an phobail inar rugadh agus
tógadh an Cadhnach féin.

Bhí an Cadhnach gníomhach, chomh maith, mar iriseoir agus ag scríobh aistí, atá
bailithe in Ó Cadhain i bhFeasta, Caiscín, agus Caithfear Éisteacht. Cuireadh
amach comhfhreagras idir é féin san am a bhí sé i ngéibheann agus Tomás Bairéad
faoin teideal As an nGéibheann. Bhí sé i gcruachás amanna, ó briseadh as a phost
múinteoireachta é mar gheall ar a ghníomhaíocht Phoblachtánach.

Bhí drochmheas ag Ó Cadhain ar an bhfilíocht go pointe. Dar leis, b'fhearr
ábhair a phlé sa phrós amháin agus fuair sé de locht ar Ghaeilge na hAlban nach
raibh ach filíocht á scríobh inti ar an mórgóir. Bhí breis filíochta á scríobh
sa Ghaeilge ná mar a bhí sa Bhéarla an tráth úd dar leis, ach níorbh fhiú faic
an fhilíocht chéanna i gcomparáid le tathag an phróis.

Glacann an teannas idir daoine aonaracha agus éilimh an phobail ról
fíorthábhachtach i scéalta an Chadhnaigh.

In Traidisiún Liteartha na nGael (1979) deir J. E. Caerwyn Williams agus Máirín
Ní Mhuiríosa: ‘Níl aon amhras ná gurb é Máirtín Ó Cadhain an scríbhneoir is
tábhachtaí dár shaothraigh prós na Nua-Ghaeilge le breis agus daichead bliain
anuas.’

Ó Cadhain i dTír Chonaill 2007 Cnuasach bealoidis a bailíodh i dTír Chonaill sa
bhliain 1957

Tá portráid de Ó Cadhain a rinne Seán O'Sullivan i seilbh phríobháideach, agus
dealbh bhrád le James Power i gColáiste na Tríonóide. Tá a chuid scríbhinní i
dtaisce sa leabharlann i gColáiste na Tríonóide.



https://ga.wikipedia.org/wiki/Impireacht_na_Breataine

I mbarr a réime, ba í Impireacht na Breataine an impireacht ba mhó agus an stát
ba chumhachtaí ar domhan. Sa bhliain 1922 bhí tuairim is ceathrú de thailte agus
de dhaonra an domhain faoi smacht na Ríochta Aontaithe. Tá oidhreacht na
himpireachta an-tábhachtach fós ó thaobh na teanga, na polaitíochta agus an
chultúir de.

Chuir Sasana go leor coilíneachtaí agus postanna trádála ar bun sa 16ú agus sa
17ú haois agus ba iad na críocha seo príomhbhunús na hImpireachta. Cailleadh na
Stáit Aontaithe i ndeireadh na 18ú haoise, ach dhírigh an Bhreatain a haigne ar
an Aigéan Ciúin, an Áise agus an Afraic. I ndiaidh buachan i gCogaí Napoléon,
bhí sí ar an stát ba chumhachtaí ar domhain ar feadh 100 bliain.

Chuir fás na Gearmáine agus na Stát Aontaithe deireadh le forlámhas
eacnamaíochta na Breataine. Bhí an Chéad Chogadh Domhanda agus an Dara Cogadh
Domhanda an-deacair, agus in ainneoin an bhua is ag dul i laige a bhí sí. Bain
formhór na gcoilíneachtaí neamhspleáchas amach san fhichiú céad. Tá cuid mhaith
díobh ina mball den Chomhlathas fós.



https://ga.wikipedia.org/wiki/Iarann

Is dúil cheimiceach é an t-iarann. Is é an miotal is tábhachtaí atá ann ó thaobh
na gnáthúsáide de. Is í an uimhir adamhach atá aige ná 26, agus is é an
tsiombail cheimiceach ná Fe. Tá sé ar an mbeagán dúl a bhfuil fearómaighnéadas
iontu - is é sin, tarraingíonn na maighnéid iarann, agus is féidir smután
iarainn a iompú ina mhaighnéad.

Tá trí iseatóp cobhsaí ag an iarann, mar atá, Fe-56 (91.72 % d'iarann an dúlra),
Fe-57 (2.2 % d'iarann an dúlra), agus Fe-58 (0.28 % d'iarann an dúlra). Thairis
sin, tá aon iseatóp radaighníomhach amháin ar fáil sa dúlra, Fe-54 (5.8 %
d'iarann an dúlra), agus is í an leathré atá aige ná 3.1 x 1022 bliain
(31,000,000,000,000,000,000,000 bliain).

Ní féidir teacht ar an iarann i bhfoirm na dúile, áfach. Ní mór é a bhaint as an
iarnmhianach agus a dhí-ocsaídiú. Cé go bhfuil an t-iarann an-úsáideach mar
mhiotal, tagann meirg air go héasca. Is éard atá ann, mar mheirg, ná trí-ocsaíd
iarainn, nó Fe2O3. Leis an iarann a dhéanamh díonta ar an meirg, measctar
miotail eile tríd. Thar aon rud eile, áfach, is leis an gcarbón a
chóimhiotalaítear an t-iarann, ionas go bhfaightear cruach. I bhfoirm cruach is
mó a úsáidtear an t-iarann.

Is iad na huimreacha ocsaídiúcháin is tábhachtaí agus is coitianta ná +II agus
+III. Is iad comhdhúile an iarainn (III) a aithnítear ar dhath deargrua na
meirge. Bíonn dath uaine i gcomhdhúile an iarainn (II). Is ionann an mheirg agus
an dé-ocsaíd trí-iarainn, nó ocsaíd an iarainn (III), Fe2O3. Tá dhá ocsaíd eile
ag an iarann, an ocsaíd mheasctha Fe3O4, ina bhfuil idir iarann (II) agus iarann
(III), agus í i bhfad níos cobhsaí ná ocsaíd ghlan an iarainn (II), FeO. Bíonn
sé deacair FeO a tháirgeadh, agus is dual don ocsaíd seo claochlú go hiarann
agus Fe3O4. Tugtar díréiriú (Béarla: disproportionation) ar an gcineál seo
próiseas, nó ocsaídítear cuid d'adaimh an iarainn (ó Fe2+ go Fe3+) agus
dí-ocsaídítear cuid eile (ó Fe2+ go Fe).



https://ga.wikipedia.org/wiki/I%C3%BApatar_(pl%C3%A1in%C3%A9ad)

Is é Iúpatar an cúigiú pláinéad ón ngrian sa ghrianchóras, agus an ceann is mó
de na plainéid ar fad. Ba é Iúpatar (Jupiter) Rí na nDéithe ag na Rómhánaigh. Is
é Iúpatar an ceathrú réad is gile sa spéir agus bhí daoine ábalta é a fheiceáil
ó thús ama. D'fhéach Galileo Galilei air trí theileascóp sa bhliain 1610 agus
chonaic sé go raibh ceithre ghealach aige. Tugtar gealacha Galileo orthu sin i
gcónaí (Io, Europa, Ganymede agus Callisto). Ba é seo an chéad uair a chonacthas
go raibh rudaí ag dul timpeall ar phlainéad eile seachas an domhan agus ba athrú
réabhlóideach é ar an léargas a bhí ag daoine ar an ollchruinne go dtí sin, mar
gur creideadh go raibh an domhan i lár agus gach rud eile, an ghrian san
áireamh, ag dul timpeall air.

Is plainéad gáis é Iúpatar, gan aon dromchla soladach, cé go bhfuil croílár
cloiche istigh ann. Uaireanta, tugtar gásfhathaigh ar phláinéid den chineál seo
sa ghrianchóras, agus tá ceithre cinn acu ann: Iúpatar, Satarn, Úránas agus
Neiptiún. Is iad na scamaill san atmaisféar atá le feiceáil ón domhan. Hidrigin
(90%) agus héiliam (10%) ar fad atá sa phlainéad seachas blúirí bídeacha de
gháis eile, uisce, agus amóinia. Tá Iúpatar 142,984 chiliméadar ar trastomhas,
agus is ionann a mhais agus 317.8 domhan. Bíonn sé 778 milliún ciliméadar ón
nGrian, ar meán. Tá an lá an-ghearr – 9 n-uair agus 55 nóiméad, agus tá bliain
Iúpatair cothrom le 11.86 bliana de chuid an domhain. -108 °C an mheánteocht atá
ann.

Tá uachtar an atmaisféir ar Iúpatar comhdhéanta as hidrigin agus héiliam - is í
an hidrigin an comhábhar is mó, agus ní sheasann an héiliam ach do 8-12 % den
chomhdhéanamh. Nó sin é an céatadán de réir líon na móilíní. Scéal eile é go
bhfuil adamh an héiliam níos troime ná móilín na hidrigine. De réir mhais na
n-adamh, tá 75 % hidrigin agus 25 % héiliam ann, a bheag nó a mhór. Ag tuirlingt
anuas san atmaisféar dúinn, áfach, gheobhaidh muid romhainn comhdhéanamh is
casta ná sin, nó tá dúile níos troime thíos ansin, timpeall ar 5 % den iomlán.
Is féidir, mar sin, iarsmaí de chomhdhúile a aithint in íochtar an atmaisféir a
bhfuil sileacan, fosfar, carbón, ocsaigin, nítrigin nó dúile eile iontu: meatán
CH3CH3, uisce H2O, amóinia NH3, foisfín PH3, agus a lán eile. Amuigh ar
fhorimeall an atmaisféir, arís, aithnítear criostail shioctha amóinia.
Thaispeáin na gathanna ultraivialaite agus infridhearga go bhfuil hidreacarbóin
sách casta, ar nóis na beinséine, ann chomh maith.



https://ga.wikipedia.org/wiki/Gluaiste%C3%A1n

Is cóir iompair (feithicil, gléas siúil) í an gluaisteán (nó an carr mar atá
aithne uirthi chomh maith), agus inneall dócháin inmheánaigh á tiomáint.
Baintear úsáid as an ngluaisteáin le paisinéirí agus lastas a iompar, agus í
an-áisiúil i gcomhair aistir fhada. Go tipiciúil, tugann an gluaisteán slí do
chúigear daoine, ach tá gluaisteáin de chineálacha eile ann. Tá monarchana
gluaisteán i dtíortha éagsúla ar fud an domhain, go háirithe i Stáit Aontaithe
Mheiriceá, an Fhrainc, an Ghearmáin, an Iodáil, an tSeic, Sasana, an Rúis, an
tSeapáin, an India, an tSín, Meicsiceo agus an Bhrasaíl.

Is é an cineál inneall is mó a úsáidtear leis an ngluaiseacht a thiomáint ná
inneall dócháin inmheánaigh. Is iad an peitreal agus an breosla díosail an dá
chineál breosla is coitianta. Baintear úsáid as na bithbhreoslaí, as gás
leachtaithe agus as breoslaí eile freisin. Tá gluaisteáin leictreacha ann, leis,
agus iad á bhfuinnmhiú ag cadhnraí nó ceallraí móra.

Stiúrtar an gluaisteán tríd an roth stiúrtha a chasadh. Thairis sin, is féidir
leis an tiománaí troitheáin ar leith a oibriú le coscán a theannadh (troitheán
coscáin) nó le tuilleadh luais a chur faoin ngluaisteán (troitheán luasaire).
Bíonn crág nó troitheán cráige ann freisin le giar a athrú.

D'eascair an focal carr ón bhfréamh Ceilteach *carr- (cairt nó vaigín). I measc
na dteangacha eile a úsáideann focail a shíolraigh ón bhfréamh Ceilteach seo tá
carr na Breatnaise, karr na Briotáinise, carrum na Laidine, carro na Spáinnise
agus car an Bhéarla.



https://ga.wikipedia.org/wiki/Gaeilge_na_Mumhan

Is í Gaeilge na Mumhan canúint dheisceartach na Gaeilge. Tá difríochtaí
suntasacha idir Gaeilge na Mumhan agus na canúintí eile. Labhraítear canúintí
den gcineál seo i gCiarraí (go háirithe i nGaeltacht Chorca Dhuibhne), i gCúil
Aodha, in Oileán Chléire agus i nGaeltacht na Rinne. Bhí an-ról ag Gaeilge na
Mumhan i bhforbairt na litríochta nua-aimseartha Gaeilge os rud é gurb i
nGaeilge na Mumhan a scríobh an tAthair Peadar Ua Laoghaire Séadna, an chéad
úrscéal riamh dá scríobhadh i nGaeilge, agus gur chuir gníomhaithe agus
saineolaí teangan an-spéis inti. Chomh maith leis sin, ba í Gaeilge na Mumhan a
bhí mar chanúint ag údair na gclasaiceach Blascaodach: Peig le Peig Sayers, An
tOileánach le Tomás Ó Criomhthain, agus Fiche Blian ag Fás le Muiris Ó
Súilleabháin. Is dócha gurb iad Pádraig Ó Cíobháin, Máire Mhac an tSaoi, Maidhc
Dainín Ó Sé, Nuala Ní Dhomhnaill agus Alan Titley na scríbhneoirí comhaimseartha
is bisiúla sa chanúint.

Cloistear an do roimh na consain féin go minic i nGaeilge na Mumhan. Go
praiticiúil, áfach, is mar dh- a fhuaimnítear é roimh na gutaí, is é sin,
b'fhearr, abair, d'osclóinn a litriú mar dh'osclóinn nó do dh'osclóinn leis an
bhfíorfhuaimniú a chur in iúl - rud a d'fheicfeá i bhfoilseacháin bhéaloidis ina
bhfuiltear ag déanamh dlúthaithris ar an gcanúint.

Tabhair faoi deara arís gur gnáth dh'osclaíos, dh'osclaís agus araile a dhéanamh
de sa chaint. Le fírinne d'fheicfeá leithéidí do dh'oscail, do dh'éirigh sna
díolamaí béaloidis ina ndéantar aithris chruinn ar fhíorfhuaimniú na canúna.

Maidir leis na briathra neamhrialta, in áit an -as, is é an dóigh a gcuireann
siad an chéad phearsa uatha in iúl san aimsir chaite ná leathnú an chonsain
dheireanaigh: thánag "tháinig mé", dúrt, duart "dúirt mé", chuala (gan iarmhír
gan forainm) "chuala mé", chonac (fuaimniú: ch'nuc) "chonaic mé" (ach, ar
ndóigh, deirtear chuas "chuaigh mé", rugas "rug mé", bhíos "bhí mé"). Maidir le
thánag agus chuala, is iad sin na ceartfhoirmeacha stairiúla, ach is ar éigean a
úsáideann aon chanúint ar leith an bheirt acu, nó i gCiarraí, rinneadh thána de
thánag faoi thionchar chuala, ach i gContae Chorcaí, rinneadh chualag de chuala
faoi thionchar thánag.

Bíonn foirmeacha aimsire caite an bhriathair úd déan!/déanamh bunaithe ar an
tamhan dein-: do dheineas, do dheinis, do dhein sé, do dheineamar, do
dheineabhair, do dheineadar; do deineadh.



https://ga.wikipedia.org/wiki/F%C3%A9ilire_Ghr%C3%A9ag%C3%B3ra

Féilire a chuir an Pápa Gréagóir XIII ar bun i 1582, in úsáid ar fud an Domhain
anois. Bhí an bhliain 11 nóiméad níos faide ná an bhliain thrópaiceach de réir
seanfhéilire Iúil. Faoin 15ú céad bhí 21 Márta, cónocht an fhéilire, ag titim 10
lá níos déanaí ná fíorchónocht an earraigh. Ba ghá 10 lá a bhaint den bhliain,
agus léimeadh ó 4 Meán Fómhair go dtí 15 Meán Fómhair chun féilire nua Ghréagóra
a thabhairt isteach agus an féilire is na séasúir a chur i gcomhfhreagairt dá
chéile. Cinneadh go ndéanfaí leasú eile ar an bhféilire chun nach n-éireodh an
earráid chéanna arís: nach bliain bhisigh a bheadh i mbliain an chéid muna
mbeadh sí inroinnte ar 400. Mar sin, ba bhlianta bisigh 1600 is 2000, ach níor
bhlianta bisigh 1700, 1800 ná 1900, agus ní bliain bhisigh a bheidh i 2100.
Nuair a ríomhtar meánfhad na bliana thar 400 bliain, is é 365.2425 lá a
fhaightear, luach atá an-ghar don fhíorluach, 365.2422 lá.

Ós rud é gurb é an Pápa a thug an féilire nua isteach, ghlac na tíortha
Caitliceacha go fonnmhar leis, ach níor ghlac an Bhreatain ná na coilíneachtaí
Meiriceánacha leis go dtí 1752, agus bhí gá le leasú 11 lá nuair a rinne siadsan
an t-athrú. Sa bhliain 1752, léimeadh ó 2 Meán Fómhair go dtí 13 Meán Fómhair
chun féilire nua Ghréagóra a thabhairt isteach in Éirinn



https://ga.wikipedia.org/wiki/Eola%C3%ADocht

Is éard atá in eolaíocht ná cuardach nó staidéar i gcóir eolais infhíoraithe trí
bhreathnadóireacht agus turgnamhacht. Ar dhóigh caol tagraíonn eolaíocht do
chóras bailithe eolais a bhuntar ar eimpíreachas, tástáil agus nádúrachas
rianúil, modhúil agus chomh maith le sin don choiste eolais eagraithe a bhfuil
bailithe leis an cine daonna de thoradh a leithid sin taighde.

Breathnaítear ar 'disciplín' mar 'eolaíocht' má úsáideann sé an Modh Eolaíochta
chun teacht ar 'hipitéis' indearbhaithe, bailítear sonraí trí dhianstaidéar
agus/nó tástáil, agus ceaptar nó bréagnaítear an hipitéis. (Oibriú le saothrú
agus luachálú míniúcháin nádúrtha le haghaidh feiniméin sofheicthe bunaithe ar
staidéar eimpíreach, turgnamhaíoch, triaileach agus fíorú neamhspleách.)

Mar sin de, bíonn hipitéis measartha coitianta san eolaíocht, bíonn méid áirithe
'teoiric' ann, ach bíonn 'dlíthe' gann go leor ar an dtalamh.

Pléann na hEolaíochta Fisiceacha .i. Fisic, Ceimic, Réalteolaíocht srl. leis an
chruinne neamhbheo nó fhisiceach. Pléann na hEolaíochta Saoil, .i.
Bitheolaíocht, leis an ghéag den eolaíocht a bhaineann le nithe beo.

Tagraíonn eolaíocht go leathan do chóras eolais ar bith a shroichtear le
modhanna infhíoraithe. Ar dhóigh caol tagraíonn eolaíocht do chóras bailithe
eolais a bhuntar ar eimpíreachas, tástáil agus nádúrachas rianúil, modhúil agus
chomh maith le sin don choiste eolais eagraithe a bhfuil bailithe leis an chine
daonna de thoradh a leithid sin taighde. Dearbhaíonn eolaithe go gcaithfidh
cuardach eolaíoch bheith greamaithe don modh eolaíochta -- oibriú le saothrú
agus luachálú míniúcháin nádúrtha le haghaidh feiniméin sofheicthe bunaithe ar
staidéar eimpíreach, turgnamhaíoch, triaileach agus fíorú neamhspleách. Mar sin
de ghnáth, diúltaíonn eolaíocht míniúcháin osnádúrtha agus argóintí ón údaráis.
Aicmítear réimse eolaíochta i ndá pháirt de ghnáth: Eolaíocht Nádúrtha, a
dhéanann staidéar ar fheiniméin nádúrtha agus Eolaíocht Sóisialta a dhéanann
staidéar ar iompar daonna agus comhluadair.



https://ga.wikipedia.org/wiki/C%C3%BAba

Tír is ea Poblacht Chúba atá suite i Muir Chairib. Is cuid den tír iad an
t-oileán Cúba féin, Isla de la Juventud agus go leor oileán beag eile thart
timpeall. Is é oileán Chúba an t-oileán is mó i Muir Chairib. Bhí Fidel Castro i
gceannas na tíre ó d'éirigh lena réabhlóid chumannach i gcoinne rialtas
Fulgencio Batista i 1959. Tháinig a dheartháir Raúl mar chomharba air ar an 24
Feabhra 2008.

Bhunaigh na Spáinnigh cóilíneacht ar an oileán sa 16ú haois. Níor bhain Cúba a
neamhspleáchas amach go dtí 1902, ceithre bliana i ndiaidh an cogadh idir an
Spáinn agus na Stáit Aontaithe Mheiriceá. Ba bhlianta casta iad tús an 20ú haois
le rialtais nár mhair i bhfad agus cur isteach an airm sa pholaitíocht. Tháinig
Fulgencio Batista i gceannas ar an dtír i 1952 agus cé go raibh aithne air go
dtí sin mar liobrálaí, thosaigh sé a naimhde polaitiúla a chur faoi chois. Bhí
géarchéim eacnamaíoch sa tír ag an am, le formhór na ndaoine ag maireachtáil i
mbochtanas. Chuir Fidel Castro agus a chomhghleacaithe (Che Guevara san áireamh)
feachtas míleata in aghaidh an rialtais ar bun ag deireadh 1956 agus ghlac siad
seilbh ar Havana ar 1 Eanáir 1959 nuair a theith Batista ón oileán.

Tháinig teannas sa chaidreamh idir Cúba agus a chomharsa SAM nuair a náisiúnaigh
an rialtas nua gnóthaí SAM go léir sa tír agus d'fhógair siad a gcairdeas leis
an t-Aontas Sóivéadach (APSS). Chuir SAM smachtbhannaí i bhfeidhm go gairid ina
dhiaidh is thacaigh an t-uachtarán John F. Kennedy le iarracht an rialtas
cummanach a ruaigeadh le hionradh Bahía de Cochinos ar 15 Aibreán 1961. Ardaíodh
an teannas arís idir Dheireadh Fómhair agus Samhain 1962 nuair a tháinig SAM ar
fhianaise go raibh na Cúbaigh ag tógáil aonad do dhiúracáin núicléacha ar an
oileán, le cabhair ón Aontas Sóivéadach. Ba bhuaicphointe an Chogaidh Fhuaire é
an eachtra seo. Sa deireadh rinne SAM agus APSS margadh agus thóg na Rúisigh na
diúracáin ón oileán le gealltanas ó rialtas SAM nach ndéanfadh siad iarracht
eile an t-oileán a ionradh.

Is oileánrach í Cúba atá suite i Muir Chairib ag 21°3Thuaidh, 80°00Thiar. Is í
Cúba an príomhoileán.



https://ga.wikipedia.org/wiki/An_tSeoirsia

Tír i gCugas is ea í an tSeoirsia agus í ag críochantacht leis an Asarbaiseáin,
an Airméin, an Tuirc agus an Rúis. Gruziya (Грузия) a thugtar uirthi as Rúisis,
agus mar sin, feictear an leagan An Ghrúis sa Ghaeilge freisin. Is é an t-ainm
atá ag muintir na Seoirsia ar a dtír ina dteanga féin ná Sakartvelo
(საქართველო). Bhain an tír a neamhspleáchas amach sa bhliain 1991 ón Aontas
Sóivéadach.

Is í an tSeoirsis teanga oifigiúil na Seoirsia, agus tá aibítir dá cuid féin
aici. Teanga Chugasach Dheisceartach is ea í, rud a chiallaíonn nach bhfuil gaol
ar bith aici le bunús mór na dteangacha eile san Eoraip. Labhraítear roinnt
mhaith teangacha eile sa Seoirsia, go háirithe Asarbaiseáinis (6.5 %) agus
Airméinis (5.7 %). Tá dornán Rúiseach ina gcónaí sa tír fós, ach ó bhain an
tSeoirsia amach a neamhspleáchas, d'fhág an chuid ba mhó acu an áit. Cloistear
na teangacha Margaluri (Megreli), Svan, agus Laz in áiteanna. Tá gaol acu leis
an Seoirsis, ach tá siad an-difriúil léi, agus mar sin, is é an dearcadh atá ag
na teangeolaithe nach canúintí iad ach teangacha iontu féin. Agus an méid sin
ráite, is í an tSeoirsis chaighdeánach an teanga a úsáideann lucht labhartha na
dteangacha seo le haghaidh na litríochta is na léitheoireachta. Mar sin, murar
canúintí iad, ní bhaintear ach úsáid na canúna astu. Tá Seoirsis nó ceann de na
teangacha gaolmhara seo ag 83.8 % de mhuintir na tíre .

Cosúil leis an Airméin, is náisiún seanársa Críostaí í an tSeoirsia, agus
eaglais náisiúnta ar leith ag na Seoirsigh. Mar sin féin, Muslamach is ea é
duine as gach deichniúr sa Seoirsia. Cuid mhór de na Muslamaigh sa tír, is
Aidseáraigh iad, is é sin, Seoirsigh a chuaigh leis an Ioslam nuair a bhí na
hOtamánaigh i seilbh na tíre. Is iomaí duine acu a d'iompaigh ina gCríostaithe
nuair a bhain an tSeoirsia amach a neamhspleáchas, daoine óga ach go háirithe.
Tá eaglais náisiúnta dá gcuid féin ag na hAirméanaigh freisin. Thairis sin, tá
dornán beag Caitliceach agus Protastúnach ann, agus is é an tIoslam reiligiún na
nAsarbaiseánach sa tír.



https://ga.wikipedia.org/wiki/An_tS%C3%ADnis

Is teanga nó grúpa teangacha í an tSínis (汉语/漢語, Pinyin: Hànyǔ; 华语/華語, Huáyǔ; nó
中文, Zhōngwén). Tá leagan nó canúint éigin den teanga ó dhúchas ag duine as an
gcúigear ar an domhan. Is ceann de shé theanga oifigiúla na Náisiún Aontaithe í
an tSínis. Is í an Mhandairínis an fhoirm chaighdeánach den teanga a úsáidtear i
nDaon-Phoblacht na Síne, áit a bhfuil sí ina teanga oifigiúil.

Labhraíonn pobail bheaga Mhuslamacha i roinnt poblachtaí iar-Shóivéadacha
canúint Mandairínise a dtugtar Dungáinis uirthi. Tá caighdeán dá cuid féin ag an
teanga seo agus é bunaithe ar an aibítir Choireallach. Tá cuid mhaith téarmaí
Rúisise measctha tríthi freisin.

Is é an córas scríbhneoireachta an chuid is suntasaí den tSínis. Is iad na
hiarsmaí is sine de scríbhneoireacht na Sínise na cnámha oracail, a bhí in úsáid
i ré Rítheaghlach Shang, timpeall ar 1400-1000 RC (níl sé soiléir cén t-am go
cruinn a bhí an rítheaghlach seo ann). Bhaintí úsáid as na cnámha seo le
geasróga a leagan, i ndeasghnátha a bhí dírithe ar an todhchaí a thairngreacht.
Na comharthaí atá le léamh ar na cnámha seo, is féidir a aithint orthu go bhfuil
gaol acu le comharthaí hanzi an lae inniu, ach tá siad i bhfad níos íocónaí.

Glacann lucht na teangeolaíochta leis go bhfuil a leithéid ann agus fine na
dteangacha Sínea-Thibéadacha, agus gur brainse ar leith i gcrann ginealais na
fine seo iad na teangacha, nó na canúintí, Síneacha. Dealraíonn sé go raibh a
leithéid de réamhtheanga ann fadó agus an Phróta-Shínea-Thibéidis, agus gurbh as
an tseanteanga hipitéiseach seo a d'fhorbair teangacha Sínea-Thibéadacha an lae
inniu, an tSínis agus an Tibéidis mar shampla. Is í baint na Sínise le teangacha
eile na fine is mó a choinníonn na saineolaithe ag obair i láthair na huaire,
agus iad ag iarraidh an Phróta-Shínea-Thibéidis a atógáil. Obair dheacair é
áfach, nó cé go bhfuil doiciméadú na Sínise féin ag dul na céadta bliain siar sa
stair, níl taifead scríofa ar bith ann a thaispeánfadh dúinn conas a tháinig an
scoilt idir an tSínis agus an chuid eile den fhine. Thairis sin, na modhanna
oibre a d'fhoghlaim seanghlúnta na dteangeolaithe fadó agus iad ag déanamh a
dtaighde ar na teangacha Ind-Eorpacha ní féidir iad a chur i bhfeidhm ar na
teangacha Sínea-Thibéadacha, ós rud é nach mbíonn mórán míreanna gramadúla ag na
teangacha seo.

Níl na scoláirí ar aon bharúil i leith fhorbairt stairiúil na Sínise, ach go
ginearálta, bíonn siad i dtuilleamaí an tuiscint a bhí ag Bernhard Karlgren, an
Síneolaí Sualannach, ar an scéal i dtús na fichiú haoise.

Is í an chéad ré i stair na Sínise ná an tSean-Sínis, is é sin an cineál Sínise
a bhí in úsáid sna blianta 1122-256 RC, is é sin, i dtús agus faoi lár na ré a
ainmnítear as Rítheaghlach Zhou. Na téacsanna atá ar fáil ón ré seo, is
inscríbhinní ar dhéantúsáin chré-umha iad chomh maith leis an díolaim
sheanfhilíochta Shījīng, an díolaim seandoiciméad Shūjīng, agus cuid den díolaim
rúndiamhrachtaí Yìjīng (I Ching) ("Leabhar na nAthruithe").

Tá cuid mhór leideanna san ábhar seo don dóigh a bhfuaimníti an teanga san am
sin, agus is féidir a lán eolais a bhaint as na focail iasachta i dteangacha an
réigiúin, ar nós na Vítnimise agus na Seapáinise. Mar sin is féidir leis na
saineolaithe a lán a rá i dtaobh an chineál Sínise a labhraítí san am. Inniu, is
leis an tSínis is mó a shamhlaítear an tonúlacht sna teangacha, is é sin, na
tuineanna éagsúla a chuirtear leis na siollaí. Dealraíonn sé áfach nach raibh
siad ach ag tosú ag forbairt san am sin. Is dócha freisin go raibh míreanna
gramadúla sa tSean-Sínis go fóill.

Ba í an Mheán-Sínis an cineál Sínise a bhí á cleachtadh sna blianta ón séú go
dtí an deichiú haois AD (is é sin, timpeall ar ré na Sean-Ghaeilge). Is féidir
idirdhealú a dhéanamh idir an Mheán-Sínis Mhoch (atá le fáil sa leabhar rímeanna
Qiēyùn (601 AD)) agus an Mheán-Sínis Dheireanach (atá le fáil sa leabhar
rímeanna Guǎngyùn ón deichiú haois). Mura bhfuil na teangeolaithe ach ag
tuairimíocht faoi fhuaimeanna na Sean-Sínise, tá siad níos eolaí ar an
Meán-Sínis. Na leideanna atá acu tagann siad ó fhoinsí éagsúla: na canúintí
comhaimseartha, na foclóirí rímeanna, na traslitrithe a rinne daoine ón
gcoigríoch, na táblaí rímeanna a chuir sean-fhocleolaithe na Síne féin i dtoll
le chéile le hachoimre a thabhairt ar chóras fuaimeanna na teanga, agus
aistriúcháin fuaimbhunaithe na bhfocal coimhthíoch. Mar sin féin, níl in
iarrachtaí na dteangeolaithe ach tuairimí agus teoiricí. Tá sé ráite ag scoláirí
áirithe nach bhféadfaí fuaimchóras na Cantainise a atógáil ach ar éigean, mura
mbeadh d'fhianaise ach na rímeanna ón bpopcheol Cantainise, nó an Cantopop.

Scéal casta é forbairt na gcanúintí labhartha ó thús ama go dtí an lá inniu. An
chuid is mó de na Sínigh ó oirthuaisceart (an Mhanchúir) go hiardheisceart
(Yunnan) na tíre, cineálacha Mandairínise a labhraíonn siad sa bhaile. Is iad
machairí móra an Tuaiscirt a rinne canúint chomh fairsing den Mhandairínis. I
ndeisceart agus i lár na Síne áfach tá an tír stróicthe as a chéile ag
sliabhraonta agus ag abhainneacha rud a fhágann go raibh na canúintí in ann dul
in an-éagsúlacht ansin.

Roimh lár na fichiú haoise ní bhíodh mórán cur amach ag lucht labhartha na
gcanúintí Deisceartacha ach ar an gcineál Sínise a bhí acu féin ó dhúchas. Ba í
Nanjing príomhchathair na Síne i luathbhlianta Rítheaghlach Ming, agus mar sin
ba í Mandairínis Nanjing a chuaigh i bhfairsinge mar theanga ardchéime agus níor
tháinig athrú air sin roimh bhlianta deireanacha Rítheaghlach Qing. Ón tseachtú
haois déag ar aghaidh, áfach, thosaigh Rítheaghlach Qing scoileanna
ceartfhuaimnithe (正音书院／正音書院; Zhèngyīn Shūyuàn) lena chinntiú go mbeadh fuaimniú
na teanga oifigiúla ag cloí le fuaimeanna chanúint Beijing, arbh í an
phríomhchathair í anois. Ní raibh an fuaimniú caighdeánaithe ag dul chun cinn
ach i measc na státseirbhíse, áfach, nó chloígh na sluaite síoraí lena gcanúintí
féin.

Níor athraigh na cúrsaí ach timpeall ar lár na fichiú haoise. Ansin, chuir an dá
Shín - an Daonphoblacht, is é sin an tSín Chumannach, agus Poblacht na Síne, mar
atá, an Téaváin - córas náisiúnta scoileanna ar bun le Mandairínis a theagasc
don chosmhuintir. Is é is toradh dó seo ná go bhfuil Mandairínis chaighdeánach
ag uasal agus ag íseal ar fud an dá Shín: ní bhíonn ach seandaoine i dtuilleamaí
a gcanúna féin. Maidir le Hong Cong, ba í an Chantainis caint na ndaoine ansin
riamh, agus inniu féin tá stádas láidir aici san oideachas, ach sa bhliain 1997
chuaigh an áit ó lámh na Breataine Móire go lámh na Daonphoblachta, agus ó shin
i leith tá tábhacht na Mandairínise ag dul i méadaíocht.

Ba í an tSínis Chlasaiceach francbhéarla (teanga na comhchumarsáide) i dtíortha
an réigiún - an tSeapáin, an Chóiré agus Vítneam - go dtí gur tháinig ré na
gcumhachtaí coilíneacha Eorpacha sa naoú haois déag. Ba í an tSínis teanga na
dtaifead oifigiúil i Vítneam go dtí gur shealbhaigh na Francaigh an tír lena
dteanga féin a chur in áit an údaráis.

Is í an tSínis an teanga is tábhachtaí sa Chian-Oirthear leis na cianta
cairbreacha, agus mar sin bhí an-tionchar aici ar theangacha eile an réigiúin.
Is féidir Vítnimis, Seapáinis agus Cóiréis a scríobh le litreacha na Sínise, ach
inniu chuaigh an leagan Vítneamach den chóras in éag (cé go múintear in
ollscoileanna Vítneam i gcónaí é, mar eochair do staidéar na Sínise); maidir
leis an leagan Cóiréach ní úsáidtear ach sa Chóiré Theas é anois, agus ansin
féin is í an aibítir dhúchasach, Hangul, is mó a d'fheicfeá sna leabhair agus
sna hirisí. Sa tSeapáin, arís, baintear úsáid as na litreacha Síneacha (kanji)
chomh maith le dhá shiollabra (is é sin dhá chóras siolla-bhunaithe
scríbhneoireachta - seasann gach litir d'aon siolla amháin), mar atá, hiragana
agus katakana. An dá chóras seo féin áfach tá siad bunaithe ar na litreacha
Síneacha ar dtús.

Hán tự a thugtar ar chóras scríbhneoireachta Síneach na Vítnimise sa teanga sin.
Ba í an t-aon scríbhneoireacht a bhí ar fáil don Vítnimis go dtí an 14ú haois.
Ón 14ú haois go dtí an 19ú haois bhí an teanga á scríobh leis an gcóras Chữ Nôm.
Bhí an Chữ Nôm bunaithe ar litreacha na Sínise chomh maith ach ar a laghad bhí
na litreacha curtha in oiriúint don Vítnimis ionas go bhféadfá na focail
ghlan-Vítnimise a bhreacadh síos leis na litreacha seo. Sa 17ú haois áfach chuir
an tÍosánach Francach Alexandre de Rhodes i dtoll le chéile córas nua le
Vítnimis a scríobh leis na litreacha Iartharacha - le haibítir na Laidine. Bhí a
lán comharthaí idirdhealaitheacha de dhíth le freastal ar thonúlacht na
Vítnimise, ach sa deireadh bhí de Rhodes ábalta an fhadhb seo a réiteach. Ba iad
na misinéirí Iartharacha ba mhó a d'úsáideadh an córas seo sna céadta bliain ina
dhiaidh sin, ach i dtús na fichiú haoise chuir na náisiúnaithe Vítneamacha ar
bun "Saorscoil Tonkin", nó Đông Kinh Nghĩa Thục, i Hanái leis na litreacha seo a
mhúineadh do mhuintir Vítneam. Bhí na náisiúnaithe Vítneamacha san am ag
iarraidh a sochaí a thabhairt chun nua-aimsearthachta agus iad ag cur oideachas
nua-aimseartha ar fáil in áit an oideachais thraidisiúnta agus an
Chonfúiceachais.

Maidir leis an teanga Zhuang, teanga Théach (is é sin teanga atá gaolmhar leis
an Téalainnis) a labhraítear i nDeisceart na Síne, is féidir í a scríobh le
litreacha Síneacha freisin, de réir an chórais Sawndip. Inniu áfach is fearr
leis na húdaráis Shíneacha féin an aibítir Iartharach a chur chun cinn i measc
lucht labhartha na teanga Zhuang.

Na teangacha a labhraítear timpeall ar an tSín, bíonn siad breac le focail
iasachta ón tSínis. Glactar leis gur focail Sínise iad 50-60 % de stór focal na
Cóiréise, agus is é an chuma chéanna atá ar an tSeapáinis agus ar an Vítnimis, a
bheag nó a mhór. Focal Sínise sa Ghaeilge é tae, a tháinig ón gcanúint Min Nan;
an focal chai a úsáidtear sa Rúisis is é an focal céanna é ach amháin gur ó
chanúint eile a tháinig sé. Focail Sínise iad citseap (Béarla ketchup) agus
cumcuat (Béarla kumquat) fosta, agus iad faighte ón gCantainis.



https://ga.wikipedia.org/wiki/An_Gi%C3%BAdachas

Is é an Giúdachas nó an tIúdachas reiligiún na nGiúdach. Ceann de na reiligiúin
aondiacha is sine ar domhan atá ann, agus ceann de na reiligiúin is sine atá á
gcleachtadh fós. Tá airteagail chreidimh agus stair an Ghiúdachais ina gcroílár
do bhunús na gcreideamh Ábrahamach eile, an Chríostaíocht agus an tIoslam san
áireamh.

Níl aon údarás lárnach nó dogma comhaontach ag an nGiúdachas, ach tá roinnt
prionsabal creidimh ag an reiligiún ilghnéitheach seo a choinníonn le chéile é.
An ceann is tábhachtaí ná creideamh in aon Dia amháin atá uilefhiosach
uilechumhachtach uiledhea-mhéiniúil tarchéimnitheach, a chruthaigh an chruinne
agus gach rud atá inti, agus a bhfuil baint aige fós le riaradh na cruinne seo.
De réir mar a chreidtear, b'é an Dia céanna a chruthaigh an chruinne agus a
shocraigh cúnant leis na Giúdaigh agus a chuir a chuid dlíthe agus aitheanta in
iúl dóibh sa Tórá. Caitheann an Giúdach fíréanta cuid mhó ama ag staidéar na
ndlíthe agus na n-aitheanta seo le bheith in ann iad a urramú mar is cóir, agus
litríocht iomlán - an Talmud - scríofa ag Giúdaigh léannta na n-aoiseanna a
chuaigh thart leis na dlíthe seo a mhíniú do na fíréin.



https://ga.wikipedia.org/wiki/An_Airm%C3%A9in

Tír i Sléibhte Chugais is ea í Poblacht na hAirméine (Hayastani Hanrapetut'yun,
Հայաստանի Հանրապետություն), agus í ag críochantacht leis an Asarbaiseáin, an
tSeoirsia, an Tuirc, agus an Iaráin. Tá cuid den Asarbaiseáin, Nakhichevan,
dealaithe ón gcuid eile den tír ag an Airméin.

Is é an t-ainm a thugann na hAirméanaigh féin ar a dtír ná Hayastan (Հայաստան),
agus é bunaithe ar ainm an laoich mhiotasaigh a chuir tús leis an tír, Haik nó
Hayq. B'iad na comharsana a bhaist an t-ainm Armenia uirthi. Is dócha go raibh
treibh láidir Airméanach ann a raibh an t-ainm sin uirthi. Tá Aram coitianta mar
ainm Airméanach. D'fhéadfá a shíleadh go raibh taoiseach láidir ann arbh ainm dó
Aram, agus gurbh iad lucht leanúna an taoisigh seo a thabhaigh an t-ainm sin don
tír ansin.

Tír sheanársa is ea í an Airméin, agus tábhacht aici mar chumhacht réigiúnach i
laethanta na sean-Róimhe. Tháinig na hAirméanaigh go dtí an Airméin thart faoin
mbliain 600 roimh bhreith Chríost, nuair a thit an tóin as an ríocht úd Urartu a
bhí ann rompu. Ina dhiaidh sin, bhí an Airméin ina cúige Peirseach, agus na
hAirméanaigh ar fiannas in arm an rí Pheirsigh. De thoradh fheachtas míleata
Alastair Mhóir, tháinig stáit nua ar an bhfód, ina measc ríocht Heilléanach na
hAirméine, a bunaíodh sa bhliain 190 roimh bhreith Chríost. Nuair a bhí an stát
seo i mbláth a chumhachta, idir na blianta 95 agus 66 roimh bhreith Chríost,
chuimsigh sé na críocha ó Chugas go dtí an Liobáin, an tSír agus oirthear na
Tuirce, de réir gheografaíocht an lae inniu. Ar feadh tamaill, bhí an Airméin ar
an stát ba chumhachtaí soir ó Impireacht na Róimhe. Fuair an Róimh greim ar an
Airméin sa bhliain 66 roimh bhreith Chríost, agus tháinig na hAirméanaigh faoi
thionchar an Iarthair i gcúrsaí polaitíochta, cultúir, agus creidimh. Ba mhinic
a bhí an Airméin ina cnámh spairne idir na Rómhánaigh agus na Peirsigh.

Sna blianta 37-47 i ndiaidh bhreith Chríost, shealbhaigh na Partaigh an Airméin,
ach ansin, ruaig na Rómhánaigh iad arís. Nuair a bhí Nero ina Impire sa Róimh,
chuir na Rómhánaigh feachtas cogaidh ar Impireacht na bPartach, a bhí ag
iarraidh an Airméin a fhorghabháil arís. D'éirigh ina chogadh idir na Rómhánaigh
agus na Partaigh arís, nuair a d'ionsaigh Vologases a Ceathair, Rí na bPartach,
an Airméin sa bhliain 162. I ndiaidh trí bliana cogaidh, d'éirigh leis an Impire
Lucius Verus an cath a bhriseadh ar na Partaigh. Thabhaigh an feachtas seo an
leasainm Armeniacus don Impire.

Sa bhliain 252, d'fhorghabh na Peirsigh, a raibh rítheaghlach na Sasánach á
rialú san am seo, d'fhorghabh siad an Airméin, agus iad i seilbh na tíre go dtí
gur tháinig na Rómhánach ar ais sa bhliain 287. Sa bhliain 384, chuaigh scoilt
agus críochdheighilt ar an Airméin. Ghabh na Peirsigh an leath thoir, ach d'fhan
na Rómhánaigh - is é sin, na Rómhánaigh Thoir, nó na Biosántaigh - i gceannas ar
an leath thiar.

Sa bhliain 301, ghlac na hAirméanaigh leis an gCríostaíocht mar reiligiún
oifigiúil. Inniu féin, tá Eaglais Náisiúnta dá gcuid féin ag na hAirméanaigh
agus í neamhspleách ar an Róimh agus ar Eaglais an Oirthir araon, cé go bhfuil
Eaglais Chaitliceach Náisiúnta ag na hAirméanaigh freisin - eaglais a chloíonn
leis na deasghnátha Airméanacha, cé go dtugann sí urraim don Phápa.

Rinne na Peirsigh iarracht i lár na cúigiú haoise i ndiaidh bhreith Chríost a
reiligiún féin - an Sorastrachas - a thabhairt isteach sa leath Pheirseach den
Airméin. D'éirigh na hAirméanaigh amach in aghaidh na Peirse, agus mhair siad i
bhfad ag cur treallchogaidh ar na Peirsigh, go dtí go raibh an rítheaghlach
Sasánach sásta a gcreideamh a ligean leo sa bhliain 484.

Sa séú haois, rinneadh cnámh spairne den Airméin idir na Sasánaigh agus na
Biosántaigh. Sna blianta 591-640, bhí na Biosántaigh in ann an chuid ba mhó den
Airméin a choinneáil, ach má bhí, chuir na huaisle Airméanacha go mór ina
n-aghaidh.

I ndeireadh na seachtú haoise, tháinig na hArabaigh i gceannas ar an Airméin,
tar éis dóibh frithbheartaíocht na n-uasal Airméanach a chloí. Nuair a bhí an
Chailifeacht Mhoslamach in ísle brí sa naoú haois, áfach, d'éirigh le Aiseot a
hAon, sa bhliain 886, ríocht nua neamhspleách a chur ar bun san Airméin. Tháinig
Aiseot a Dó i gcomharbas air, agus thug seisean na cathanna saoirse chun críche.
An ríocht a bhí bunaithe ag an dá Aiseot, chuaigh sí i léig arís san aonú haois
déag, agus chuir an tsíorchogaíocht agus na coimhlintí inmheánacha deireadh le
neamhspleáchas na tíre. Shealbhaigh an Biosáintiam na cúigí Airméanacha ceann i
ndiaidh a chéile, ach d'éirigh le teifigh ón Airméin prionsacht bheag
neamhspleách, an Mhion-Airméin, a chur ar bun in oirdheisceart na Mion-Áise, sa
réigiún ar a dtugtaí an Chilic sa tseanársaíocht. Chuaigh an ríocht bheag seo i
dtuilleamaí na gCrosáidithe le haghaidh fortachta in aghaidh na mBiosántach agus
na Moslamach. Sa bhliain 1342, thit an ríocht le muintir Lusignan, teaghlach
uasal de Chrosáidirí a bhí bunaithe sa Chipir. Go gairid ina dhiaidh sin, áfach,
ghabh na Mamalúcaigh Éigipteacha an Airméin, agus ansin, fuair an Impireacht
Otamánach seilbh ar an tír.

Sa seachtú cogadh idir an Tuirc Otamánach agus Impireacht na Rúise, sna blianta
1828-1829, d'éirigh leis na Rúisigh an leath thoir den Airméin a sciobadh ó na
Turcaigh. Nuair a cuireadh an naoú cogadh idir an dá ríocht sin, sna blianta
1877-1878, bhí an Ríocht Otamánach idir dhá thine Bhealtaine, agus géarchéim sna
Balcáin san am céanna. Mar sin, ghéill na Turcaigh tuilleadh den Airméin don
Rúis, go háirithe na cúigí úd Kars agus Ardahan.

I Mí an Aibreáin den bhliain 1915, chuaigh an ródach ar na hAirméanaigh sa
Tuirc, nó ba ansin a thosaigh cinedhíothú na nAirméanach. Ba í gluaiseacht
náisiúnaíoch na dTurcach Óg a tharraing an tubaiste seo anuas ar na
hAirméanaigh, nó theastaigh uathu stát náisiúnta a dhéanamh den Tuirc, in áit an
stáit ilnáisiúnta Otamánaigh.

Sna blianta 1918-1920 bhí stát dá gcuid féin ag na hAirméanaigh, agus é ag tacú
leis an Entente in aghaidh na Gearmáine agus a cuid comhghuaillithe. Mar sin,
gealladh neamhspleáchas don Airméin i gconradh síochána Sèvres, ach ní
dheachaigh an conradh áirithe sin i bhfeidhm riamh. Sa bhliain 1920, shealbhaigh
an Rúis Shóivéadach an leath thoir den Airméin. Nuair a cuireadh an tAontas
Sóivéadach ar bun, chuaigh an Airméin isteach i gComhphoblacht Shóivéadach
Shóisialach na Traschugaise, in éineacht leis an Asarbaiseáin agus an tSeoirsia.
Ní raibh mórán ratha ar an gcomhphoblacht sin riamh, agus an trí náisiún ní ba
mhíshásta ná a chéile léi. Sa bhliain 1936, cuireadh deireadh léi, agus rinneadh
trí phoblacht Shóivéadacha san Aontas Sóivéadach di, mar atá, Poblacht
Shóivéadach Shóisialach na hAirméine, Poblacht Shóivéadach Shóisialach na
hAsarbaiseáine, agus Poblacht Shóivéadach Shóisialach na Seoirsia.

I ndeireadh na n-ochtóidí, tháinig an náisiúnachas chun cinn san Airméin, agus
thosaigh na daoine ag dul chun cearmansaíochta ar an gcóras Sóivéadach. San am
céanna, d'éirigh ina chogadh idir an Airméin agus an Asarbaiseáin faoin
Nagarna-Carabaic, ceantar san Asarbaiseáin arbh Airméanaigh iad formhór a
mhuintire.

Ar an seachtú lá de Mhí na Nollag sa bhliain 1988, rinne talamhchrith
millteanach an-léirscrios i Mori, réigiún i dtuaisceart na hAirméine. Fuair
25,000 duine bás san olltubaiste seo, agus fágadh cuid mhaith daoine amuigh gan
fáras gan dídean i lár an gheimhridh. Ansin, d'fháiltigh an rialtas isteach
lucht fortachta ó na tíortha Iartharacha, agus tháinig na sluaite móra acu, rud
nach bhfacthas a leithéid roimhe sin sa stát Sóivéadach. Cé go bhfuair bunadh na
háite cuidiú uathu, níor éirigh leis an Airméin riamh caoi cheart a chur ar
infreastruchtúr an cheantair arís, agus cuireann iarsmaí an léirscriosta seo
isteach ar fhorbairt eacnamaíoch an réigiúin i gcónaí.

Sa bhliain 1991, bhain an Airméin amach a saoirse, nuair a thit an tóin as an
Aontas Sóivéadach. Mar sin féin, níor mhaolaigh sin ar an gcoimhlint idir an
Airméin agus an Asarbaiseáin. Tháinig deireadh leis an gcogaíocht sa bhliain
1994, ach má tháinig féin, níl ann ach cneas thar goimh. Inniu féin, níl an
choimhlint socraithe, in ainneoin na gcomhchainteanna a bhíonn ar siúl ag lucht
rialtais an dá thír ó am go ham.

I Mí an Mheithimh sa bhliain 2005, measúnaíodh go raibh 2,982,904 duine ina
gcónaí san Airméin, agus is í an Airméin an dara tír is dlúithe daonra de na
poblachtaí iar-Shóivéadacha. Ó thit an tAontas Sóivéadach as a chéile, chaill an
Airméin cuid mhaith den daonra, agus an oiread daoine is a chuaigh ar imirce. Tá
an chuma ar an scéal, áfach, go bhfuil an taoide ag casadh faoi láthair, agus go
dtosóidh an daonra ag dul i méadaíocht arís sa bhliain 2010.

Tá an chuid is mó d'Airméanaigh an domhain ina gcónaí taobh amuigh dá
máthairthír inniu. Deirtear, fiú, go bhfuil ocht milliún Airméanaigh ar
deoraíocht. Tá pobail Airméanacha le fáil ar fud an domhain, go háirithe sna
Stáit Aontaithe, i gCeanada, sa Rúis, san Fhrainc, san Iaráin, agus sa Liobáin.

Is í an Chríostaíocht an reiligiún is mó san Airméin. Bunaíodh Eaglais na
hAirméine chomh fada siar leis an gcéad aois i ndiaidh bhreith Chríost, agus
deirtear gur beirt Aspal de chuid an tSlánaitheora féin, Parthalán agus Iúdás
Tadáias, a chuir tús léi, nuair a bhí siad ag misinéireacht san Airméin i lár na
haoise. Sin é an tuige, fosta, go dtugtar "Eaglais Aspalda na hAirméine" ar
eaglais náisiúnta na tíre. Baill den Eaglais seo is ea iad 93 % de mhuintir na
hAirméine. Eaglais Ortadocsach Oirthearach atá ann, agus í an-tugtha dá cuid
deasghnátha agus dá seanfhoirceadal. D'fhéadfá a rá go bhfuil sí cosúil leis an
Eaglais Choptach agus leis an Eaglais Shíreach. Tá Caitlicigh ann chomh maith.
Tá dhá chineál Caitliceach ann dháiríre, idir Chaitlicigh Rómhánacha agus
Chaitlicigh Airméanacha. An dara dream acu, tugann siad urraim don Phápa, ach
san am céanna, cloíonn siad leis na deasghnátha Airméanacha. Tá dornán beag
Airméanach ag dul leis na heaglaisí beaga Protastúnacha freisin. Maidir leis na
Coirdínigh in iarthar na tíre, tá creideamh traidisiúnta - Yazideachas - dá
gcuid féin acu.

Nuair a bhain an Airméin amach a saoirse arís, vótáladh Levon Ter-Petrossian
isteach mar Uachtarán, agus níos mó ná ceathrar duine as gach cúigear ag tacú
leis. Sa bhliain 1996, d'éirigh na toghcháin leis arís, ach b'éigean dó éirí as
i ndiaidh dhá bhliain, agus na daoine ag cur in aghaidh a chuid polasaithe i
leith Karabagh. Ba é an Príomh-Aire Robert Kocharyan a tháinig ina áit. Ar an
27ú lá de Mhí Dheireadh Fómhair, 1999, feallmharaíodh Ceann Comhairle na
Pairliminte Karen Demirchian agus an Príomh-Aire Vazgen Sargsian, maille le
seisear eile. Ina dhiaidh sin, bhí saol polaitiúil na tíre ina phraiseach ar
feadh tamaill, agus an freasúra ag cur brú ar Kocharyan scor den Uachtaránacht.
Bhí Kocharyan ábalta, áfach, na trioblóidí seo a chloí.

Tá comhphobail (hamaynker, uimhir uatha: hamaynk) laistigh de gach cúige. Tá
gach comhphobal faoina rialú féin agus tá siad roinnte ina lonnaíochtaí
(bnakavayrer, uimhir uatha: bnakavayr). Aicmítear lonnaíochtaí mar bhailte
(kaghakner, uimhir uatha kaghak) nó mar shráidbhailte (gyugher, uimhir uatha:
gyugh). Ón mbliain 2007, tá 915 comhphobal san Airméin ar mheastar go bhfuil 44
ina gcomphobail uirbeacha agus 866 ina gcomhphobail tuaithe. Tá stádas
comhphobail ag Eireaván, an phríomhchathair, leis. Tá Eireaván roinnte i 12
ceantar leath-uathrialach chomh maith.

Tá teanga agus aibítir dá gcuid féin ag na hAirméanaigh, agus ba é Movses
Khorenatsi sa chúigiú haois i ndiaidh bhreith Chríost a chuir bun leis an
litríocht Airméanach. Chum sé saothar mór staraíochta a d'fhéadfá a chur i
gcomparáid le Foras Feasa ar Éirinn le Seathrún Céitinn. Cur síos a bhí ann ar
réamhstair na nAirméanach, agus dearcadh criticiúil ag an scríbhneoir ar na
foinsí eile. Is iomaí craiceann a chuir litríocht na nAirméanach di ina dhiaidh
sin. Sa naoú haois déag, tháinig an Nua-Airméinis in áit na hAirméinise
Clasaicí, agus bhí scríbhneoirí ar nós Mikael Nalbandian ag iarraidh cuma na
nua-aoise a chur ar an litríocht.



https://ga.wikipedia.org/wiki/An_Afganast%C3%A1in

Tír Áiseach í an Afganastáin (Paistis/Dairi-Pheirsis: افغانستان, Afğānistān). Tá
sí suite i lár na hÁise agus í teorainn ar theorainn leis an Iaráin, an
Phacastáin, an Tuircméanastáin, leis an Úisbéiceastáin, leis an Táidsíceastáin
agus leis an tSín. Is é Cabúl an phríomhchathair. Tá 31.4 milliún duine ina
gcónaí sa tír.

Timpeall 600 RC bhunaigh Zoroaster creideamh nua aon Dé i mBaictria. I gceann
tamaill tháinig cuid mhór den tír faoi smacht impireacht na Peirse. Tar éis
d'Alastar Mór an Pheirse a ghabháil chuir sé smacht ar an Afganastáin, agus bhí
na Gréagaigh faoi réim ar feadh cúpla céad bliain. D'fhás cultúr ar leith sa
tuaisceart a raibh rian an Bhúdachais agus na Gréige air. Impireacht Kushan a
tugadh ar an tréimhse sin, ach thit an impireacht as a chéile i 220 AD. Ghlac na
Hunaigh seilbh ar an tír i 400 AD agus rinne siad slad; tháinig na Peirsigh i
réim arís i 550 AD ach is iomaí éirí amach a bhí ann. Thug na hArabaigh an
tIoslamachas chun na tíre i 652.

Bunaíodh impireacht Ioslamach Ghaznavid (962-1140) agus bhí príomháit ag an
Afganastáin i sibhialtacht na Moslamach. Nuair a cailleadh Machmad Ghazni i 1030
thit a ríocht as a chéile agus ní raibh cosaint ar bith ag na hAfganastánaigh ar
Gheingeas Cán nuair a rinne sé ionradh ar an tír i 1219. Scrios Geingeas Cán an
córas uiscithe agus rinne fásach buan de cheantair a bhí an-torthúil tráth.

Ghlac Afganastánach darbh ainm Buhlul seilbh ar Deilí na hIndia gur bhunaigh sé
ríshliocht Lodi. Rinneadh ionradh ar an Afganastáin ón India ina dhiaidh sin
agus bhí dreamanna éagsúla faoi réim ann go dtí gur éirigh le Ahmad Shah
Candahar a ghabháil i 1747 agus críocha na hAfganastáine a aontú. Bhí sé i
gcumhacht go dtí 1773 agus impireacht thréan aige. Ach ba mhinic daoine i mbun
ceannairce san 18ú haois, agus rinne an Pheirs insuite gan rath.

Bhí aicmí éagsúla ag dul in adharca a chéile ar feadh na mblianta, agus chaill
an Afganastáin smacht ar cheantar na Sinde. I 1833 ghabh na Peirsigh cúige
Churasan, ach bhí na hAfganastánaigh ábalta Heireat a chosaint. Ghabh na Saícigh
Peiseabhar i 1834 agus ní raibh na hAfganastánaigh ábalta iad a ruaigeadh in
ainneoin bhua chath Sheamrud.

Tháinig Dost Mohammad Khan i gcumhacht in 1836 agus é ag athaontú na tíre nuair
a d'ionsaigh na Sasanaigh é. Lean an cogadh ar feadh trí bliana nó gur ghéill
Dost Mohammad Khan agus gur chuir na Sasanaigh Shah Shuja i gcoróin. Maraíodh é
siúd i mí Aibreáin 1842 agus bhí cogadh arís ann. Bhuaigh Akbar Khan ar na
Sasanaigh agus níor tháinig ach fear amháin den 16,600 saighdiúir d'arm na
Breataine slán. Bhí an Afganastáin neamhspleách arís ach ghabh na Sasanaigh an
Bhalúitseastáin, rud a d'fhág an Afganastáin gan chladach gan chósta riamh ó
shin.

Bhí cumhacht na Rúise ag méadú ar fud na hÁise ag an am, agus ghabh sí Búcara,
Taiscint agus Samarcand i 1865. Leag an Rúis síos teorannacha thuaidh na tíre in
1873 ach cúig bliana ina dhiaidh sin rinne na Sasanaigh ionradh ar an
Afganastáin arís. D'fhan siad ann go dtí 1880 agus chaill an Afganastáin a
thuilleadh tailte. Rinne na Rúisigh athionsaí i 1885 gur bhain sí tailte eile
den tír. Bhí an Bhreatain agus an Rúis ag dul in iomaíocht le chéile chun smacht
a fháil ar an tír, ach faoi dheireadh i 1907 rinneadh conradh a d'fhág an
Afganastáin lasmuigh de réimse tionchair na Rúise.

Bhí achrann sa tír ar feadh na mblianta agus ceannairí éagsúla ag iarraidh an
tír a chur faoina smacht. D'fhan an Afganastáin neodrach le linn an Dara Chogadh
Domhanda. Nuair a d'fhág an Bhreatain an India bunaíodh an Phacastáin ach mhaígh
an Afganastáin gur léise cuid den stát nua. Aird níor tugadh uirthi, agus
chuaigh sí i bpáirt leis an Rúis i 1955 cheal cabhair a fháil ó na
Meiriceánaigh. Ba bheag nach raibh ina chogadh idir í féin agus an Phacastáin
faoi chúrsaí teorann. Cuireadh Páirtí Cumannach ar bun go rúnda i 1965 agus faoi
1973 bhí de neart aige dul chun ceannairce: briseadh an Rí agus bunaíodh
Poblacht. I 1978 síníodh conradh cairdis leis an Aontacht Shóivéideach ach an
bhliain chéanna thosaigh éirí amach Ioslamach.

Bhris cogadh cathartha amach i 1979 agus tháinig fórsaí na hAontachta Sóivéidí
thar teorainn isteach ar an 24 Nollaig. Thug na Meiriceánaigh an-chabhair do na
ceannaircigh Ioslamacha. I Mí na Feabhra 1989, tar éis naoi mbliana den ár,
b'éigean do na Sóivéadaigh cúlú, rud nár chuir deireadh leis an chogaíocht.
Ghabh na Muitsidíní Cabúl ar 15 Aibreán 1992 agus bhunaigh stát Ioslamach. Bhí
an Phacastáin agus an Iaráin ag cur a ladair i ngnóthaí na tíre i rith an ama
agus lean an chogaíocht ar aghaidh.

Bunaíodh na Talaban, mílíste Ioslamach, i 1994 le cúnamh na Pacastáine, agus
d'éirigh leo cuid mhór den tír a smachtú. Rinneadh léirscrios ar chathracha na
tíre agus ghabh an Talaban Cabúl i Mí Mheán Fómhair 1996. Cuireadh mná faoi
chois, maraíodh na mílte agus rinneadh cos ar bolg ar mhionlaigh chreidimh. Idir
an dá linn bhí uisce faoi thalamh ar siúl i gcónaí ag an Phacastáin agus ag an
Iaráin.

Tugadh na Talaban dídean do threallchogaithe Ioslamacha as tíortha eile, agus
cuireadh smachtbhannaí ar a rialtas as tearmann a thabhairt d'Osama bin Laden,
deargnamhaid Mheiriceá.

Tar éis do ghrúpa Osama bin Laden, al-Qaida, a mhaíomh gurb iadsan a d'ionsaigh
Nua-Eabhrac ar 11 Meán Fómhair 2001 thosaigh na Stáit Aontaithe agus an
Bhreatain ag buamáil áiteanna san Afganastáin a síleadh a raibh al-Qaida ann.
Rinne NATO ionradh ar an tír agus faoi 2003 bhí an phríomhchathair gafa acu. Ó
shin i leith tá fórsaí ECAT (NATO) sa tír ach tá feachtas treallchogaíochta ar
bun ag an Talaban agus ag dreamanna eile i gcónaí.



https://ga.wikipedia.org/wiki/Abhainn

Sruth nádúrtha is ea abhainn a bhíonn ag sileadh go leanúnach. Bíonn sní áirithe
aici, ach is annamh a mbíonn an sní buansheasmhach ar feadh na bliana.
Sceitheann uisce na habhann isteach san fharraige, ar loch nó ar abhainn eile,
agus sa chás sin tugtar fo-abhainn nó craobh uirthi. Tugtar an béal ar an chuid
dheireanach den abhainn. Uaireanta críochnaíonn abhainn, sa deireadh, i gceantar
gaineamhlach ina bhfuil na huiscí caillte trí insíothlú agus ghalú ag teochtaí
an-dian. Má bhíonn titim mhaith leis an dtalamh ritheann an t-uisce go mear. Ach
má bhíonn an talamh go cothrom réidh bogann an t-uisce leis go mall.

Bíonn easa ar chuid de sna haibhne, an t-uisce ag titim anuas de dhroim
carraigeach a tharlaíonn i gcúrsa na habhann. Má bhíonn titim mhaith san eas
cíonn tú an t-uisce ag briseadh de dhroim na gcarraigeach ina chubhar gheal. Tá
trácht ar Eas Niagara i gCeanada agus eas Igauzú san Airgintín ar fad an
domhain.

I gcuid de sna tíortha ar domhain cuirtear uisce na habhann ar an dtalamh chun
na curadóireachta. An uair bhíonn tuilte sna haibhne seo scéitheamh an t-uisce
amach faoin dtalamh, agus fágann sé ina dhiaidh brat de lathaigh agus de chré
saibhir a bhíonn go tréan chun barraí do bhorradh. Sin mar bhíonn ag an Níl san
Éigipt agus na haibhne móra sa tSín. Sna tíortha sin is ar an abhainn a bhíonn
seasamh na ndaoine chun na barraí do chur ag fás agus ag borradh. Is mó
daonnacht tábhachtach d'éirigh i limistéar abhann ó thús aimsire.

Tá aibhne ann a ghluaiseann faoin dtalamh. I dtalamh aolchloiche a tharlaíonn
sin, mar is furas don uisce a shlí do ghearradh tríd an aolcloch. Bíonn cortha
ar aibhne chun an t-uisce do bhailiú i dtreo go mbainfí feidhm as nuair bhéad gá
leis.



https://ga.wikipedia.org/wiki/Washington,_D.C.

Is é Washington, D.C. príomhchathair Stáit Aontaithe Mheiriceá. Tagann an t-ainm
ón gcéad Uachtarán, George Washington, agus ciallaíonn "D.C." District of
Columbia (Ceantar Cholumbia). Sa chathair seo atá rialtas na Stát Aontaithe,
agus is ceantar ar leith é sa mhéid go bhfuil Comhdháil Stáit Aontaithe
Mheiriceá i gceannas air ach nach dtoghann an ceantar ach teachta amháin agus
é/í gan vóta. De bhrí nach stát atá ann ní chuireann votálaithe an cheantair
seanadóirí go Seanad Stáit Aontaithe Mheiriceá ar chor ar bith. Tá cónaí ar
uachtarán raithe SAM ann sa Teach Bán, a dearadh ag James Hoban agus a tógadh ag
deireadh an ochtú aois déag.

Is cathair phleanáilte é Washington, D.C. Cuireadh Pierre Charles l'Enfant, an
t-ailtire Francach, ag leagan amach príomhchathrach as an nua don phoblacht óg
sa bhliain 1791 agus chruth sé plean Barócach, a bhunaigh sé ar roinnt cathracha
san Eoraip. Cuireadh as an phost é an bhliain ina dhiaidh sin mar gheall ar a
chuid "micreabhainisteoireachta"—duine doranna a bhí ann. Lean Andrew Ellicott
agus Benjamin Banneker, Meiriceánaigh, den phleanáil agus thosaigh siad á cur i
gcrích. Is ann atá an Smithsonian Institution, sraith iarsmalainne cáiliúla.



https://ga.wikipedia.org/wiki/Twitter

Is láithreán líonraithe shóisialta é Twitter, a chuireann seirbhísí líonraithe
shóisialta agus micreabhlagála ar fáil dá úsáideoirí. Foilsítear
teachtaireachtaí ghearra faoi 140 carachtar i bhfoirm théacs ar a dtugtar
tvuíteanna, giolcanna nó tweets as Béarla. Cruthaíodh Twitter ar an 21 Márta
2006 nuair a sheol Jack Dorsey a chéad tvuít. Tá cúpla céad mhilliún úsáideoir
sroichte acu ó shin. Tá ceanncheathrú Twitter lonnaithe i San Francisco,
California.

Úsáidtear Twitter chun, mar shampla, ceoltóirí, aisteoirí agus daoine cáiliúla
eile a leanúint. Ós rud é go gcuirtear srian ar líon na gcarachtar in aon
phostáil (nó "tvuít", "tweet"), déantar cur síos uaireanta air mar "SMS
(Seirbhís Gearrtheachtaireachtaí) an Idirlín".

Ar dtús, bhí Twitter á úsáid ag fostaithe na cuideachta Odeo, go dtí gur
osclaíodh an lán-leagan poiblí ar an 15 Iúil, 2006. Bunaíodh Twitter mar
chuideachta ina aonar i mí Aibreáin 2007.

Ar an 14 Meán Fómhair, 2010, d'athraigh Twitter dearadh an láithreáin agus
tugadh lógó nua isteach. D'éirigh Twitter an-choitianta tar éis an '2007 South
by Southwest festival'. Bhí 60,000 tweet gach lá tar éis na féile.

Bíonn daoine ag giolcaireacht, ag giolcadh nó ag tvuíteáil ar an suíomh (ón
bhfocal Béarla tweeting). Chomh maith, tugtar tvuíteanna nó giolcanna ar na
teachtaireachtaí aonracha, bunaithe ar an bhfocal Béarla tweet(s).

Ar an 21 Aibreán 2015, tháinig an leagan Gaeilge ar fáil. Cuireadh tús leis an
tionscnamh mar thogra slua-aistrithe, mar a rinneadh le Facebook, ach ar
deireadh ní raibh ach foireann bheag d’aistritheoirí ag obair ar an togra.



https://ga.wikipedia.org/wiki/Teangacha_Ceilteacha

Is iad na teangacha Ceilteacha na teangacha a d'eascair ón bPróta-Cheiltis,
brainse d'fhine na dteangacha Ind-Eorpacha. Sa mhílaois dheireanach roimh
bhreith Chríost, bhí na teangacha seo á labhairt ar fud na hEorpa. Inniu, áfach,
níl ach ceithre theanga den ghrúpa seo fágtha beo, agus iad á gcloisteáil in
áiteanna in Éirinn agus sa Bhreatain, in oirthear Cheanada, sa Phatagóin i
ndeisceart na hAirgintíne, i measc grúpaí scaipthe sna Stáit Aontaithe agus san
Astráil, agus ar leithinis na Briotáine san Fhrainc.

Chuaigh na teangacha Ceilteacha in Ilchríoch na hEorpa in éag i ndiaidh do na
Rómhánaigh a gcuid tailte a shealbhú agus a choilíniú. Cé nár dhruid na
Rómhánaigh siar ón gcinedhíothú ná ón gcineghlanadh, ní féidir a rá gur mharaigh
siad na Ceiltigh ar fad. Bhí sibhialtacht cuíosach forbartha ag na Ceiltigh,
idir bhóithre agus chathracha, rud a chuidigh leis an Laidin dul chun forleithne
mar theanga labhartha i measc na gCeilteach. Ní bhreactaí síos a dhath sna
teangacha seo ach an chorruair, nó ní dhearnadh saothrú ná caighdeánú liteartha
orthu riamh. Ar aon nós, níl ach inscríbhinní scaipthe fágtha díobh inniu.

Teangacha tábhachtacha Ceilteacha sa tseanársaíocht ab ea iad an Leapóintis, an
Ghaillis, agus an Cheiltibéiris. Ainmneacha iad seo atá baiste ag na
saineolaithe orthu, nó níl an oiread fágtha díobh is go mbeadh a fhios againn an
t-ainm a thugadh lucht a labhartha orthu ar aon nós.

Is iad na hinscríbhinní agus na graifíní sna teangacha seo na foinsí is
tábhachtaí atá againn, chomh maith leis an gcorrfhocal ar na boinn airgid, ar
uirlisí cistine agus araile. Thairis sin, tá lorg na gCeilteach le haithint ar
na logainmneacha agus ar na teangacha Rómánsacha a tháinig in áit na dteangacha
Ceilteacha. Na húdair Chlasaiceacha a bhí ag scríbhneoireacht as Laidin nó
Gréigis - Iúil Caesar, cuir i gcás - ba mhinic a tharraing siad focail iasachta
ón gCeiltis chucu, nuair a bhí siad ag tabhairt cur síos ar nósanna na
gCeilteach.

Na téacsaí is luaithe atá fágtha againn sna teangacha seo, tagann siad ón tríú
haois roimh bhreith Chríost, agus iad ag baint úsáide as aibítrí éagsúla. Ó nár
fhorbair traidisiún ceart scríbhneoireachta ag aon teanga Cheilteach san
Mhór-roinn, ba nós le lucht a scríofa dul i dtuilleamaí na haibítre a fuair siad
in aice láimhe. Mar shampla, bhí Gréigis á saothrú go forleathan i Massilia
(Marseille), cionn is gur coilíneacht Ghréagach a bhí ann ar dtús. Dá bhrí sin,
thángthas ar inscríbhinní Gaillise i nDeisceart na Fraince atá litrithe san
aibítir Ghréagach.

Is deacair a rá cén t-am a chuaigh an Cheiltis in éag in Ilchríoch na hEorpa.
Glactar leis go raibh na daoine dátheangach i bhfad i ndiaidh ghabháltas na
Rómhánach ar an nGaill, agus creidtear freisin go raibh béarlagair measctha nó
fiú nasctheanga de shórt éigin á cloisteáil, abair, sa Ghaill (an Fhrainc) ar
feadh i bhfad. Cé go síleann na saineolaithe ar fad gur tháinig an t-áitreabh
Ceilteach sa Bhriotáin ar an bhfód de thoradh imirce shéasúrach na n-iascairí ó
Chorn na Breataine, tá siad ann a deir go raibh an oiread sin fágtha den
Ghaillis san am sin is go raibh na hiarsmaí seo in ann a sliocht a fhágáil ar an
mBriotáinis, mar dhúshraith theangeolaíoch.

Ceiltibéiris a thugtar ar an teanga Cheilteach a bhí á labhairt i Leithinis na
hIbéire (Leithinis na bPirinéithe), áit a bhfuil an Spáinn agus an Phortaingéil
inniu. Is iad na hiarsmaí is mó atá fágtha againn den Cheiltibéiris ná na
táibléid chré-umha ar thángthas trasna orthu i mBotorrita in aice le Zaragoza sa
Spáinn. Is é an táibléad ar a dtugtar Botorrita I an ceann is mó acu. Ar thaobh
amháin den táibléad seo, feictear céad cúig fhocal fichead de théacs, agus ar an
taobh eile, tá aon fhocal is trí fhichid eile. Glactar leis gur rabhadh is ea é
an téacs is faide acu faoin díoltas a d'imreofaí ar aon duine a sháródh naofacht
na háite, agus gur liosta ainmneacha atá ar an taobh eile.

An cineál téacsaí is minicí a bhíonn le fáil sa Cheiltibéiris, diomaite de
tháibléid Botorrita, is é an cineál ar a dtugtar tesserae hospitalis. Cineál
conarthaí síochána atá ann idir dhá threibh nó dhá dhream cosúil le treibh.

Is í an Ghaillis an teanga Cheilteach a bhí á labhairt sa Ghaill, is é sin, san
Fhrainc. Na hiarsmaí atá ann, is inscríbhinní uaighe agus graifíní, chomh maith
leis an gcupla focal a fheictear ar shoithí, ar uirlisí cistine nó ar airm. Cuir
i gcás, tá muga ann agus na focail úd neddamon delgu linda ("tá deoch na
gcomharsan ionam") greanta air.

Ar na hinscríbhinní móra, is fiú inscríbhinn Chamalières a lua. Táibléad luaidhe
atá ann, agus ceithre fhocal is trí scór le léamh air. An aibítir a úsáidtear,
is í an leagan lámhscríofa den aibítir Rómhánach í. Sórt eadarghuí atá ann nó
ofráil mhóideach, is é sin, achainí phoiblí atá dírithe ar na déithe. Tá trí
chuid ann, mar atá, guí chuig na déithe, liosta na ndaoine a bhfuiltear ag guí
ar a son, agus an mhóid atá na daoine seo a mhionnú.

Sa bhliain 1983, tháinig dhá tháibléad luaidhe chun solais i
L'Hospitalet-du-Larzac. Tá céad is trí scór focal ann, agus is é an chuma atá ar
an scéal gur mallachtaí ó bheirt dhraíodóirí atá ann. Is í inscríbhinn Larzac an
téacs is faide atá ann as Gaillis.

Na teangacha Ceilteacha a labhraítear inniu, baineann siad uile le hOileáin
Iarthar na hEorpa, an Bhriotáinis san áireamh, mar a aithnítear ar a hainm. Is
gnách iad a aicmiú ina dhá ngrúpa de réir mar a d'fhorbair an fhuaim úd [kw], a
bhí ann sa Phróta-Cheiltis, sna teangacha éagsúla. I gcuid de na teangacha, is
mar [k] a chloistear inniu í, agus is iad seo na teangacha Q-Cheilteacha. Na
teangacha eile, áfach, d'iompaigh an fhuaim seo ina [p] iontu, agus mar sin,
tugtar na teangacha P-Cheilteacha orthu. (Is féidir an t-aicmiú seo a chur i
bhfeidhm ar theangacha Ceilteacha na Mór-roinne freisin: mar shampla, teanga
P-Cheilteach ab ea í an Ghaillis, agus teanga Q-Cheilteach a bhí sa
Cheiltibéiris.)

Na teangacha P-Cheilteacha a labhraítear inniu, is gnách teangacha Breatnacha nó
Briotanacha a thabhairt orthu. Dhá theanga bheo atá ann, is é sin, an
Bhreatnais, atá ó dhúchas ag leathmhilliún duine sa Bhreatain Bheag in iarthar
na Breataine Móire, agus an Bhriotáinis, a labhraítear i Leithinis na Briotáine
in iarthuaisceart na Fraince. An tríú teanga Bhreatnach a bhí ann, mar atá, an
Choirnis, chuaigh sí in éag ag druidim chun deiridh don ochtú haois déag, nuair
a shíothlaigh Dolly Pentreath, an cainteoir dúchais deireanach, i Mousehole i
gCorn na Breataine. Inniu, tá gluaiseacht teanga ag iarraidh an Choirnis a
athbheochan, ach níltear ar aon bharúil faoin gcineál Coirnise ab fhearr a
úsáid.

Na teangacha Q-Cheilteacha arís, is gnách teangacha Gaelacha a thabhairt orthu.
Dhá theanga bheo atá ann fosta, mar atá, Gaeilge na hÉireann agus Gaeilge na
hAlban, nó an Ghàidhlig. An tríú teanga acu a bhí ann, mar atá, Gaeilge Oileán
Mhanann nó an Mhanainnis, fuair a cainteoir deireanach dúchais, Ned Maddrell
("Ned Beg Hom Ruy", is é sin, Éamonn Beag Thomáis Rua) bás sna seachtóidí. Tá
dornán cainteoirí ann, áfach, a úsáideann an teanga seo inniu féin, agus cuid
acu ag tabhairt le fios gurbh iad a seanmháthair agus a seanathair a mhúin an
teanga dóibh. Tá gluaiseacht athbheochana teanga ag obair in Oileán Mhanann
chomh maith, agus tacaíocht áirithe phoiblí ag teacht di.

Tá sé ina ghnáthscéal ar fud an domhain gur teangacha marbha iad na teangacha
Ceilteacha ar fad, rud a chuireann go mór mór isteach ar aon duine a dhéanann
taighde orthu, go háirithe ar an staid agus ar an stádas atá acu sa tsochaí.
Rinne Torlach Mac Con Midhe taighde ar an dóigh a ndeachaigh na teangacha
Ceilteacha i laige i "margadh na teanga" agus ar na díoscúrsaí faoi na teangacha
Ceilteacha sna teangacha móra - an Béarla, an Fhraincis agus an Ghearmáinis (Mac
Con Midhe, 2005).

I leabhar eile faoin nGaeilge i dTuaisceart Éireann, Irish Language in Northern
Ireland - The Politics of Culture and Identity (Macmillan's Press 1999), thagair
Camille O'Reilly don rud ar ar bhaist sí "díoscúrsa na teanga mairbhe". Is é an
rud atá i gceist leis an díoscúrsa ná rialacha nó dlíthe neamhscríofa a
chuireann srianta leis an dóigh ar féidir trácht a dhéanamh ar rud ar leith - ar
an teanga, mar shampla. Coinníonn na rialacha seo saoldearcadh áirithe, nó fiú
saol áirithe - réaltacht shochúil ar leith - i bhfeidhm. Mar sin, nuair atá
díoscúrsa na teanga mairbhe i bhfeidhm, ní féidir le haon duine a rá nach teanga
mharbh í an Ghaeilge, cuir i gcás, - nó má dhéanann sé a leithéid, tarraingeoidh
sé líomaintí faoi neamhoibiachtúlacht agus náisiúnachas anuas air féin. Is é is
toradh do nósanna an díoscúrsa seo, áfach, ná go nglacann go leor daoine leis
nach féidir leis an duine a bhfuil Gaeilge aige bheith ina thaighdeoir
oibiachtúil agus é ag déanamh staidéir ar chúrsaí na teanga.

In Éirinn, b'é an Drochshaol (an Gorta Mór) a bhain an teanga de bhéal na
ndaoine i lár na tíre, cé gur féidir a rá go raibh an malartú teanga tosaithe
roimh an ngorta féin in áiteanna cosúil le Contae Chill Chainnigh, mar is féidir
a léamh ar chín lae Amhlaoibh Uí Shúilleabháin, cuir i gcás. Ní mór, áfach,
tagairt a dhéanamh don mheas mhór a bhí ag ceannairí polaitiúla na nGael féin ar
an mBéarla mar theanga. Is é an tuairim a bhí ag Dónall Ó Conaill, mar shampla,
ná go raibh an Béarla i bhfad ní b'úsáidí ná an Ghaeilge, agus go raibh sé ní ba
thábhachtaí an Béarla a chur ar fáil do na Gaeilgeoirí ná eolas agus faisnéis a
scaipeadh i measc na nGael ina dteanga féin (Nic Éinrí, 1971).

Thosaigh athbheochan na Gaeilge sa bhliain 1893, nuair a bhunaigh Dubhghlas de
hÍde Conradh na Gaeilge i mBaile Átha Cliath. Is é an dearcadh a bhí ag de hÍde
ná nach raibh an tÉireannach socair ná compordach leis féin agus é ag déanamh
aithrise ar theanga agus ar nósanna na nGall:

Is fíric é, agus caithfidh muid talamh slán a dhéanamh de, cé go bhfuil siad ag
déanamh aithrise ar Shasana agus ar nósanna na nGall, go bhfuil formhór mór na
nGael ar fud an domhain ag glacadh déistine le Sasana, agus iad, ceart nó
mícheart - ag baint suilt as mí-ádh Shasana agus ag éirí míshásta faoina rath.

In Albain, glactar leis gurb í an díbirt ar a dtugtar Fuadach na nGael (Fuadach
nan Gaidheal i nGaeilge na hAlban) nó an Highland Clearance as Béarla ba mhó a
chuir luas leis an malartú teanga. Go bunúsach, bhí taoisigh na gclann Albanach
tar éis dearmad a dhéanamh dá gcuid dualgaisí mar choimirceoirí don chosmhuintir
Ghaelach, agus iad den tuairim go mbeadh brabús ní b'fhearr sna caoirigh. Mar
sin, chuir siad d'fhiachaibh ar an gcosmhuintir na tailte a ghéilleadh do na
caoirigh.

De dheasca an Fhuadaigh, tá an teanga beagnach imithe sa mhórthír inniu. Is iad
Inse Gall, nó na hOileáin Thiar, mar a thugtar orthu go háitiúil (Na hEileanan
a-Niar as Gàidhlig) an t-aon áit inar féidir a rá go bhfuil an Ghàidhlig ag
maireachtáil mar bheotheanga phobail ansin inniu.

Faoin am céanna ar cuireadh an Fuadach i gcrích, tháinig córas scolaíochta ar an
bhfód sna Garbhchríocha a thug aitheantas áirithe don Ghàidhlig. Tháinig athrú
ar na cúrsaí seo sa bhliain 1872, nuair a bunaíodh scoil náisiúnta aonteangach
ina ionad, scoil nach raibh ach Béarla á fhoghlaim inti. Ó sin i leith, bíonn an
pobal Gàidhlige ag éileamh tuilleadh úsáide agus stádais don teanga sa chóras
scolaíochta, agus an stát iontach mall ag freagairt. Sa bhliain 1918,
reachtaíodh dlí nua a d'fhoráil go bhféadfaí Gàidhlig a mhúineadh áit a mbeadh
sí á labhairt ag an bpobal, ach níorbh ionann sin is a rá go mbeifí sásta ábhair
eile a chur á dteagasc trí mheán na teanga. Faoi lár na fichiú haoise, áfach,
glacadh leis go praiticiúil nár mhór dul i dtuilleamaí na Gàidhlige mar ghléas
teagaisc a fhad is nach mbeadh an Béarla intuigthe ag na páistí.

Is Protastúnaigh iad formhór na nGael in Albain, rud a fhágann go bhfuil ról
lárnach ag an léitheoireacht agus ag an mBíoblóireacht ina gcreideamh siúd.
Thairis sin, tá cuma an-dúchasach ar shaol reiligiúnda na heaglaise
Saor-Phreispitéirí i nGaeltacht na hAlban, agus í go mór mór i muinín nósanna
Gaelacha mar chuid de na deasghnátha, ar nós amhránaíocht thraidisiúnta na
n-iomann eaglasta.

Maidir le ról na Gàidhlige i saol na hAlban taobh amuigh den Ghaeltacht, ní mór
cuimhne a choinneáil air nach bhfuil náisiúnachas na nAlbanach bunaithe ar an
bhféiniúlacht Ghaelach, murab ionann agus náisiúnachas na hÉireann. Mar sin, an
spreagadh atá ann don Bhéarlóir in Éirinn Gaeilge a fhoghlaim is a shaothrú ar
chúiseanna náisiúnta, níl a leithéid ann in Albain, nó, ar a laghad, níl sé
leath chomh láidir céanna. Cuireann náisiúnachas na hAlban níos mó béime ar na
forais náisiúnta, ar nós Phairlimint na hAlban, dlíthe na hAlban nó stair na
hAlban. Ní mór a rá, fosta, go bhfuil trí theanga ag Albain ar féidir mórtas
cine Albanach a chur in iúl trína n-úsáid, is é sin, an leagan Albanach den
Bhéarla chaighdeánta (Béarla na hAlban), an Albainis (an teanga ar a dtugtar
Lowland Scots as Béarla) nó an Ghàidhlig féin.

Mar sin, má tháinig a leithéid d'eagraíocht agus An Comunn Gàidhealach (is é
sin, an Cumann Gaelach in Albain) ar an bhfód sa bhliain 1891, is ar éigean is
féidir í a chur i gcomparáid le Conradh na Gaeilge in Éirinn, a bhí ceaptha leis
an nGaeilge a chur ar ais i mbéal na nÉireannach sa Ghalltacht. Is iad na cúrsaí
cultúrtha an chloch is mó ar phaidrín an Chumainn Ghaelaigh in Albain inniu, go
háirithe an Mòd Náisiúnta, an fhéile chultúrtha bhliantúil atá inchomparáide
leis an Eisteddfod Genedlaethol sa Bhreatain Bheag agus le hOireachtas na
Gaeilge in Éirinn.

Le gnó an bhrúghrúpa i gcúrsaí polaitiúla a dhéanamh agus leis na cearta teanga
a chur chun cinn, tháinig eagraíocht eile chun saoil i lár na n-ochtóidí, mar
atá, Comunn na Gàidhlig. Faigheann an Cumann seo cuidiú agus maoiniú ó Bhord
Forbartha na nGarbhchríoch is na nOileán, ar gníomhaireacht fhorbartha é de
chuid an rialtais in Albain. Le cabhair an Bhoird seo a bunaíodh cumann ar leith
d'fhoghlaimeoirí na Gàidhlige, mar atá, Comunn an Luchd-Ionnsachaidh.

Ós rud é go bhfuil Oileán Mhanann sách scartha ó shaol an Bhéarla, mhair an
teanga slán na céadta bliain beag beann ar smacht polaitiúil na Sasanach ar an
oileán, cé gurbh é an Béarla teanga oifigiúil na mbailte móra agus an
riaracháin. Ón mbliain 1334 i leith, bhí an t-oileán á rialú ag tiarna éigin a
bhain le huasalaicme Normánach Shasana. An tiarna deireanach den chineál seo,
mar atá, Diúc Athol, dhíol sé an t-oileán le coróin Shasana sa bhliain 1765. Bhí
an smuigléireacht ina gnó forleathan san oileán, rud a spreag rialtas Shasana
chun seilbh dhíreach a fháil ar Mhanainn le dlíthe an Rí a chur i bhfeidhm
ansin. Nuair a cailleadh an gnó sin, áfach, thosaigh an t-oileán ag bánú in
éagmhais teacht isteach, agus na daoine ag aistriú go Meiriceá ar lorg pá.
Shocraigh an chuid is mó de na Manannaigh i Meiriceá síos in Ohio, timpeall ar
chathair Cleveland, agus creidtear go raibh an Mhanainnis á labhairt mar theanga
phobail i gCleveland níos deireanaí ná in Oileán Mhanann féin.

Nuair a bhí na Manannaigh féin ag dul ar imirce ina sluaite móra, chuir
turasóirí saibhre Sasanacha sonrú san oileán mar áit saoire, agus thosaigh
siadsan ag tonnadh isteach. D'éirigh gnó na cuairteoireachta ina tionscal mór i
Manainn, agus ar ndóigh, bhí an Béarla de dhíobháil ar na bundúchasaigh a bhí ag
iarraidh cupla pingin a shaothrú ag freastal ar na turasóirí. Dá réir sin,
thosaigh an malartú teanga in Oileán Mhanann, agus i lár na naoú haoise déag,
scoith an Béarla an Mhanainnis mar theanga thromlaigh san oileán. I dtús na
fichiú haoise, bhí an Mhanainnis imithe mar theanga phobail, ach mhair
seanchainteoirí in áiteanna go dtí an dara leath den aois chéanna. Fuair an
cainteoir deireanach dúchais, Ned Maddrell ("Ned Beg Hom Ruy", Éamann Beag
Thomáis Rua), bás ar an seachtú lá fichead de Mhí na Nollag sa bhliain 1974.

Thosaigh gluaiseacht athbheochana na teanga i ndeireadh na naoú haoise déag,
agus na daoine ag tuiscint go raibh an Mhanainnis ag imeacht go tiubh téirimeach
mar theanga dhúchais, agus obair ar leith ag teastáil leis na hiarsmaí féin a
shábháil. Bhí bunú Chonradh na Gaeilge in Éirinn ina réamhshampla tábhachtach ag
lucht athbheochana na Manainnise. Bunaíodh Yn Çheshaght Ghailckagh, nó Cumann
Gaelach Oileán Mhanann, ar an dara lá fichead de Mhí na Márta sa bhliain 1899.
Bhí an cumann seo dírithe ar an Manainnis a choinneáil beo mar theanga náisiúnta
agus ar litríocht a fhoilsiú agus ar scríbhneoireacht a spreagadh sa teanga.

Chuir lucht athbheochana na Manainnise an-bhéim ar an mbéaloideas, nó b'é sin an
t-aon litríocht dhúchasach a bhí acu i dtús báire, díomaite de na foilseacháin
spioradálta ón ochtú haois déag. Sna blianta 1913-1919, bhí Yn Çheshaght
Ghailckagh ag foilsiú Mannin, iris leathbhliantúil ina gcuirtí i gcló idir
bhéaloideas Manainnise agus altanna faoi shaol traidisiúnta Oileán Mhanann.
Tháinig deireadh leis an iris, áfach, nuair a fuair an t-eagarthóir, Sophia
Morrison, bás. Bhí sí ina rúnaí ar Yn Çheshaght agus ina bailitheoir mór
béaloidis.

I ndiaidh bhás Morrison, bhí an saol Manainnise ciúin go leor ar feadh tamaill,
go dtí gur tháinig sracadh nua ann le hobair Mona Douglas. Bhí sise ina
béaloideasóir tábhachtach cosúil le Morrison, agus luiteamas aici le
náisiúnachas na hÉireann. Cuirtear ina leith, fiú, go raibh sí ag brath ar dhul
i dtuilleamaí na Gearmáine Naitsíche le saoirse a bhaint amach do Mhanainn. Ar a
laghad, dealraíonn sé go raibh lámh aici i mbunú Ny Manninee Dhooie, eagraíocht
náisiúnaíoch a bhí báúil leis na Gearmánaigh, agus de réir an taighde a rinne an
scoláire Manannach George Broderick ar stair na gluaiseachta náisiúnaíche i
Manainn, bhí níos mó ná báúlacht i gceist. Faoin am céanna a raibh Mona Douglas
ag béaloideasóireacht, bhí baicle de scoláirí Ceilteacha ag obair faoi cheannas
Ludwig Mühlhausen do lárionad taighde an SS, agus iad ag cur an-spéise in Oileán
Mhanann mar áit ina bhféadfadh an Ghearmáin leas a bhaint as an náisiúnachas
áitiúil le dochar a dhéanamh don Ríocht Aontaithe. Bhí saineolaí ar leith ag an
Lárionad le ceisteanna na Manainnise agus Oileán Mhanann a phlé, mar atá,
Gerhard von Tevenar, agus é chomh heolach ar chúrsaí an oileáin is gur léir go
raibh cairde nó lucht teagmhála aige i Manainn féin.[1]

Sna blianta iarchogaidh, b'é Douglas Fargher a bhí ina rúnaí ar Yn Çheshaght
Ghailckagh agus ina fhear mór gluaiseachta. Sa bhliain 1952, d'eisigh sé achainí
ar mhuintir Mhanann an teanga a fhoghlaim agus a shaothrú, agus níos déanaí, i
ndiaidh seal a chaitheamh thar lear, bhí sé an-ghníomhach ag réiteach leabhar
don chló agus ag athfhoilsiú seanleabhar Manainnise. Sna seachtóidí a thosaigh
na hOicheanta Gaelacha (Oieghyn Gailckagh), is é sin, cruinnithe tráthrialta
d'fhoghlaimeoirí Manainnise a chuir ar a gcumas labhairt na teanga a aclú.

Níor cuireadh an Mhanainnis ar fáil sna scoileanna roimh an mbliain 1974. Ar
dtús, ní raibh ann ach sórt caitheamh aimsire taobh amuigh den churaclam, ach sa
bhliain 1982, forbraíodh an chéad scrúdú caighdeánaithe (GCE O-Level) sa
Mhanainnis.

Go traidisiúnta, labhraítear an Bhriotáinis sa chuid is faide siar den
Bhriotáin, ar an taobh thiar den líne idir Plouha agus Vannes. Bhí sí á labhairt
ag scothaicmí léannta go dtí an dóú haois déag, ach ina dhiaidh sin, d'fhan sí
teoranta do mhuintir na tuaithe in Iarthar na Briotáine nó Breizh Izel, nuair a
bhí na daoine uaisle agus, in aithris orthu siúd, na buirgéisigh á tréigean ar
mhaithe leis an bhFraincis. B'í an Laidin an teanga scríofa ba tábhachtaí i
nDiúcacht na Briotáine go dtí gur tháinig an Fhraincis ina háit sa chúigiú haois
déag. Ina dhiaidh sin féin, tá traidisiún liteartha áirithe ag an mBriotáinis,
agus bíonn Briotáiniseoirí an lae inniu ag tarraingt ar an tSean-Bhriotáinis ar
lorg téarmaíochta teicniúla nó eolaíche don Nua-Bhriotáinis.

Bhí monarcacht na Fraince, an t-ancien régime, ar nós cuma liom faoi na
teangacha mionlaigh sa tír. I ndiaidh na réabhlóide, áfach, d'athraigh na cúrsaí
go hiomlán, nó b'ansin a cuireadh tús le polasaithe a bhí meáite ar an
bhFraincis a chur á labhairt ar fud na tíre agus na teangacha is na canúintí
eile a bhaint de bhéal na ndaoine. Ní raibh lucht déanta na bpolasaithe seo in
ann teangacha a aithint thar chanúintí, nó ní raibh, dar leosan, ach dhá rud
ann, mar atá, an Fhraincis agus an patois. Bhí polaitíocht ag baint leis na
hiarrachtaí seo, ar ndóigh. Bhí lucht na réabhlóide den tuairim go raibh na
teangacha réigiúnda fite fuaite leis an bhfrithréabhlóideachas agus go raibh na
monarcaithe agus na sagairt ag baint leasa as na teangacha seo mar bhábún leis
an gcosmhuintir a choinneáil scartha ón réasún, ón réabhlóideachas agus ón
oideachas. Deir lucht athbheochana na Briotáinise go raibh an lucht rialtais ag
cur fíor-chatha sna scoileanna leis an teanga a chur de dhroim an tsaoil go
hiomlán, agus go rabhthas ag náiriú na bpáistí a bhí ag labhairt Briotáinise
chomh deireanach leis na seascaidí.

Bhí an Bhriotáinis á labhairt ag milliún agus trí chéad míle duine sa bhliain
1930. Tá leathmhilliún fágtha inniu, i ndiaidh an ródaigh a rinne na meáin
chumarsáide agus córas lárnaithe polaitiúil na Fraince ar an teanga. I dtús na
fichiú haoise, bhí duine as gach beirt in Iarthar na Breataine dall ar an
bhFraincis ar fad, agus an chuid eile dátheangach san Fhraincis agus sa
Bhriotáinis. Faoi lár na fichiú haoise, ní raibh ach céad míle duine aonteangach
sa Bhriotáinis.

Sa bhliain 1925, bhunaigh an tOllamh Roparz Hemon an iris úd Gwalarn le
litríocht a fhoilsiú sa teanga. I rith an chéad naoi mbliana déag eile, bhí an
iris seo agus an scoil scríbhneoirí ina timpeall ag iarraidh an Bhriotáinis a
ardú ar aon leibhéal leis na teangacha móra domhanda. Bhí idir bhunsaothair
liteartha agus aistriúcháin á gcur i gcló ar an iris.

Sa bhliain 1946, tháinig an iris úd Al Liamm i gcomharbas ar Gwalarn. Ina
dhiaidh sin, bunaíodh sraith mhaith irisí Briotáinise, agus an litríocht ag fás
agus ag forbairt sa teanga. Inniu, tá i bhfad níos mó litríochta ar fáil i
mBriotáinis ná a shamhlófá le teanga neamhfhorleathan.

Sa bhliain 1977, cuireadh bun leis na chéad scoileanna Diwan, a bhí ag dul i
muinín an tumoideachais le Briotáinis a theagasc do dhaoine óga. Modh eile ar
baineadh triail as san am ab ea é Div Yezh nó an cur chuige dátheangach.

Sa bhliain 2004, foilsíodh aistriúchán Briotáinise d'eachtraí Astérix. Is fiú
sonrú a chur ann go bhfuil cónaí ar Astérix féin sa Bhriotáin, de réir an
ghreannáin féin.

Tá clú idirnáisiúnta anois ar roinnt fhilí, teangeolaithe agus scríbhneoirí
próis a bhfuil saothair scríofa acu sa teanga, ar nós Yann-Ber Kalloc'h, Roparz
Hemon, Anjela Duval, agus Per-Jakez Hélias.

Tháinig scoilt gheografach idir Ceiltigh Chorn na Breataine agus Ceiltigh na
Breataine Bige i ndiaidh chath Beorham sa bhliain 577, nuair a shealbhaigh na
hAngla-Shasanaigh an limistéar idir an dá thír Bhreatnacha. De réir mar a bhí
Wessex, an ceann is Iartharaí de na ríochtaí a bhunaigh na hAngla-Shasanaigh sa
Bhreatain Mhór, ag ascnamh siar, bhí na Ceiltigh ag cúlú isteach chucu i gCorn
na Breataine, go dtí gur bhris an Rí Athelstane an cath orthu ar fad thart ar an
mbliain 930. Mar sin féin, bhí an Choirnis á labhairt ansin i bhfad i ndiaidh an
chatha seo, agus shroich líon a cainteoirí a buaicphointe sa tríú haois déag.
Meastar go raibh timpeall tríocha naoi míle duine (39,000) á labhairt san am
sin.

Sa bhliain 1549, cuireadh Leabhar na hUrnaithe Coitinne in úsáid i Sasana in áit
na seanleabhar urnaithe Caitliceacha, mar chuid den Reifirméisean. Bhí Corn na
Breataine coimeádach i gcúrsaí an chreidimh, agus cuid mhaith de mhuintir na
tíre dall ar fad ar an mBéarla sa leabhar nua urnaíochta seo. Mar sin, d'éirigh
siad amach in aghaidh an leabhair urnaíochta, agus cuireadh an cheannairc seo
faoi chois le lámh láidir. Meastar gur mharaigh saighdiúirí an Rí ceithre mhíle
duine sa teagmháil, gan aon trácht a dhéanamh ar an anlathas polaitiúil a
cuireadh i bhfeidhm ar an gCorn ina dhiaidh sin, mar dhíoltas. Ó thaobh na
Coirnise de, chuir an smachtú seo an-luas leis an malartú teanga.

Chuaigh an Choirnis in éag sa bhliain 1777, nuair a shíothlaigh an cainteoir
deireanach dúchais, Dolly Pentreath. Bhí Béarla aici chomh maith leis an
gCoirnis. Fuair an cainteoir deireanach aonteangach, Chesten Marchant, bás sa
bhliain 1676. Táthar ag áitiú, áfach, go raibh leagan éigin den Choirnis, leagan
nasctheangaithe b'fhéidir, á labhairt ag cupla duine chomh deireanach leis an
dara leath den naoú haois déag, agus gur chóir "an cainteoir deireanach
traidisiúnta" a thabhairt ar John Davey (+1875) nó Alison Treganning (+1906).

Thosaigh athbheochan na Coirnise i dtús na fichiú haoise, nuair a d'fhoilsigh
Henry Jenner agus Robert Morton Nance a leagan atógtha den teanga, mar atá,
Kernewek Unyes nó an Choirnis Aonchineálaithe. Bhí an caighdeán seo bunaithe ar
Choirnis na litríochta Clasaicí, mar atá, Coirnis liteartha na ceathrú is na
cúigiú haoise. Chuaigh Jenner agus Nance go mór i dtuilleamaí na Breatnaise agus
na Briotáinise le haghaidh nuafhocal, áfach.

Ina dhiaidh sin, áfach, tháinig leaganacha eile den Choirnis athbheoite ar an
bhfód. B'é an chéad cheann acu ná an Choirnis Nua-aimseartha nó Curnoack
Nowedga. B'é Richard Gendall a chruthaigh é, agus é bunaithe ar cheartlitriú
agus úsáid na scríbhneoirí dúchasacha ba dheireanaí. Mar sin, tá litriú an
chineál seo Coirnise an-chosúil le litriú an Bhéarla. Sa bhliain 1986, rinne Ken
George leasú iomlán ar an gCoirnis. D'atóg sé córas na bhfuaimeanna ón mbonn,
agus b'é an córas foghraíochta seo bunús an litrithe a chuir sé chun tosaigh.
Kernewek Kemmyn nó an Choirnis Choitianta a tugadh ar an gcaighdeán nua seo.

Is iomaí Coirniseoir a chuaigh leis an gCoirnis Choitianta, ach san am céanna,
is iomaí Coirniseoir a fuair locht uirthi. Tá sí ina cnámh spairne idir na
Coirniseoirí i gcónaí, go háirithe ó chrom Nicholas Williams, teangeolaí agus
Coirniseoir, ar í a ionsaí agus a leagan leasaithe féin den Choirnis
Aonchineálaithe, nó Kernewek Unys Amendys, a chur chun cinn.



https://ga.wikipedia.org/wiki/Poblacht

Is éard atá i gceist leis an bpoblacht ná córas rialtais atá bunaithe ar
ionadaíocht an phobail agus ar riail an dlí.

Sa chuid is mó de na poblachtaí, tugtar Uachtarán ar cheann an stáit, cé go
mbíodh téarmaí eile in úsáid sna laethanta a bhí, cosúil le consal nó doge. I
bpoblachtaí daonlathacha, toghtar an tUachtarán isteach san oifig: is féidir gur
vóta díreach atá ann, ach bíonn sé coitianta freisin go gcaitheann na saoránaigh
a gcuid vótaí le comhairle de chineál éigin a thoghadh, agus gurb í an
chomhairle seo, go foirmeálta ar a laghad, a shocróidh cé a bheidh ina
Uachtarán.

Más ionann an tUachtarán agus an príomh-aire - is é sin, más amhlaidh nach
bhfuil príomh-aire ar leith ann - deirtear gur poblacht uachtaráin atá ann. Sin
é an cineál poblacht atá sna Stáit Aontaithe, mar shampla. I gcórais
leathuachtaráin, ní hionann an tUachtarán agus an Príomh-Aire. Duine ar leith é
an Príomh-Aire ansin - nó an Seansailéir, nó an Taoiseach. Bíonn ról an
Uachtaráin éagsúil go leor i stáit éagsúla ina bhfuil an córas leathuachtaráin i
bhfeidhm: san Fhionlainn agus san Fhrainc, mar shampla, tá cumhacht nach beag ag
an Uachtarán, ach ina lán tíortha eile, cosúil leis an nGearmáin, níl ach
gnóthaí deasghnách aige, agus is gnách, go fóinteach, dearcadh ar an
bPríomh-Aire mar cheann stáit. I dtíortha áirithe - san Fhionlainn agus sa
Ghearmáin, mar shampla - táthar ag súil leis go mbeidh an tUachtarán chomh
neamhchlaonta agus is féidir, agus is é an nós san Fhionlainn go bhfágfaidh an
tUachtarán slán ag a pháirtí féin nuair a thoghtar é.

Níl sé riachtanach gur aon duine amháin a bheadh san Uachtarán. San Eilvéis, is
ionann an tUachtarán agus an Rialtas - is é sin, Comhairle Chónascach na
hEilvéise. I San Mairíne, toghann an Fheis (an Ard-Chomhairle Coitianta, nó
Consiglio Grande e Generale) as a measc beirt Thaoisigh Ceannais (Capitani
Reggenti) a bhfuil cumhachtaí an Uachtaráin acu.



https://ga.wikipedia.org/wiki/Monac%C3%B3

Tír bheag agus tearmann cánach in iarthar na hEorpa í Prionsacht Mhonacó, nó, go
simplí, Monacó (Fraincis: Principauté de Monaco, Monacais: Principatu de
Múnegu). Tá sí suite cois na Meánmhara, agus teorainn aici leis an bhFrainc. Tá
an stát suite timpeall sé chiliméadar déag ó theorainn na Fraince leis an
Iodáil. Tá dlús an daonra i Monacó níos airde ná in aon tír eile sa domhan.

Monarcacht bhunreachtúil í Monacó, agus í á rialú ag an rítheaghlach céanna,
muintir Grimaldi, ón mbliain 1297 anuas, agus thug an Fhrainc aitheantas
oifigiúil do neamhspleáchas na tíre sa Chonradh Fhranca-Mhonacach sa bhliain
1861. Cé gur tír neamhspleách í Monacó, tá sé socraithe ag an dá thír gurb í an
Fhrainc a bheidh á cosaint, má bhagraíonn cogadh ar an bprionsacht.

Is é an prionsa atá ag rialú na tíre inniu ná Ailbhe II (Albert Alexandre Louis
Pierre Grimaldi), a tháinig i gcomharbas ar a athair Rainier III sa bhliain
2005. Bhí Rainier pósta ar Grace Kelly, réaltóg scannán ó na Stáit Aontaithe,
arbh í máthair Ailbhe agus na beirte deirfiúracha atá aige, na banphrionsaí
Caroline agus Stéphanie. Ba é Rainier a rinne tearmann cánach agus áit mhór
turasóireachta de Mhonacó.

Fuair Monacó a hainm ó na Gréagaigh, a raibh coilíneacht acu sa cheantar
timpeall i laethanta na seanársaíochta. Is é is brí leis an ainm - Monoikos - sa
Ghréigis ná "aon teach amháin" nó "áitreabh scartha, áitreabh uaigneach,
áitreabh aonaránach".

Athbhunaíodh Monacó sa bhliain 1228 mar choilíneacht de chuid Genoa. Ba é
Francesco Grimaldi, "Proinsias Mailíseach", a chuir tús leis an rítheaghlach,
nuair a shealbhaigh a chuid trúpaí an dún a bhí ag cosaint Charraig Mhonacó san
am. Deirtear go raibh sé féin i mbréagriocht an mhanaigh Phroinsiasaigh, agus go
bhfuair an áit a hainm ón gcleas cogaidh seo (Monaco = manach), ach is dócha
nach bhfuil ann ach finscéal, ó bhí an t-ainm ar Mhonacó roimhe sin féin.

Sa bhliain 1793, d'fhorghabh trúpaí réabhlóideacha ón bhFrainc an phrionsacht.
Fuair sí a saoirse ar ais sa bhliain 1814, ach go gairid ina dhiaidh sin,
tháinig maithe is móruaisle na hEorpa le chéile i gComhdháil Vín, agus d'fhág
siad Monacó faoi choimirce Ríocht na Sairdíne. Sa bhliain 1860, áfach, ghéill an
tSairdín an phrionsacht don Fhrainc, ach ní raibh cuid de mhuintir Mhonacó sásta
leis an nascghabháil sin. Bhris trioblóidí amach i Menton agus i Roquebrune,
agus a muintir ag iarraidh an nasc leis an tSairdín a choinneáil i bhfeidhm. Sa
deireadh, fágadh Menton agus Roquebrune ag an bhFrainc, ach fuair an chuid eile
de Mhonacó neamhspleáchas, agus d'íoc stát na Fraince slám mór airgid le prionsa
Mhonacó mar éiric sa dá chathair chaillte.

Sa bhliain 1943, d'fhorghabh arm na hIodáile Monacó. Go gairid ina dhiaidh sin,
chaill Mussolini a chumhacht san Iodáil, agus ansin, tháinig na Naitsithe i
seilbh na prionsachta. Mar ba ghnách dóibh, thosaigh siad ag aistriú an phobail
Ghiúdaigh go dtí na campaí báis. Fuair René Blum, an córagrafaí a bhunaigh Bailé
Ceoldráma Mhonacó, bás san Uileloscadh, mar shampla. Ní raibh Louis II, a bhí
ina phrionsa ar Mhonacó san am, sásta comhoibriú leis na Gearmánaigh, áfach.
D'ordaigh sé dá chuid póilíní rabhadh a thabhairt do na teaghlaigh Ghiúdacha
sula dtiocfadh na Gearmánaigh ag breith orthu.

Cailleadh Louis sa bhliain 1949, agus tháinig a gharmhac, Rainier, i gcomharbas
air. Seacht mbliana ina dhiaidh, phós Rainier Grace Kelly, agus bhí ainm na
prionsachta bige i mbéal an tsaoil mhóir. Bhí Rainier an-ghnóthach ag cur cuma
na nua-aimsearthachta ar a thír. Sa bhliain 1962, tháinig bunreacht nua i
bhfeidhm. Chuir sé deireadh leis an bpionós báis agus bhronn sé cearta sibhialta
iomlána ar na mná - cead vótála, thar aon rude eile.

Tá Monacó ina monarcacht bhunreachtúil ón mbliain 1911 anuas. Is é an Prionsa
ceann an stáit, agus is é a cheapann Príomh-Aire, nó Aire Stáit, mar a thugtar
air. Go dtí an bhliain 2002, chaithfeadh an Príomh-Aire a bheith ina shaoránach
Fhrancach, agus rialtas na Fraince ag moladh iarrthóirí don Phrionsa a
mbainfeadh sé a rogha astu. Inniu, áfach, is féidir leis an bPríomh-Aire a
bheith ina shaoránach Mhonacach freisin. Tá an Príomh-Aire i gceannas ar
Chomhairle Rialtais, a bhfuil ceathrar comhaltaí uirthi. Tá parlaimint ag an
bprionsacht freisin, agus muintir Mhonacó ag vótáil i dtoghcháin na parlaiminte
uair in aghaidh na gceithre mblian. Tá ceathrar feisirí fichead ar an
bparlaimint. Maidir le cúrsaí gnáthriaracháin na cathrach, tá comhairle cathrach
ag freastal orthu, agus méara na cathrach i gceannas uirthi.

Go traidisiúnta, bhí trí bhardas (municipauté) i Monacó, is é sin, cathair
Mhonacó, Monte Carlo, agus La Condamine. Inniu, tá deich mbarda (quartier) ann,
mar atá, cathair Mhonacó (Monaco-Ville), Monte Carlo-Spélugues, La Rousse-Saint
Roman, Larvotto-Bas Moulins, Saint Michel, La Condamine, La Colle, Les Révoires,
Moneghetti, agus Fontvieille. Talamh nua atá i gceist le Fontvieille, is é sin,
scraith de ghrinneall na mara a triomaíodh. Tá barda nua le cur ar bun i dtailte
den chineál sin fós, mar atá, Le Portier.



https://ga.wikipedia.org/wiki/Margaret_Thatcher

Polaiteoir Briotanach ab ea í Margaret Hilda Thatcher, An Banbharún Thatcher, a
rugadh faoin ainm Margaret Hilda Roberts ar 13 Deireadh Fómhair 1925 agus a
d'éag ar 8 Aibreán 2013. Bhí sí ina ceannaire ar an bPáirtí Coimeádach ó 1975 go
dtí 1990. Sa bhliain 1979, d'éirigh sí ina Príomh-Aire na Ríochta Aontaithe. Ba
ise an chéad Phríomh-Aire baineann ar an mBreatain.

Rugadh in Grantham, Lincolnshire i Sasana í. Ba as Drom an Easaigh i gContae
Chiarraí, a sin-seanmháthair Catherine Sullivan, a d'aistrigh go Sasana sa
bhliain 1811. Phós Catherine oibrí feirme darbh ainm Thomas Smith agus phós
Ellen, a iníon, Benjamin Ebenezer Roberts. Athair Thatcher ab ea a mac Alfred.

B'iníon Margaret le hAlfred agus Beatrice Roberts. Grósaeir ab ea a hathair, a
raibh siopa aige in Grantham, agus is os cionn an tsiopa a bhí cónaí ar a
teaghlach agus í ag fás aníos. Ba chomhairleoir áitiúil é Alfred Roberts,
freisin. Cé nár bhall é d'aon pháirtí polaitiúil, bhí a chuid tuairimí agus
polasaithe coimeádach. Bhí gaol an-láidir idir í agus a hathair, ach ní raibh
caidreamh ró-mhaith aici lena máthair.

Bhain sí céim amach sa cheimic ó Ollscoil Oxford sna 1940í. Agus í ag staidéar
in Oxford, ba bhall í de na Coimeádaigh Óga.

I 1951, phós sí Denis Thatcher, ball eile den Pháirtí Coimeádach. Fear
colscartha ab ea Denis, a bhí deich mbliana níos sine ná Margaret. Bhí beirt
pháiste acu, an cúpla Mark Thatcher agus Carol Thatcher, a rugadh i 1953.

Sheas Margaret Thatcher gan rath i dtoghcheantar Dartford sna holltoghcháin i
1950 agus 1951. Toghadh í mar Fheisire do Finchley i 1959.

Nuair a bhí sí ina Rúnaí Oideachais i rialtas Edward Heath ó 1970 go dtí 1974,
chuir sí deireadh le dáileadh bainne saor in aisce i scoileanna. Dá bhrí seo,
tugadh Maggie Thatcher, Milk Snatcher uirthi.

Toghadh í mar cheannaire ar an bPáirtí nuair a sheas sí i gcoinne Heath i 1975
tar éis don Pháirtí dhá olltoghcháin a chailleadh i 1974. Ceannaire an Fhreasúra
ab ea í anois. Bhí a cuid polasaithe ar an eite dheas. Ba é ceann dá polasaithe
is cáiliúil ná an t-airgeadachas. Bhí sí go mór i gcoinne an tsóisialachais agus
na gceardchumann. De bharr a tuairimí faoin gcumannachas agus a polasaí maidir
leis an Aontas Sóivéadach, thug na Sóivéadaigh an leasainm cáiliúil The Iron
Lady ("An Bhean Iarainn") uirthi.

San olltoghchán i 1979, bhuaigh na Coimeádaigh móramh i dTeach na dTeachtaí agus
toghadh Thatcher mar Phríomh-Aire. Bhuaigh siad na holltoghcháin i 1983 agus
1987, freisin, faoi cheannas Thatcher.

Bhí Thatcher go láidir i gcoinne an phoblachtachais Éireannaigh. I 1981, bhí
uirthi dul i ngleic le stailceoirí ocrais as an IRA agus an INLA sa Cheis Fhada
i dTuaisceart Éireann. Bhí siad ag lorg stádas polaitiúil, ach níor thug
Thatcher an stádas sin dóibh go dtí go raibh deichniúr príosúnach marbh.

Nuair a d'ionsaigh an Airgintín Oileáin Fháclainne i 1982, sheol sí fórsa chun
na hoileáin a chosaint. Bhí an Bhreatain buacach sa chogadh, agus mhéadaigh sé
seo meas an phobail ar Thatcher.

Ba ina dara téarma a tharla Stailc na Mianadóirí, a bhí ar siúl ó 1984 go dtí
1985. Faoi dheireadh, bhuaigh an rialtas ar na stailceoirí.

D'éirigh sí as an an gCeannas agus as an bPríomh-Aireacht i 1990 tar éis di cuid
mhór dá tacaíocht sa Pháirtí a chailleadh, agus tugadh an post do John Major,
ceann de thacaithe Thatcher.



https://ga.wikipedia.org/wiki/Linux

Is córas oibriúcháin é Linux, bunaithe ar an eithne Linux. Tá Linux le fáil saor
in aisce, mar baineann sé leis an bhfealsúnacht foinse oscailte.

Tá an eithne bunaithe ar an gCeadúnas Ginearálta Poiblí GNU. Tá an chuid is mó
(97%) den chód scríofa sa teanga ríomhchlárúcháin C.

De réir an W3C, baineann cuid bheag de ríomhairí deisce an domhain úsáid as
Linux, ach tá an chuid ag dul i méid.

Córas oiriúnach é mar bhunús i gcomhair comhcheangail córas oscailte. Mar sin,
tá ‘’fondúireacht na mbogearraí saor in asice’’ ag iarraidh Linux a fhorbairt
mar chóras oibriúcháin caighdeánach.

Tá a lán timpeallachtaí grafacha le fáil do Linux, mar shampla Gnome agus KDE.
Dearadh é le go mbeidh daoine in ann dul i dtaithí ar Linux gan dua agus go
mbeadh sé éasca feidhm a bhaint as.

Is féidir Linux (leagan mar Ubuntu, KDE, GNOME, srl) a shuiteáil ar ríomhaire
agus Gaeilge a roghnú mar theanga an chomhéadain. Mar sin, is i nGaeilge a
bhíonn an chuid is mé de na treoracha agus teachtaireachtaí. De ghnáth bíonn an
téarmaíocht Ghaeilge sothuigthe.



https://ga.wikipedia.org/wiki/John_F._Kennedy

Bhí John Fitzgerald "Jack" Kennedy, Sr. (Gaeilge: Seán Mór Mac Gearailt Ó
Cinnéide; 29 Bealtaine, 1917 - 22 Samhain, 1963), nó JFK mar a thugtar go minic
air, ina 35ú Uachtarán ar na Stáit Aontaithe idir 1961 agus 1963, nuair a
feallmharaíodh é. Eisean an duine ab óige a toghadh mar uachtarán riamh, agus an
t-aon uachtarán Caitliceach a bhí ann.

Rugadh agus tógadh Kennedy i mBrookline, baile i Massachusetts sa bhliain 1917.
Mac leis an bpolaiteoir iomráiteach Joseph P. Kennedy, Sr. agus Rose Fitzgerald
ab ea é. D'fhreastail Kennedy ar Scoil Edward Devotion ar dtús ar feadh ceithre
bliana, agus ansin Scoil Dexter i mBostún, agus bliain amháin eile ag Scoil
Canterbury. Tar éis Canterbury, chuaigh sé isteach i Choate Rosemary Hall i
Wallingford, Connecticut. Ceann de na scoileanna chónaithe is fearr sa tír ab ea
í, agus bhain sé céim amach sa bhliain 1935.

Sheol sé go Londain, Sasana ar an 25 Meán Fómhair sa bhliain chéanna, in
éineacht lena thuismitheoirí agus a dheirfiúr Kathleen Cavendish. Chláraigh sé
le LSE (Scoil na hEacnamaíochta Londain) chun staidéar a dhéanamh ar gheilleagar
polaitiúil ar feadh bliana faoin Ollamh Harold Laski, ach cuireadh san ospidéal
é nuair a thit sé tinn. Mar thoradh, bhí ar Kennedy filleadh ar ais go dtí na
Stáit Aontaithe. San fhómhar sa bhliain 1935, chláraigh sé le hOllscoil
Princeton, New Jersey, ach d'éirigh sé tinn arís. Buíochán a bhí i gceist ag an
am seo. San fhómhar an bhliain ina dhiaidh sin, thosaigh Kennedy ag freastal ar
Ollscoil Harvard.

Thaistil sé chuig an Eoraip faoi dhó i rith a thréimhse ag Ollscoil Harvard.
Chuaigh sé go dtí Sasana arís, áit ina raibh a athair mar ambasadóir. Sa bhliain
1937, forordaíodh stéaróidigh do Kennedy, chun smacht a chur ar a chuid
drólainníteas, ach thosaigh a fhadhbanna ag méadú mar thoradh air sin. Sa
deireadh, d'éirigh sé níos tinne le hoistéapóróis sa dhromlach. Bhain Kennedy
céim amach ó Ollscoil Harvard, agus ansin bhog sé go dtí an scoil ghnó ag
Ollscoil Stanford. Tar éis dó Stanford a fhágáil, thaistil sé go dtí Meiriceá
Theas.

Scríobh Kennedy a thráchtas "Why England Slept" sa bhliain 1940, ar eachtraí na
mBriotanach agus an Comhaontú Munich. Theastaigh uaidh an tráchtas a choimeád
san ollscoil ar dtús, ach chuir a athair ina luí air an tráchtas a fhoilsiú mar
leabhar. D'fhág Kennedy Harvard agus céim bainte amach aige i gcúrsaí
idirnáisiúnta i mí Meitheamh 1940. Foilsíodh an tráchtas sa bhliain chéanna, a
bhí an-rathúil freisin.

I bhfad níos déanaí, nochtadh go raibh Galar Addison ag Kennedy agus é ina fhear
óg. Níor fhoilsíodh an t-eolas seo i rith a shaoil.

Isteach san airm S.A.M. leis sa bhliain 1941. Liostáil sé de a dheoin féin ar
dtús, ach diúltaíodh é mar gheall ar na fadhbanna a bhí aige leis a dhroim.
Glacadh Kennedy isteach sa chabhlach san Fhómhar an bhliain céanna, agus tá
seans ann gur úsáid a athair a chuid tionchar. Ina mheirgire dó, thosaigh
Kennedy ag obair san oifig a thóg nuacht agus eolas don Rúnaí an Chabhlaigh. B'é
sin an obair a bhí á dhéanamh aige nuair a d'ionsaigh na Seapánaigh Pearl
Harbor. D'fhreastail Kennedy ar an "Naval Reserve Officers Training School" agus
"Motor Torpedo Boat Squadron Training Center". Ansin seoladh é ar dualgas i
bPanama ar dtús, agus ansin an throid san Aigéan Ciúin. Ghlac Kennedy páirt i
gcúpla misean anseo, agus bronnadh céim leifteanant air, i gceannas ar
thoirpéad-bháid patróil.

San oíche ar an 2 Lúnasa 1943, bhí bád Kennedy, an PT-109, ag glacadh páirt i
ruathar in aice le New Georgia, nuair a bhuail scriostóir Seapánach é. Caitheadh
Kennedy trasna an mbád, agus ghortaigh sé a dhroim arís. Cé go raibh sé
gortaithe, thóg Kennedy saighdiúir gortaithe eile ar feadh trí mhíle san aigéan,
go dtí oileán. Thit Kennedy gan mheabhair anois is arís i rith an crá, ach bhí
sé ábalta é féin agus a chomhalta a shábháil. Mar aitheantas ar na heachtraí
seo, bronnadh an "Navy and Marine Corps Medal" air.

Na boinn eile a bhuaigh Kennedy le linn an Dara Cogadh Domhanda ná an "Purple
Heart", "Asiatic-Pacific Campaign Medal", agus an "World War II Victory Medal".
Scaoileadh amach é sa bhliain 1945, agus ghéill na Seapánaigh cúpla mhí níos
déanaí.

Tháinig John F. Kennedy slán as an gcogadh, ach cailleadh a dheartháir Joseph P.
Kennedy, Jr. ar an 12 Lúnasa, 1944. De bharr seo, cuireadh níos mó brú ar John
tús a chur leis a shaol sa pholaitíocht.

Sa bhliain 1946, d'éirigh James Michael Curley as a shuíochán, agus bhí bua
láidir ag Kennedy. Chaith Kennedy sé bliana as seo amach ina fheisire, ag vótáil
i gcoinne an Uachtaráin Harry S Truman agus a pháirtí féin uaireanta.

Bhuaigh sé áit sa tSeanaid don stát Massachusetts sa bhliain 1952 i gcoinne an
tSeanadóra Henry Cabot Lodge óna Phoblachtaigh.

Ar an 12 Meán Fómhair 1953, phós Kennedy le Jacqueline Lee Bouvier. Lean na
fadhbanna a bhí aige leis a dhromlach ar aghaidh, agus seoladh é faoin scian go
minic i rith na dhá bhliain ina dhiaidh. Bhí an t-ádh air nár chailleadh é, i
rith an tréimhse seo.

Mar thoradh, bhí Kennedy as láthair ón tSeanad go minic. Bhí fadhb ag Kennedy sa
bhliain 1954 nuair a bhí an Seanad réidh McCarthy a cháineadh, agus níor chaith
sé vóta mar bhí sé san ospidéal arís. Leis an eachtra seo, rinneadh a lán dochar
dó.

Foilsíodh a leabhair Profiles in Courage, a bhuaigh an Duais Pulitzer sa bhliain
1957, i gcatagóir Beathaisnéis.

Chaith Kennedy vóta i bhfabhar an Acht um Chearta Sibhialta sa bhliain 1957, cé
gur vótáil sé i gcoinne an Leasú ar Thriail Giúiré níos luaithe. Tacadóirí
láidir ina chéad fheachtas uachtaránachta ab ea iad James Eastland, John
McClellan, agus Gobharnóir Mississippi James Coleman, daoine a bhí i bhfabhar an
idirdheighilt. Bhí an Seanadóir Joseph McCarthy cairdiúil leis an gclann Kennedy
freisin. Chaith Robert F. Kennedy tréimhse ag obair ina fhoireann, agus bhí
McCarthy ag dul amach le Patricia Kennedy ar feadh tamaill.

Sa bhliain 1960, d'fhógair John F. Kennedy go mbeadh sé ag dul isteach sa
thoghchán, chun a bheith ina uachtarán ar na Stáit Aontaithe. Chun áit a bhuaigh
ina iarrthóir don pháirtí Daonlathach, bhí comórtas deacair aige ón Seanadóir
Hubert H. Humphrey as Minnesota, an Seanadóir Lyndon B. Johnson as Texas agus
Adley Stevenson.

D'éirigh Kennedy as an gcomórtas mar iarrthóir inghlactha. Fógraíodh é ar an 13
Iúil 1960 go mbeadh Kennedy an iarrthóir a bheadh ag glacadh páirt sa toghchán.
D'ainneoin na caismirte a bhí eatarthu níos luaithe, roghnaigh Kennedy Johnson
ina iarrthóir don leas-Uachtaránacht. Bhí tacaíocht an-láidir ag Johnson i
ndeisceart na tíre, rud a bhí de dhíth go géar ar Kennedy. Na príomhchúrsaí a
raibh siad ag caint faoi ná an geilleagar, Caitliceachas Kennedy, Cúba, agus na
dúshláin a bhí ann i gcoinne Aontas na Sóivéide.

Phléigh Kennedy agus a theagmhálaí Richard Nixon ón Pháirtí Poblachtach na
cúrsaí seo le chéile i rith an chéad díospóireacht uachtaránachta a bhí le
feiceáil ar an teilifís. Bhí cuma mí-chompordach agus corraitheach ar Nixon,
agus cheap formhór an lucht féachana go raibh an bua ag Kennedy, é a bhí socair
agus féinmhuiníneach. Eachtra stairiúil a bhí ann pé scéal é, agus bhí páirt
tábhachtach ag an teilifís i bpolaitíocht as seo amach.

Rinneadh 35ú uachtarán de ar an 20 Eanáir 1961. Ag an searmanas, d'iarr Kennedy
ar mhuintir na tíre a bheith fuinniúil ar son na tíre, leis na bhfocail
stairiúil, "Ask not what your country can do for you, ask what you can do for
your country". D'iarr sé freisin ar náisiúin an domhain aontú le chéile chun
troid i gcoinne na comh-naimhde a bhí acu - an tíorántacht, an bhochtaineacht,
galar, agus cogadh féin.

Ar an 17 Aibreán 1961, thóg Kennedy an t-ordú ionradh a thosaigh ar Chúba. Le
tacaíocht ón Central Intelligence Agency (CIA), d'fhill 1,500 deoraí Chúbacha a
bhí ag traenáil i Meiriceá ar ais go dtí an oileán chun an ruaig a chur ar Fidel
Castro ("Briogáid 2506" an t-ainm a bhí orthu). Níor thóg na Meiriceánaigh aon
aerthacaíocht do na saighdiúirí, áfach, agus chuir an tacaíocht láidir a bhí ag
Castro iontas orthu freisin. Chomh maith le sin, rinneadh roinnt botúin
tábhachtacha. Mar sin, ar an 19 Aibreán 1961 bhí formhór na n-ionsaitheoirí
maraithe nó faoi ghlas ag Castro. B'éigean do Kennedy idirbheartaíocht a
dhéanamh le Castro chun na 1,189 marthanóir a scaoileadh saor. D'aontaigh Cúba
fiche mí ní ba déanaí, nuair a thug na Meiriceánaigh $53 milliúin i mbia agus
leigheas dóibh ar malairt. Eachtra a chur an-aiféaltas ar Kennedy ab ea é seo,
cé go raibh sé sásta an locht ar fad a ghlacadh.

Thosaigh Géarchéim na nDiúracán i gCúba ar an 14 Deireadh Fómhair 1962, nuair a
thóg spiair-eitleán Meiriceánach U-2 grianghraif ina raibh láithreán [Diúracán
balaistíoch|diúracáin]] le feiceáil faoi thógáil i gCúba. Bhí rogha deacair ag
Kennedy - ba mhaith leis ionsaí a dhéanamh ar an láithreán, ach ba seans ann go
mbeadh cogaidh in aghaidh an Aontas Sóivéadach mar thoradh. Cuireadh brú ar
Kennedy ionsaí a dhéanamh, ach sa deireadh roghnaigh sé imshuí a chur ar an
oileán.

Tréimhse corraitheach ab ea é, agus bhí an cuma air go mbeadh cogadh núicléach
ag briseadh amach ag am éigean. Thosaigh Kennedy ag plé an fhadhb le Nicíte
Cruistsiof, agus bhí comhaontú acu tar éis seachtain. Bhain Cruistsiof na
diúracáin amach as gCúba, agus gheall Kennedy nach mbeadh ionradh ar bith ar
Chúba arís. Deirtear gur aontaigh Kennedy faoi rún diúracáin Meiriceánacha a
thóg amach as an Tuirc sé mí níos déanaí.

Chun smacht a chur ar fhás an chumannachais i Meiriceá Laidineach, bhunaigh
Kennedy an Alliance for Progress, a thóg cabhair do na tíortha sa réigiún seo
agus a rinne iarracht caighdeán chearta na ndaoine a mhéadú. Bhí sé ag obair sa
scéim seo le Gobharnóir Luis Muñoz Marín i bPórtó Ríce, agus rinneadh dul chun
cinn i bhforbairt an gcomhlathas sa tír seo.

Ceann de na céad eachtraí a rinne Kennedy nuair a bhí san oifig é, b'é bunú an
"Peace Corps". Sa chlár seo, chuir na Meiriceánaigh cabhair ar fáil don Tríú
Domhan in oideachas, feirmeoireacht, leigheas agus tógáil.

Bhain Kennedy úsáid as na seirbhísí míleata chun troid i gcoinne an
chumannachais. Ba mhaith leis seasamh láidir a dhéanamh i Vítneam, agus mar sin
thug sé tacaíocht pholaitiúil, eacnamaíochta agus mhíleata don rialtas i Vítneam
Theas. Seoladh 18,000 "comhairleoir" míleata agus na "U.S. Special Forces" go
dtí an réigiún. Lean an feachtas ar aghaidh ar feadh blianta. Bhí saighdiúirí
Meiriceánacha ag troid go díreach sa chogadh ar feadh blianta i ndiaidh Kennedy.

Sa bhliain 1963, mhéadaigh Kennedy an tacaíocht mhíleata, ach níor éirigh sé go
maith. I mí Iúil, bhí géarchéim pholaitiúil i Vítneam. Shocraigh Kennedy ar
ruaig a chur ar uachtarán na tíre, Ngo Dinh Diem, le coup d'état.

Ar an 26 Meitheamh 1963, chuaigh Kennedy ar chuairt reatha go dtí Beirlín Thiar.
Bhí na sluaite daoine amach ar na sráideanna, agus thóg Kennedy óráid i gcoinne
an chumannachais. Deirtear go raibh daoine ar an taobh eile den bhalla ag
tabhairt bualadh bos dó, chun agóid a dhéanamh i gcoinne na Rúiseach. Dúirt sé
go léirigh an balla loiceadh an chumannachais. Tá cáil ag an óráid inniu mar
gheall ar na bhfocail stairiúla "Ich bin ein Berliner". Meastar go raibh 5/6 den
daonra amach ag éisteacht le Kennedy ar an lá seo.

Ba de bhunadh Éireannach é Kennedy, agus mar thoradh ba mhór an ócáid é sa
bhliain 1963 nuair a thug sé cuairt ar Éirinn. Bhuail sé le hUachtarán Éamon de
Valera, agus bhunaigh siad an "American Irish Foundation" le chéile, chun naisc
a chur chun cinn idir na tíre. Chuaigh Kennedy go dtí an teachín ina raibh a
chlann féin ina gcónaí sular fhág siad an tír.



https://ga.wikipedia.org/wiki/Fil%C3%ADocht

Is saghas ealaíona scríofa í an fhilíocht ina n-úsáidtear teanga ar son a
cáilíochtaí aeistéitiúla chomh maith le - nó in ionad - na tuairimí le tuiscint
ó na focail. Dán is ea an téarma i nGaeilge ar phíosa filíochta a chruthaíonn an
file. Tá stair fhada ag baint le filíocht atá i bhfad níos faide ná
léitheoireacht nó scríbhneoireacht. Is féidir idirdhealú a dhéanamh idir
filíocht agus prós maidir leis an úsáid a bhaintear san fhilíocht as cáilíochtaí
aeistéitiúla na focail, athrá, rithim agus meadaracht.

Go minic úsáidtear foirm chomhdhlúite i ndánta chun mothúcháin nó smaointe
doimhne a chur in iúl don léitheoir nó don lucht éisteachta. Chomh maith leis
sin tá deiseanna cosúil le hathrá agus comhfhuaim le cloisteáil chun éifeacht
cheolmhar a chur i gcrích. De ghnáth, baineann filí an-fheidhm as íomhánna,
meafair srl. chomh maith. Uaireanta is deacair dán a thuiscint de bharr íomhánna
nó meafar casta. Bíonn níos mó ná brí amháin le tuiscint ón gcuid is mó de
phíosaí filíochta.



https://ga.wikipedia.org/wiki/D%C3%BAil_cheimiceach

Is éard atá i ndúil cheimiceach ná substaint a bhfuil a cuid adamh go léir mar
an gcéanna ó thaobh líon na bprótón de. Cuirtear na dúile seo taobh le taobh i
dtábla a dtugtar an Tábla Peiriadach air. Ba é an saineolaí Dmítrí Meindeiléiv
ón Rúis a chuir tús leis an tábla seo sa bhliain 1869, agus é tar éis a
thabhairt faoi deara go raibh saintréithe na ndúl ag athrú ar bhealach
thráthrialta a chuir ar a chumas iad a ghrúpáil. Nuair a bhí Meindeiléiv ag
obair, ní raibh tuiscint ag na heolaithe ar choincheap an núicléis go fóill,
agus mar sin, d'ordaigh sé na dúile de réir an mheáchain adamhaigh. Uaireanta,
b'éigean dó scinneadh ó ordú na meáchan adamhach beagáinín, le go mbeadh ordú na
ndúl ag leanúint na grúpála, agus is é an míniú a thug sé air seo ná nach raibh
eolaithe a linne in ann an meáchan adamhach a thomhas go cruinn. Idir an dá
linn, tuigeadh do na heolaithe gurb é líon na bprótón is bunús leis an
bpeiriadacht, agus cé go bhfuil ordú na ndúl de réir an mheáchain adamhaigh sách
gar don ordú de réir líon na bprótón sa núicléas, níl sé riachtanach gurbh
ionann an dá ordú.

Aithníodh 117 ndúil san ollchruinne go dtí seo. Tá 94 cheann acu seo (na cinn ón
bplútóiniam anuas) ar fáil go nádúrtha sa dúlra. Tá na dúile a bhfuil a n-uimhir
adamhach níos airde ná 82 (biosmat agus níos airde) éagobhsaí, is é sin, tagann
meath radaighníomhach ar gach iseatóp dá gcuid. Thairis sin, tá dhá dhúil eile
ann nach bhfuil iseatóip chobhsaí acu, mar atá, an próiméitiam agus an
teicnéitiam.

Tá gach ábhar ceimiceach comhdhéanta de na dúile seo. Aimsítear dúile nua ó am
go chéile trí imoibrithe núicléacha. Dúile saorga daondéanta iad seo a bhíonn i
bhfad níos troime ná na dúile atá ar fáil go nádúrtha, agus iad go léir chomh
héagobhsaí is go dtiocfaidh meath radaighníomhach orthu ar an toirt. Má
chuirtear na núiclídí - is é sin, iseatóip éagsúla na ndúl go léir - i dtábla a
bhfuil líon na bprótón agus líon na neodrón mar aiseanna comhordanáideacha aige,
aithneofar na núiclídí cobhsaí - na cinn nach dtagann meath radaighníomhach
orthu - mar "ilchríoch na cobhsaíochta" ar an mapa seo, agus é timpeallaithe ag
"farraige na héagobhsaíochta", is é sin, is núiclídí radaighníomhacha, éagobhsaí
iad an chuid is mó de na núiclídí incheaptha.

Trí anailis a dhéanamh ar struchtúr inmheánach na h-"ilchríche", tháinig Glenn
Seaborg ar an gconclúid go bhféadfadh a leithéid de rud a bheith ann agus
"oileán na cobhsaíochta", is é sin, go bhféadfaí teacht ar dhornán d'iseatóip
chobhsaí nó réasúnta cobhsaí ag cinn áirithe de na dúile saorga sárthroma féin.
Cé go bhfuil fianaise áirithe ag tacú le teoiric Seaborg, níor thángthas ar
adaimh na ndúl seo sa dúlra ar aon nós, áfach.

Baineadh an chéad úsáid as an téarma dúil (stoicheia) thart ar 360 RC. Ba é an
fealsamh Gréigeach Platón a luaigh é ina agallamh beirte Timaeus, ar tráchtas
bunúsach é ar an gceimic agus ar an bpáirt atá aici i gcomhdhéanamh na neachanna
beo agus na gcorpán neamhbheo. Shíl Plato go raibh cruth speisialta ar na
cáithníní is lú a bhí i ngach dúil: teitrihéadrán (tine), ochtaihéadrán (aer),
icisihéadrán (uisce), agus ciúb (cré).

Sa bhliain 1661, léirigh Robert Boyle go raibh níos mó dúile ann ná na ceithre
cinn chlasaiceacha. Ba é Antoine Laurent Lavoisier a chuir an chéad liosta
nua-aimseartha de na dúile le chéile sa bhliain 1789. Thug sé Dúile na Ceimice
air, agus bhí trí dhúil déag is fiche ann. Ní raibh an liosta sin saor go fóill
ó phiseog choitianta na seancheimiceoirí a d'áirigh an solas agus an teas mar
dhúile, áfach. Sa bhliain 1828, chuir Jöns Jakob Berzelius tábla na ndúl le
chéile a bhí bunaithe ar na meáchain adamhacha. Chuimsigh an liosta sin cúig
cinn is dhá scór den naoi ndúil is dhá scór a raibh glacadh leo sa cheimic
chomhaimseartha. Bhí sé dhúil is trí scór sa Tábla Peiriadach cáiliúil a
d'fhoilsigh Meindeiléiv don chéad uair sa bhliain 1869 (léirithe thíos).

Ó ré Boyle, go dtí tús an 20ú chéad, ba é an sainmhíniú a bhí ar dhúil ná
substaint cheimiceach íon nach féidir a bhriseadh síos go substaintí níos
simplí.. Lena chur i malairt focal, ní féidir "dúil" a chlaochlú go substaintí
eile trí phróisis cheimiceacha. Tháinig athrú ar an tuiscint seo sa bhliain 1913
nuair a bhfuair Henry Moseley amach gurb é an lucht leictreach i núicléas an
adaimh is bunús le huimhir adamhach an adaimh.

Bhí dhá dhúil déag is trí scór aimsithe sa bhliain 1919.. Aimsíodh an 101ú dúil
sa bhliain 1955 agus tugadh meindiléiviam uirthi in ómós do Mheindeiléiv. Sa
bhliain 2006, tuairiscíodh gur éirigh leis na saineolaithe dúil uimhir a 118 a
shintéisiú sa tsaotharlann, cé nach raibh dúil uimhir a 117 cruthaithe ag aon
fhoireann taighde go fóill.

Is iad an hidrigin agus an héiliam na dúile is éadroime dá bhfuil ann.
Cruthaítear na dúile níos troime ar fad, trí mhodhanna núicléisintéise éagsúla
(cinn nádúrtha agus cinn shaorga), eamhnú ina measc.

Is ionann uimhir adamhach na dúile, Z, agus líon na bprótón i núicléas an adaimh
sin. Tabhair faoi deara go bhfuil leictreon de dhíth le lucht deimhneach
leictreach an phrótóin a chealú. Mar sin, is ionann líon na bprótón sa núicléas
agus líon na leictreon i néal leictreon an adaimh, agus is ar líon na leictreon
a aithnítear saintréithe ceimiceacha an adaimh. Mar shampla, tá 8 bprótón i
núicleas gach adamh ocsaigine; mar sin i gcás na hocsaigine, is ionann Z agus 8.
Is féidir le hadaimh na dúile céanna líon éagsúil neodrón a bheith sa núicléas
acu. Tugtar iseatóip ar na leaganacha den dúil chéanna nach ionann líon na
neodrón acu.

Is ionann maisuimhir na dúile (A) agus líon na núicléón (prótóin agus neodróin)
sa núicléas adamhach. Ar na maisuimhreacha a aithnítear iseatóip na dúile céanna
thar a chéile. De ghnáth, is mar fhorinnéacs ar thaobh na láimhe clé den
tsiombail adamhach a scríobhtar an mhaisuimhir (m.sh., 238U).

Is ionann mais adamhach choibhneasta na dúile agus meánmhais na n-adamh sa dúil,
cibé iseatóp iad. Úsáidtear an t-aonad maise adamhaí aontaithe (AMAA) leis an
mais adamhach a thomhas.



https://ga.wikipedia.org/wiki/Crann

Is planda mór adhmadach é crann. Fásann siad go hard agus bíonn fréamhacha,
craobhacha agus géaga orthu. Fásann duilleoga ar na géaga. Is é an tamhan
croíleacán an chrainn. Is as an tamhan a fhásann na craobhacha. Bíonn an tamhan
clúdaithe le coirt. Gach bliain, méadaíonn an tamhan. Fásann coirt nua air agus
bíonn gach coirt níos leithne ná an ceann roimhe. Bíonn na coirteacha seo ar nós
fáinní sa tamhan.

Tá tábhachtach thar na bearta ag baint le crainn. Gan iad ní bheadh formhór na
nithe beo ar domhan in ann maireachtáil in aon chor. Cuidíonn crainn le
creimeadh a sheachaint nó a mhaolú. Súnn crainn agus plandaí dé-ocsaíd charbóin
isteach agus scaoileann siad ocsaigin amach. Murach crainn, ní bheadh a dhóthain
ocsaigin ar fáil do na nithe eile atá beo. Cónaíonn ainmhithe i gcrainn nó i
scáth crainn. Tógann éanlaithe neadacha i gcraobhacha. Cónaíonn ioraí i bpoill i
dtamhain na gcrann.

Itear baill éagsúla an chrainn. Itheann daoine agus ainmhithe eile torthaí na
gcrann amhail úlla, oráistí, bananaí agus araile. Itear cnónna freisin. Itheann
feithidí agus ainmhithe na duilleoga.

Baintear feidhm as chrainn mar ábhar tógála. Déanann éanlaithe a neadacha le
duilleoga agus géaga bídeacha. Leagann agus gearrann daoine crainn chun troscáin
a dhéanamh. Gearrtar na crainn agus glaoitear adhmad ar an ábhar crua a
fhaightear ón gcrann. Níl teorainn leis na mbealaí ar féidir feidhm a bhaint as
adhmad.

Is féidir crainn a aicmiú i dhá aicme - duillsilteach agus buaircíneach. Titeann
na duilleoga ó na crainn duillsilteacha san fhómhair de ghnáth. Fanann na
duilleoga ar na gcrainn buaircíneacha (crann síorghlas). Bíonn duilleoga leathan
le dath murtallach orthu ar na gcrainn duillsilteacha. Bíonn duilleoga caol ar
nós dealga le dath galbánach ar na gcrainn buaircíneacha.



https://ga.wikipedia.org/wiki/Cogadh_Fuar

Is é atá i gceist leis an gCogadh Fuar ná coimhlint idé-eolaíoch, gheilleagrach
agus pholaitiúil a bhí ar siúl san 20ú haois idir na Stáit Aontaithe Mheiriceá
is an caipitleachas ar aon taobh amháin, agus an tAontas Sóivéadach is an
cumannachas ar an taobh eile. Bhailigh an bheirt acu a gcuid comhghuaillithe
féin chucu le tacaíocht a fháil, ach ba mhinic a chaithfidís an tacaíocht sin a
mhealladh uathu le lámh láidir. Deirtear gur tosaíodh an cogadh timpeall na
bliana 1947, ag deireadh an Dara Cogadh Domhanda, agus mhair sé go dtí na
1990idí, a fhad is a mhair an tAontas Sóivéadach.

Ní raibh an dá mhórchumhacht féin ag cur mórán troda ar a chéile go díreach, ach
ba mhinic a bhí siad ag tabhairt tacaíochta do thaobhanna éagsúla i gcoimhlintí
áitiúla go háirithe sa Tríú Domhan, rud a mhéadaigh ar an gcruatan inar fágadh
na gnáthshibhialaigh ina leithéid de chás. Ba í an ghné ba dainséaraí den
Chogadh Fhuar ná go raibh airm núicléacha ag an mbeirt, agus bhí sé incheaptha
go mbrisfeadh cogadh núicléach amach eatarthu - fiú de thaisme. Cúpla uair, ba
dhóbair nár bhris, is é sin, le linn ghéarchéim na ndiúracán i gCúba agus i
bhFómhar na bliana 1963. Ar ámharaí an tsaoil, seachnaíodh an cogadh núicléach
sin.

Ba iad Bernard Baruch, a bhí ina chomhairleoir ag an Uachtarán Harry Truman,
agus Walter Lippmann, scríbhneoir agus iriseoir, ba thúisce a thosaigh ag
labhairt faoi "chogadh fuar", thiar sa bhliain 1947, agus iad ag tagairt don
teannas a bhí ag dul i méadaíocht idir an tIarthar agus an tAontas Sóivéadach.
Nuair a chuaigh na Boilséivigh i gceannas ar an Rúis sa bhliain 1917, d'éirigh
an tIarthar an-bhuartha faoi cé chomh meáite agus a bhí siad ar an
réabhlóideachas a spreagadh taobh amuigh den Rúis. Sna blianta idir an dá
chogadh domhanda, is beag a chuaigh an réabhlóid dhomhanda sin chun cinn, ach
níor bhain sin mórán den eagla a bhí ar an Iarthar roimh an gcumannachas. Sa
bhliain 1941, d'ionsaigh na Gearmánaigh an tAontas Sóivéadach, a chuaigh i
gcomhghuaillíocht leis na cumhachtaí Iartharacha, ach i ndiaidh an chogaidh,
tháinig scoilt eatarthu arís.



https://ga.wikipedia.org/wiki/Ceoldr%C3%A1ma

Dráma a chuirtear i láthair ina bhfuil an-chuid ceoil, de ghnáth i bhfoirm
amhránaíochta, is ea ceoldráma. Cuirtear i láthair in amharclann nó faoin aer é.
Cineál speisialta ceoldráma is ea opera.

Cineál ceoldráma atá in ceoldráma a chuirtear i láthair an phobail. Is gnách
féitheanna agus sonraí áirithe a bheith i gceoldráma m.sh., bíonn réamhcheoil
agus ceol idir chanadh ann, bíonn canadh amhrán aonair, beirte agus drongach
ann, agus bíonn cur i láthair i bhfoirm dráma, go minic le feistis an-ghalánta
agus cúlra an-mhaisithe.

Sa lá atá inniu ann, bíonn ceolfhoireann suite faoi bhun an ardán de gnáth, agus
bíonn innealra agus iliomad cuiditheoirí agus ceardaithe fostaithe chun cúlraí
agus feistis eile a ullmhú, agus ina dhiaidh sin iad a chur in áit le linn an
taispeántais. Chomh maith leis sin bíonn gá le ceardaithe solais, maisitheoirí
aghaidh agus gruaige, innealtóirí fuaim, agus lucht stiúrtha na n-éisteoirí,
lucht díolta leabhrán, lucht díolta cló-cheadanna, agus lucht ullmhúcháin agus
dáileadh bídh agus dí. Níl ceoldráma i mórán cathair mór, agus go minic is gá
cuidiú ó rialtais chun ceoldráma a chur ar bun agus a dhaingniú i mbaile.

I measc mórchomhlachtaí ceoldrámaíochta an domhain, tá an Opera Meitreapólach
agus Opera Cathartha Nua-Eabhraic i Nua-Eabhrac, an Liceu i mBarcelona,
Ceoldráma Násiúnta Shasana i Londain, an Mariinsky i Moscú, an Opéra Nationale i
bPáras, an Suomen Kansaalisooppera i Heilsincí, an Deutsche Oper agus an
Staatsoper i mBerlin, agus Ceoldráma Náisiúnta na Breataine Bige i gCaerdíd.

In Éirinn, tá Ceoláras i gCorcaigh, ach ní heol cathain a bhí ceoldrámaí riamh
ann. Tá feis cheoldráma chlúiteach gach uile bhliain i Loch Garman, ar é a aidhm
saothair atá beagnach ligthe i ndearmad a thabhairt chun cinn arís.



https://ga.wikipedia.org/wiki/Barack_Obama

Ba é Barack Hussein Obama II (4 Lúnasa, 1961 a rugadh é) 44ú hUachtarán na Stát
Aontaithe, agus is é an t-uachtarán reatha chomh maith. Tháinig sé i
gcomharbacht ar George W. Bush sa bhliain 2009. Is é Obama an t-aon duine gorm a
toghadh mar Uachtarán agus ba é an t-aon seanadóir gorm sa Seanad sa téarma faoi
dheireadh agus an cúigiú Seanadóir gorm i stair Mheiriceá. Ar an 9 Deireadh
Fómhair 2009, bronnadh Duais Nobel na Síochána air.

Saolaíodh Barack Obama sa bhliain 1961 in Honolulu, Haváí, agus é ar an chéad
uachtarán a tháinig chun saoil ar an oileán siúd. Eacnamaí ón Chéinia ó dhúchas
i bhí ina athair Barack Obama sinsear agus antraipeolaí Mheiriceánach a bhí ina
mháthair Stanley Ann Dunham. Chuir an bheirt aithne ar a chéile den chéad uair
agus iad ag staidéar na Rúisise ag Ollscoil Haváí thiar sa bhliain 1960. Phós
siad in Maui ar an 2 Feabhra 1961 ach níorbh fhada go raibh a mac breithe ná gur
bhog a mháthair soir go Meiriceá chun freastal ar Ollscoil Washington in Seattle
ar feadh bliain amháin, agus a mac óg in éineacht léi. Agus céim san
eacnamaíocht bainte amach ag Barack sinsear in Haváí, bronnadh scoláireacht air
chun cur lena chuid oideachais in Ollscoil Harvard. Críochnaíodh an pósadh le
colscaradh sa bhliain 1964. D'fhill Barack sinsear ar a thír dhúchais sa bhliain
chéanna, áit inar phós sé in athuair. Níor thug sé riamh ach aon chuairt amháin
ar a mhac agus é ag éirí aníos ar Haváí agus cailleadh i dtimpiste bhóthair é sa
bhliain 1984.

Theastaigh Obama sa bhliain 2008 deireadh leis an gcogadh san Iaráic, laghdú i
dtionchar corparáideach, nascanna níos fearr le níos mó rialtais eachtrannacha,
clár gníomhaíochta comhshaoil níos fearr, seirbhís sláinte chomhchoitianta agus
aontú agus deireadh le polarú polaitiúil an náisiúin uaidh.

Dúirt Obama go mbeadh sé ina iarrthóir don Uachtaránacht ar 10 Feabhra 2007. Ar
3 Eanáir 2008 bhuaigh Obama an chéad vótáil stáit chun an iarrthóir Daonlathach
a roghnú in Iowa, le 38% den vóta, 8% níos mó ná John Edwards agus Hillary
Clinton sa dara agus tríú háit. Thug an bua móiminteam dó, ach chaill sé ar 8
Eanáir i New Hampshire. Bhuaigh Clinton Nevada agus Obama Carolina Theas tár éis
seo. Roinn siad na vótaí ar 6 Feabhra ach bhuaigh Obama 11 toghchán stáit as a
chéile ina dhiaidh sin. Bhí an bua ag Obama faoi 3 Meitheamh. Ba iad Obama agus
John McCain, rogha an Pháirtí Phoblachtaigh, na hiarrthóirí is mó sa toghchán
ginearálta. Roghnaigh Obama Joe Biden mar iarrthóir an Pháirtí Dhaonlathaigh le
haghaidh phost an Leas-Uachtaráin.

D'fhógair Obama go raibh sé ag seasamh don dara téarma mar uachtarán ar 4
Aibreán 2011. Níor sheas aon duine eile sa Pháirtí Daonlathach ina choinne,
beagnach. Fuair sé an t-ainmniúchán féin ag cruinniú náisiúnta na nDaonlathach
in Charlotte, Carolina Thuaidh, in éineacht le Joe Biden mar leasuachtarán. Bill
Clinton, iar-uachtarán, a d'ainmnigh iad beirt go hoifigiúil. Ar an 6 Samhain
2012 fuair Obama an bua ar Mitt Romney sa toghchán náisiúnta. Tá a dara théarma
le tosnú ar an 20 Eanáir 2013.

Tá dhá leabhar mór-ráchairte scríofa aige, Dreams of my Father, faoina óige,
agus The Audacity of Hope, faoina smaointí féin maidir leis an bpolaitíocht sna
Stáit Aontaithe. Phós sé sa bhliain 1992 agus tá beirt iníon aige.



https://ga.wikipedia.org/wiki/An_tSeirbia

Tír in oirdheisceart na hEorpa is ea an tSeirbia, nó Poblacht na Seirbia
(Seirbis: Република Србија nó Republika Srbija). Is í Béalgrád an
phríomhchathair agus an chathair is mó. Tá sí suite ag crosaire idir Lár na
hEorpa agus Oirdheisceart na hEorpa. Tá stair agus cultúr éagsúil ag an tír cé
gur tír réasúnta beag í. Faoi láthair tá sí ag dul tríd an aistriú ó
Sóisialachas Tito agus ré Milošević go daonlathas. Tá teorainn aici leis An
Ungáir ó thuaidh; An Rómáin agus an Bhulgáir san oirthiar; an Mhacadóin ó dheas
agus; an Chróit, an Bhoisnia, agus Montainéagró san iarthar; freisin tá teorainn
aici leis an Albáin tríd an réigiúin Cosaive.

Ó lonnaigh na Seirbiaigh sna Balcáin, bhunaigh siad stáit éagsúla, ar deireadh
d'aontaigh siad mar Impireacht na Seirbia sa bhliain 1346. Faoin 16ú haois,
rinne Impireacht Otamánach gabháil ar an réigiúin iomláin ina bhfuil Seirbia an
lá inniu suite. San 19ú haois ath-bhunaigh réabhlóid Seirbia mar mhonarcacht
bhunreachtúil. I ndiaidh tamaill d'fhás an ríocht seo agus fuair siad réidh leis
an feodachas ar fud na Balcáin. Sa bhliain 1918 aontaigh an cúige Hapsburgach
Vóvaidín le Ríocht na Seirbia. I ndiaidh an Chéad Chogadh Domhanda, bhí Seirbia
páirteach i gcur le chéile an chéad Iúgslaiv leis na náisiúnaithe eile Slavaigh
ó dheas, bhí an t-aonán seo i ré i bhfoirm éagsúla go dtí an bhliain 2006. Sa
bhliain sin aisghabh Seirbia a neamhspleáchas. I mí Feabhra 2008 d'fhógair
pairlimint UNMIK-riaraithe Cosaive, cúige Seirbia ó dheas, neamhspleáchas. Bhí
freagairt rialtais idirnáisiúnta measctha, le cuid mhaith den Eoraip ag tabhairt
aitheantas don aonán nua. Tá Seirbia mar bhaill de chomhlachtaí idirnáisiúnta
éagsúla, ina measc tá, NA, Comhairle na hEorpa, an Eagraíocht um Shlándáil agus
Chomhoibriú san Eoraip(ESCE), Comhpháirtíocht na Síochána, an Eagraíocht Comhar
Eacnamaíochta na Mara Duibhe(CEMD) agus Comhaontú Saorthrádála na hEorpa
Láir(CSEL). Tá sí freisin mar iarrthóir oifigiúil le bheith mar bhaill den
Aontas Eorpach agus is tír neodrach í.

Bhí na cultúir neoiliteacha Starčevo agus Vinča lonnaithe mórthimpeall ar
Bhéalgrád agus bhí ceannas acu ar na Balcáin (chomh maith le chuid de Lár na
hEorpa agus den Áise Bheag) 8,500 bhliain ó shin. Is iad Lepenski Vir agus
Vinča-Belo Brdo na suíomh is tábhachtach de na cultúir seo, suite ar bhruach na
Danóibe. Thart ar 1000 RC, tháining na pailéa-bhalcáigh; Tráiciagh, Dáiciaigh,
Iliriaigh chun fód sna Balcáin. Tháinig na sean-Ghréigigh chomh fada agus
deisceart Seirbia an lae inniu san 4ú haois RC. Ba é Kale-Krševica an pointe is
faide siar ó thuaidh de Impireacht Alastar Mór. Lonnaigh an treibh Cheilteach
Scordiscigh ar fud na Seirbia san 3ú haois RC agus thóg siad daingin éagsúla,
ina measc; Singidunum (Béalgrád sa lá atá inniu), agus Naissos (áit a bhfuil Niš
an lae inniu). Chruthaigh na Scordiscigh a stáit féin le Singidunum mar
phríomhchathair. Chloígh na Rómhánaigh chuid de Seirbia sa 2ú haois RC, bhunaigh
siad an cúige Illyricum, agus ansin Moesia Mór. Tógadh Srem sa bhliain 9 RC,
chomh maith le Bačka agus Banat sa bhliain 106 AD i ndiaidh na cogaidh
Dáiciaigh. Ba iad seo a leanas na bailte tábhachtach sa chúige
Rómhánach-Seirbiach, Moesia Uachtair; Singidunum, Viminacium, Remesiana, Naissus
agus Sirmium (a bhí mar phríomhchathair Rómhánach i rith an Triúrarcacht).
Rugadh 17 Impire Rómhánaigh i Seirbia, Constaintín Mór an cheann ba cháiliúla,
an chéad Impire Críostaí, a d'fhógraigh caoinfhulaingt reiligiúnach ar fud na
himpire. Nuair a roinneadh Impireacht na Róimhe sa bhliain 395, d'fhán an
réigiúin faoi riail na Biosáinte. I ndiaidh na 520í, tháinig Slavaigh chun
tosaigh ar fud na hImpireacht Bhiosántaigh.

Bhí cónaí ar na Seirbiaigh i réigiúin darbh ainm Sklavinia ("tailte na
Slavaigh"), ag an am neamhspleách ó riail Bhiosántaigh. San 8ú haois, bhunaigh
Ríshliocht Vlastimirović Prionsacht na Seirbia. Sa bhliain 822, bhí tailte na
Seirbia ag síneadh thar chuid mhaith na Dalmáite, agus glacadh leis an
gCríostaíocht mar reiligiúin stáit thart ar 870. I lár an 10ú haois tháinig an
stáit amach mar chónaidhm treibhe a chuaigh go dtí cósta an Mhuir Aidriad trí na
habhainn Neretva, Sava, Morava, agus Skadar. Thit an stáit as a chéile i ndiaidh
bás an Rí Vlastimirid dheiridh – ghabh na Bhiosántaigh an réigiúin agus rialaigh
siad é ar feadh aois amháin. Sa bhliain 1040 bhí éirí amach na Seirbiaigh faoin
Ríshlioht Vojislavljević in Duklja (Pomorje). Sa bhliain 1091, bhunaigh
Ríshliocht Vukanović Prionsacht Mór na Seirbia, bunaithe ar Rascia (Zagorje)
agus sa bhliain 1142 aontaíodh an dá chuid arís.

Sa bhliain 1166, tháinig Stefan Nemanja i gcoróin, agus cur sé tús le rath
Seirbia faoi Ríshliocht Nemanjić. Bhí mac le Nemanja, Rastko (Naomh Sava) in ann
neamhspleachas a bhaint amach ar son an Eaglais Seirbiach sa bhliain 1217 agus
scríobh sé an bunreacht is sine atá eolas againn air. Sa bhliain chéanna
bunaíodh Ríocht na Seirbia le Stefan II mar Rí. Bhí fadhbanna ag an Ríocht i
gcónaí, ag troid le cúigí áirithe agus le hImpireacht na hOtamánaigh. Bhí Dušan
in ann tailte nua a fháil de bhárr meath Impireacht Bhiosántach agus thóg sé
formhór réigiúin na Gréige. D'oscail sé trádbhealaigh nua agus neartaigh sé
geilleagar an Stáit. Ré rathúil é seo agus ba é Seirbia ar cheann de na tíre
agus cultúir is forbartha san Eoraip ag an am. Tháinig deireadh leis an ré ag
Cath Cosaive sa bhliain 1389. I ndiaidh treascairt Constantinople ag na
hOtamánaigh sa bhliain 1453, Léigear Bhéalgrád (1456) agus léigear ar an
bpríomhchathair sealadach Smederevo (1459) briseadh an Ríocht go hiomláin. Lean
Béalgrád ag troid ar feadh 70 bhliain ach ar deireadh thit an chathair sa
bhliain 1521. Bhí Impireacht na hOtamánaigh saor anois le ionradh a dhéanamh ar
Lár na hEorpa.

Bhí an réigiúin páirteach sna cogaidh idir Impireacht na hOtamánaigh agus
Impireacht na hOstaire. Rinne an Ostair ionradh ar an áit trí huaire agus bhí
Éirí Amach éagsúla i gcoinne riail na hOtamánaigh. Sa bhliain 1595 d'éirigh na
Seirbiaigh amach sa réigiúin Banat i dtuaisceart na Seirbia. Ar feadh tamaill
ghabh siad cathrach éagsúla, ina measc; Vršac, Bečkerek, agus Lipova, chomh
maith le Titel agus Bečej in Bačka. Bhí an tEaspag, Teodor Nestorović, mar
cheannaire ar an Éirí Amach. Mar dhíoltas don Éirí Amach dhóigh na hOtamánaigh
taisí Naomh Sava i mBéalgrád. Chuir na hOtamánaigh an réígiúin faoi chois agus
d'éag seirbiaigh an áit. Lean an dá hImpireachtaí ag troid. Ón bhliain 1718 go
dtí 1739 bhí lámh in uachtar ag na hOstaraigh agus glaodh Ríocht na Seirbia ar
an áit, ach arís chuir na hOtamánaigh an réigiúin faoi chois. San 18ú haois thóg
an Impireacht Hapsburgach an Vóvaidín de réir Conradh Karlowitz. I rith an
tréimhse seo bhí Imirce Mór na Seirbiaigh freisin. Bhog Seirbiaigh go dtí an
Vóvaidín, ó Deisceart na Seirbia agus go dtí an Imeallchríoch Míleata nó Krajina
san Iarthar (An Chróit sa lá atá inniu).

Lean Réabhlóid na Seirbia i gcoinne An Impireacht Otamánach ar feadh 11 bhliain,
ag tosú sa bhliain 1804 agus ag críochnú sa bhliain 1815. Dhá Éirí Amach a bhí i
gceist agus mar thoradh orthu bhain na Seirbiaigh féin-riail amach agus ar
deireadh sa bhliain 1835 tugadh neamhspleachas iomláin do na Seirbiaigh. Leis an
gCéad Éirí Amach, faoi cheannas Diúc Karađorđe Petrović, thóg sé 10 mbliana do
Arm na hOtamánaigh smacht a fháil arís ar an tír. Go lua ina dhiaidh an
athghabháil seo, thosaigh an Dara Éirí Amach. Faoi cheannas Miloš Obrenović,
chríochnaigh sé sa bhliain 1815 le comhréiteach idir na réabhlóidithe Seirbiach
agus údaráis Otamánach. Fuair siad réidh le feodachas agus ar 15 Feabhra 1835
ghlac siad bunreacht nua. Sa bhliain 1862 bhí coimhlint idir an airm agus
muintir Bhéalgrád agus tar eis brú ó na Cumhachtaí Móra, bhí saighdiúirí uilig
na Túirce imithe ón bPrionsacht. Sa bhliain 1876, d'fhógraigh Seirbia cogadh ar
an Impireacht Otamánach ag iarraidh aontú le Bosnia. Ag Comhdháil Berlin, 1878,
cuireadh deireadh leis an gCogadh Rúis-Túrcach agus cuireadh cosc ar Aontú
Seirbia le Bosnia; Cuireadh Bosnia faoi riail Impireacht Ostra-Ungárach.
Rialaigh Clann Obrenović Prionsacht na Seirbia ón mbliain 1815 go dtí 1903
(seachas 1842 go 1858 nuair a bhí Prionsa Aleksandar Karađorđević i gceannas).
Sa bhliain 1882, ríocht ab ea Seirbia, rialaithe ag Rí Milan. Sa bhliain 1903, i
ndiaidh Tonnbhriseadh Bealtaine, thóg Clann Karađorđević cumhacht. Mar aon le
réabhlóidí 1848 san Ostair bunaíodh réigiúin féinrialaithe i Vóvaidín na
Seirbia.

Féach Freisin: Cogaidh na mBalcán, Seirbia sa Chéad Chogadh Domhanda agus Ríocht
na hIúgslaive

Sa Chéad Chogadh Balcánach (1912), scrois Conradh na mBalcán Impireacht na
hOtamánaigh agus ghabh siad na réigiúin Eorpach. Tharla an Dara Chogadh
Balcánach (1913) nuair a chas an Bhulgáir a aghaidh ar thalamh na tíortha eile
ón gConradh, ach scroiseadh í, áfach. De bharr na cogaidh seo bhí talamh na
Seirbia tar éis fás 80% agus a daonra 50%, bhí thart ar 20,000 seirbiaigh marbh.

Ar an 28 Meitheamh, 1914 d'fheallmharaigh Gavrilo Princip Ard-diúc Franz
Ferdinand na hOstaire in Sairéavó agus ar deireadh d'fhógraigh Ostair-Ungáir
cogadh ar Sheirbia. Le tacaíocht a thabhairt dá comhghuaillí, shlóg An Rúis a
cuid saighdiúirí, agus mar sin d'fhógraigh An Ghearmáin cogadh ar an Rúis le
tacaíocht a thabhairt don Ostair-Ungáir agus mar sin ar aghaidh agus thosaigh an
chéad chogadh domhanda. I dtús báire d'éirigh go maith le Seirbia, bhí lámh in
uachtar acu ag Cath Cer agus Cath Kolubara. Ar deireadh, áfach, chuir na
Cumhachtaí Láir iad faoi chois sa bhliain 1915. D'éag formhór an airm agus an
rialtas go Corfú agus An Ghréig. Tháinig siad ar ais le troid ar Fronta na
Macadóine, áit ar bhris siad líne a naimhde ar an 15 Meán Fómhair, 1918, ag
saoradh na Seirbia agus ag scrios Impireacht na hOstaire agus na hUngáire chomh
maith leis an Bhulgáir. Cailleadh 58% (243,600) de shaighdiúirí na Seirbia sa
chogadh. In iomláin deirtear go raibh thart ar 1,000,000, taismigh, sé sin
tromlach daonra fireannach iomláin (57%).

Ar an 1 Nollaig 1918, d'fhógair Prionsa na Seirbia, Alexander, Ríocht na
Seirbiaigh, Crótaigh agus Slóivéanaigh faoi riail Rí Peter I na Seirbia. In Mí
na Samhna 1921 tháinig mac le Rí Peter, Alexander i gcomharbacht mar Rí. Bhí
fadhbanna móra idir Seirbiaigh agus Crótaigh sa pharlaimint, agus bhí na
rialtais go minic i sáin. Bhí Nikola Pašić, mar phríomh-aire bainteach le chuid
mhaith na rialtais go dtí gur fuair sé bás sa bhliain 1926. I ndiaidh feallmharú
Stjepan Radić sa bhliain 1928, dáthraigh Rí Alexander ainm na tíre go dtí An
Iúgslaiv. Níor chabhraigh athraithe an Rí le dearcadh na Crótaigh ar an tír. Sa
bhliain 1933 feallmharaigh Vlado Chernozemski, baill IMRO (le cabhair ón
Ustaise), Rí Alexander in Marseille. I ndiaidh Alexander tháinig a mhac Peter II
i gcomharbacht, bhí sé 11 bliain d'aois, áfach, agus mar sin bhí leasríocht
faoin bPionsa Pól i gceannas. Ar deireadh tháinig Príomh Aire Dragiša Cvetković
ar chomhréiteach le hionadaí na Cróite, Vladko Maček. I Mí na Samhna, 1939
chruthaigh comhaontú Cvetković–Maček Ban féinrialaitheach na Cróite. Ní raibh
gach duine sásta leis an réiteach seo, go háirithe náisiúnaithe Seirbiaigh

Chuir Hitler brú ar an Iúgslaiv bheith pairteach sa Chomhaontú Trí-phairtí. Ar
deireadh rinne an Leasrí, Pionsa Pól, beart leis na Gearmánaigh ar 25 Márta
1941. Ní raibh pobal na Seirbia nó an arm sásta leis seo, agus iad go mór i
gcoinne cumhachtaí na haise. D'eagraigh grúpa oifigigh airm frith-Phól coup
d'état ar 27 Márta 1941, agus cuireadh Rí Peter II na Iúgslaiv i gcumhacht.
Nuair a chuala Hitler an nuacht seo, bhog sé le hionradh scriosach a dhéanamh ar
an tír láithreach. Roinneadh an réigiún Seirbia idir an Ungáir, An Bhulgáir, An
Chróit neamhspleách agus an Iodáil (a bhí ag rialú an Albáin agus Montainéagró).
Chuir an Ghearmáin rialtas puipéid i gceannas faoi Milan Aćimović agus Milan
Nedić. Thosaigh Cogadh Cathartha san áit idir fórsaí ríogaí na Seitnicigh le
Draža Mihailović i gceannas agus Páirtínigh Cummanaigh le Josip Broz Tito i
gceannas. Agus iad ag troid i gcoinne a chéile bhí siad ceaptha 's a bheith ag
troid i gcoinne forsaí an Stáit aise. Tar eis blian amháin maraíodh thart ar
16,000 Iúdaigh Serbiach san áit, sé sin 90% de dhaonra Iúdach na tíre. Bhí an
rialtas puipéid eile, Stát neamhspleách na Cróite, pairteach i ngéarleanúint ar
an mórchóir ar Seirbiaigh, Iúdaigh agus Roimis. Is é meastachán Iarsmalann
Cuimhneachán an Uileloiscthe gur mharaigh an Rialtas Ústaise idir 330,000 agus
390,000 Seirbiaigh a bhí ina chónaí sa Chróit, Bhoisnia agus Seirbia. As na
1,000,000 taismigh in iomláin bhí 250,000 mar shaoránach Seirbia. Bhunaigh na
Páirtínigh Poblacht Užice in Iarthar na Seirbia san Fhómhair 1941. Faoi
dheireadh 1944, bhí lámh in uachtar ag na Partínigh in Ionsaí Bhéalgrád sa
chogadh cathartha agus sa chogadh ginireálta agus bhí smacht acu ar an Iúgslaiv
iomláin. Maraíodh idir 70,000 agus 80,000 sa tSeirbia i rith smachtú na
Cummanaigh ag deireadh an chogaidh.

Bhí an bua ag na cummanaigh agus fuair siad réidh leis an Monarcacht le cabhair
reifreann. Bhunaigh Léig Cummanaigh na Iúgslaiv Stát Aonpháirtí agus cuireadh
gach saghas codarsnacht i gcoinne an Stáit nó Soisialachas faoi chois chomh
maith le deireadh a chur le náisiúnachas na réigiúin. Bhí Seirbia mar phoblacht
lastiagh den DFI. Ba ea é Aleksandar Ranković, mar an polaiteoir is cumhachtach
sa Iúgslaiv ag an am. Chomh maith le Tito ar ndóigh, bhí Edvard Kardelj, Milovan
Đilas agus Ranković lárnach i rialú na tíre. Sa bhliain 1950, thuraiscigh sé mar
aire Gnóthaí Baile gur ghabhadh cúig miliúin daoine. Chaill sé a phost sa
bhliain 1966 de bhárr cluasaíocht a bhí á dhéanamh aige mar ceannaire na póilíní
rúnda. Bhí teannas áirithe idir é féin agus Tito le Kardelj lena smaointe faoi
náisiúnachas agus lárnú chomh maith. Bhí cháill aige i measc na náisiúnaithe
agus ní raibh na Seirbiaigh sásta nuair a chaill sé a phost. D'éirigh leis na
leasaithe dí-lárnú a dhéanamh sa Iúgslaiv go háirithe leis an mbunreacht nua sa
bhliain 1974, tugadh cumhachtaí féinrialaitheach don Chosaiv agus Vóvaidín, ag
tabhairt aitheantais áirithe don mhionlach Moslamach. De bhárr na leasaithe seo
d'athraigh póilíní na Cosaive ó Seirbiaigh don chuid is mó go hAlbánaigh agus
chaill chuid mhaith Seirbiaigh a bpost. Lean na fadhbanna ar aghaidh, áfach,
agus tugadh Ollscoil Pristine le Albáinis mar teanga teagaisc. Chothaigh na
hathraithe seo eagla i measc na Seirbiaigh san áit agus ní raibh Tito in ann
deireadh iomláain a chur le náisiǘnachas sa réigiún.

Sa bhliain 1989 tháinig Slobodan Milošević i gcumhacht i Seirbia. Gheall
Milošević go gcuirfeadh sé deireadh le cumhachtaí féinrialaitheach Cosaive agus
Vóvaidíne. I rith an 'Réabhlóid Frith-Maorlathach', d'éirigh leis a chuid
tacadóirí a chuir i gcumhacht iontu. Chothaigh na gluaiseachtaí seo teannas i
measc na ceannairí cummanaigh agus lasadh náisiúnachas ar fud na tíre. De bharr
an teannas idir na grúpaí eitneach agus náisiúin éagsúil bhris Cogaidh na
hIúgslaive amach. Bhí chuid mhaith den troid sa Chróit agus Bhoisnia idir na
Seirbiaigh nach raibh sásta le neamhspleáchas ón Iúgslaiv. D'fhan Daonphoblacht
Fheidearálach na hIúgslaive amach ón gcogadh go hoifigiúil ach thug sí tacaíocht
míleata agus airgeadais do fhorsaí na Seirbiaigh sa Chróit agus Bhoisnia. De
dheasca an tacaíocht seo chuir na NA smachtbhanna ar bun i gcoinne na hIúgslaive
a chuir le leithlisiú polaitiúil, meath geilleagrach na tíre agus
hipearbhoilsciú an dinar Iúgslaive. D'fhógraíodh daonlathas ilpháirtí i Seirbia
sa bhliain 1990, ag cur deireadh le riail aonphairtí go hoifigiúil. Deireann
criticí Milošević gur lean an rialtas le riail tiarnasach in aineonn na
hathraithe seo. Chuir Milošević cosc le tuairisciú ag na meáin neamhspleách de
na hagóidí i gcoinne an rialtais agus theorannaigh sé saoirse labhartha le
hathraithe sa chód coiriúil, dá bharr cuireadh alán daoine a bhí i gcoinne
Milošević agus an Rialtas i príosún.

Sna toghcháin áitiúil sa bhliain 1996, chaill páirtí Milošević, PSS, agus bhí
gearáin faoi chalaois toghcháin ach dhiúltaigh siad aitheantas a thabhairt do na
gearáin agus an toradh. Bhí agóidí móra go háirithe i mBéalgrád dá bharr.
D'éirigh le Milošević cumhacht a fháil arís nuair a toghadh é mar uachtarán sa
bhliain 1997. Thar barr ar sin bhí eachtraí sa Chosaiv ag dul in olcas agus idir
1998 agus 1999, bhris cogadh amach idir arm na hIúgslaive agus Arm Saoirse na
Cosaive agus rinne NATO buamáil ar Seirbia. I Meán Fómhar 2000, bhí gearáin arís
faoi chalaois toghcháin. Thosaigh Freasúra Daonlathach na Seirbia feachtas
frithbheartaíocht shibhialta, comhghuaillíocht de pháirtí frith-Milošević ab ea
é. Ar an 5 Deireadh Fómhair tháinig leath milliún daoine ón tír iomláin go
Béalgrád, ag áitiú ar Milošević géilleadh. Chuir briseadh Milošević le deireadh
aonrú na hIúgslaive. Cuireadh Milošević go dtí an Binse Coiriúla Idirnáisiúnta
don Iúgslaiv. Sa bhliain 2003, athainmníodh an tír mar Seirbia agus Montainéagró
agus d'oscail an Aontas Eorpach idirbheartaíocht leis an tír don Comhaontú
Cobhsaíochta agus Comhlachais. Ar an 21 Bealtaine 2006, bhí reifreann ag
Montainéagró faoi neamhspleáchas agus an lá dár gcion bhí 55.4% tar eis vóta a
chaitheamh ar a shon. Bhí fadhbanna poilitiúla fós ag Seirbia. Sa bhliain 2003,
d'fheallmharaíodh an príomh aire, Zoran Đinđić de bharr a pholsaithe i gcoinne
coireacht eagraithe agus caimiléireacht. I mí na Nollaig 2009 cuir Seirbia
iarratas oifigiúil bheith mar bhaill san AE agus rinneadh iarrthóir oifigiúil di
i Mí Márta 2012.

Tá níos mó ná 30% de Seirbia clúdaithe ag coillte. Tógann Páirceanna Náisiúnta
suas 10% den tír. Tá 5 páirceanna náisiúnta ag Seirbia agus 22 anaclann dúlra.

Rinne buamáil NATO sa bhliain 1999 dochar fadtéarmach don timpeallacht, de bharr
na mílte tonna ceimice nimhiúil a scaoileadh ó monarchann a scroiseadh isteach
san ithir, atmaisféar agus uisce le tionchar ar daoine agus fiadhúlra áitiúil.
Níl athchúrsáil ag tarlú go ginearálta le 15% den bruscar á athúsáid.

Is é an Danóib an abhainn is mó le 588 cm agus is é foinse tábhachtach uisce úr.
Is iad Sava, Morava, Tisza, Drina agus Ibar aibhneacha tábhachtach chomh maith.
Doirteann fórmhór na haibhneacha isteach sa Mhuir Dhubh, tríd na Daóibe. Is é
Belo Jezero an loch is mó, suite sa Vóvaidín, 25 cm² agus is é Jelovarnik an eas
is airde ag 71 méadar in Kopaonik.

Is poblacht pharlaiminteach í Seirbia le córas ilpháirtí. Tá Comhthionól
Náisiúnta aon seomra reachtaigh aici agus toghtar 250 go cionmhar ar feadh
téarma ceithre bhliain. Déanann an Príomh Aire leis na hairí rialtais na
cinneadh tábhachtach. Toghtar uachtarán a freastalaíonn mar cheann stáit agus is
post ainmniúil é an tUachtarán don chuid is mó. Bhí an toghcháin is déanaí ar 6
Bealtaine May 2012. Bhuaigh Páirtí forásach na Seirbia ach bhí air comhrialtas a
fháil ar deireadh. Is é Tomislav Nikolić Uachtarán na tíre ó 2012. Ó 1999 tá an
Cosaiv faoi riail UNMIK de bhárr Rún 1244 na Náisiúin Aontaithe. Tá rialtas
sealadach le comthionól agus uachtaráin ann. Cé gur fhógraigh an tionól
neamhspleáchas ó Seirbia, níl aitheantas forleathan faighte aici. I dtuairim
Seirbia tá an fógra mí-dleathach agus neamhdhlisteanach.

Roinntear Seirbia i 5 réigiúin éagsúil: Vóvaidín, Béalgrád, Šumadija agus
Iarthar Seirbia, Deisceart agus Oirthar Seirbia agus Cosaiv & Metohija. Tá
Vóvaidín agus Cosaiv mar Chúigí Féinrialaitheach. Tharr sin roinntear Seirbia
150 Bardasachtaí agus 24 cathracha mar aonaid rialtais áitiúla. As sin tá 47
suite in Deisceart agus Oirthiar Seirbia, 52 in Šumadija agus Iarthar Seirbia,
39 in Vóvaidín agus 28 (nó 37) i Cosaiv. Tá 6 cathair suite in Deisceart agus
Oirthar Seirbia, 10 Šumadija agus Iarthar Seirbia, 6 i Vóvaidín, agus 1 i
gCosaiv, agus ar ndóigh Béalgrád le stádas mar aonaid ar leith.

Tá 64 ambasáide, agus 22 consalachta i measc 14 tíortha aici, chomh maith le 3
ionadaí seasta chuig na Náisiúin Aontaithe agus roinnt eagraíochtaí
idirnáisiúnta eile. Tá 65 ambasáide agus 5 conslachta lonnaithe insan tír í
féin. Tá ionadaí ó Údarás Náisiúnta na Palaistíne chomh maith. Tá Seirbia mar
bhall de eagraíochtaí idirnáisiúnta tábhachtach ina measc: NA, Comhairle na
hEorpa, ESCE, Comhpháirtíocht na Síochána, CEMD agus CSEL. Tá sí freisin mar
iarrthóir oifigiúil le bheith mar bhaill den Aontas Eorpach. Dúirt iar uachtarán
na Seirbia Boris Tadić go raibh gnóthaí leis an Aontas Eorpach, An Rúis, Na
Stáit Aontaithe agus An tSín mar "ceithre cholún" gnóthaí eachtra na Seirbia.

Ar an 17 Feabhra 2008, d'fhógraigh an chúige Cosaive neamhspleachas ó Seirbia,
ag búnú Poblacht na Cosaive. I measc tíortha eile, ní thugann Seirbia, An Rúis,
An tSín aitheantas oifigiúil don stáit. Tá Seirbia réidh le bac a chur os
chomhair Cosaive agus í ag iarraidh bheith mar bhall eagraíochtaí idirnáisiúnta
agus níl iarratas curtha isteach chuig na NA ag Poblacht na Cosaive fós. Nuair a
thug tíortha áirithe aitheantas do Chosaive, tharraing sé a chuid ambasadóirí
mar agóid. Ní dheidéileáileann Seirbia leis an gCosaiv ach tríd eagraíochtaí mar
UNMIK agus EULEX. Tá cainteanna ag dul ar aghaidh idir Seirbia agus an Chosaiv
le cabhair ón AE sa Bhruiséil. Chuir Seirbia iarratas isteach le bheith mar
bhaill an Aontas Eorpach i mí Nollaig 2009. In ainneoin fadhbanna áirithe, i mí
Nollaig 2009, thosaigh an AE ag tradáil arís léi agus níl gá le víossa ag
Seirbiagh sna tíortha Schengen. Fuair Seirbia stadas iarrthóir oifigiúil don AE
ar 1 Márta 2012.

Ón Dara Cogadh Domhanda ar aghaidh tá Seirbia tar eis forbairt ó tír a raibh a
geilleagar bunaithe ar talamhaíocht go geilleagar ina bhfuil talamhaíocht agus
mianadóireacht fós tábhachtach. I rith ré na Iúgaslaive bhí sé forbatha
measartha mar aon le meán an tír iomláin ach bhí difríochtaí áirithe ó réigiúin
go réigiúin. Bhí Béalgrád mar an cathair is mó forbatha sa tír leis an gCosaiv
mar an réigiúin is lú forbartha chomh maith leis an réigiúin úd in aice an
teorainn le Montainéagró. Tháinig meath ar gheilleagar na Seirbia de bhárr
briseadh suas na Iúgaslaive, agus buamáil NATO i rith 1999.

Bhí brú mór ar gheilleagar na Seirbia ag tús na 1990í de bhárr smachtbhanna a
chuir na Náisiúin Aontaithe uirthi sa bhliain 1992 mr gheall ar an gcogadh sa
Chróit agus Boisnia. Cuireadh deireadh iomláin leis na smachtbhanna sa bhliain
2005 nuair a normalaigh siad a chuid trádála leis na Stáit Aontaithe.

Tá 16,6% den OTI in earnáil na talamhaíochta, in earnáil na tionscalaíochta;
25,5%, in earnáil an fháilteachais; 57,9%. Sa bhliain 2008 bhí an OTI iomláin ag
79,662 billiúin dollar agus bhí an OTI in aghaidh an duine ag 10,792 dollar. Tá
talamhaíochta an-tábhachta sa Vóvaidín. Fásann siad cruithneacht, coirce, lus na
gréine, pónáirí soighe agus glasraí. Tá cáil ar Šumadija dá úllord; tagann fíon
ó Vršac, sléibhte Fruške gore agus Župa. Tá feirmeoireacht ainmhí go háirithe i
Raškoj agus oirthiar Seirbia. Tá ithir Metohija ag fás arbhar. Sa Chosaiv tá an
suíomh is mó ligníte san Eoraip. Tá copar le fáil i measc sléibhte Homoljska. I
dtuaisceart Banata tá neart ola agus gas nádurtha le fáil.

Faigheann Seirbia a chuid earraí don chuid is mó ó tíortha san Aontas Eorpach
(An Ghearmáin, An Ostair, An Iodáil), na Stáit Aontaithe, Daon-Phoblacht na
Síne. Díolann Seirbia chuid dá chuid earraí do tíortha an iar-Iúgslaive,
Poblacht Seirbia (B&H) agus an An Mhacadóin. Tá easnamh na n-iomportáile aici ag
thart ar 6 billiúin dollar (2005).

Tá 7,120,666 (Deireadh Fómhair 2011) daoine ina chónaí sa tír (gan an Chosaiv
san áireamh), agus de réir tomhais an CIA, tá 1.8 miliúin ina chónaí sa Chosaiv,
fórmhór dóibh ina Albánaigh le mionlach Seirbiagh Cosaive chomh maith. Is iad
Seirbiagh tromlach na tíre ar ndóigh, 83% den daonra (gan an Chosaiv san
áireamh). Tá 290,000, Ungáraigh ina chónaí sa tír, 3.9% den daonra iomláin (agus
14.3% de dhaonra Vóvaidín). Comh maith leo siúd tá mionlaigh eile mar
Boisniaigh, Roma, Albánaigh, Crótaigh, Bulgáraigh, Montainéagróigh, Macadónaigh,
Slóvacaigh, Vlacaogh, Rómánaigh, agus Sínigh. De réir tomhais na NA, tá thart ar
500,000 Roma ina chónaí sa tSeirbia. Tá an daonra teifeach is mó san Eoraip
aici, thart ar 7% – tháinig thart ar leath miliúin teifigh i ndiaidh Cogaidh na
hIúgslaive chuig an tír, go háirithe ón gCróit, chomh maith le Boisnia. Deirtear
gur fhag thart ar 300,000 daoine de réír na 1990í. Tá daonra sean ag Seirbia
(agus i measc na tíre is sine ó thaobh daonra de ar domhain), de dheasca ráta
breith íseal.

Tá Seirbia ar cheann de na tíortha is measctha san Eoraip ó thaobh reiligiún de.
Is í Ortadocsacht an Oirthir an chreideamh is mó, le Caitliceachas agus
Moslamaigh mar reiligiúin mionlaigh, chomh maith le roinnt creidimh eile. Tá
roinnt Eaglais Cheartchreidmheach eile sa tír ina measc Rómánaigh, Vlachaigh,
Macadónaigh agus Bulgáraigh mar sin, le chéile tá 84.6% den tír Ortadocsach. De
réir daonáireamh 2002, bhí 68.97% den daonra Ortadocsach, 19.11% Caitliceach
agus 3.55% Protastúnach sa Vóvaidín. Sna réigiúin Seirbia Láir agus Béalgrád tá
níos mó ná 90% den daonra Ortadocsach. Sa Chosaiv tá 89% den daonra mar
Moslamaigh Albánaigh.

Tá an Caitliceachas i láthair sa Vóvaidín go háirithe ó thuaidh de bharr na
mionlaigh atá ina chónaí inti ar nós na hUngáraigh agus na Crótaigh, chomh maith
le roinnt Slóvacaigh agus Seicigh. Tá thart ar 388,000 Caitlicigh sa tír nó 5.5%
den daonra. Tá roinnt protastúnaigh (1.1%) i measc na mionlaigh sa Vóvaidín
chomh maith. Go stairiúil tá pobal laidir Muslamach sa deisceart – Deisceart
Raška agus Gleann Preševo Siar ó dheas ach go háirithe. Is Boisniacigh iad, den
chuid is mó, le 140,000 daoine nó 2% den daonra, agus ansin Albániagh. I ndiaidh
Ionchoisnena Spáinne tháinig roinnt mhaith Iúdaigh le cónaí sa tír. Tógadh go
maith leo sna aoiseanna a tháinig ina dhiadh ach níos déanaí de bhárr na Cogaidh
sa 20ú haois níl an daonra Iúdach chomh láidir a thuile. Sa lá atá inniú ann tá
thart ar 1,185 Iúdaigh Seirbiagh. Go ginearálta tá reiligiún an-tábhachtach i
leith náisiúnachas na réigiúine agus na tíre agus bíonn an Eaglais
Cheartchreidmheach páirteach uaireannta i gcúrsaí polaitíochta na tíre.

Is í Seirbis an teanga oifigiúil agus í á labhaurt ag 88.09% den daonra. Is
teanga slávach í ar ndóigh, gaol laidir aici leis an mBoisnis agus Cróitis.
Baintear úsáid as an aibítir Choireallach, atá go hiomláin foghraíoch, len í a
scríobh. Tá aitheantas áirithe ag cúig teanga eile sa Vóvaidín: Ungáiris,
Slóvaicis, Cróitis, Rómáinis, Rúitéinis. Ar ndóigh tá Albáinis á labhairt ó
dheas agus sa Chosaiv.

Ar feadh na céadta bliana bhí Seirbia roinnte idir Oirthir agus Iarthar
Impireacht na Róimhe; ansin idir Ríocht na hUngáire agus Impireacht na Bulgáire,
Ríocht na bhFranc agus an Bhiosáint; ansin idir Impireacht Otamánach agus
Impireacht na hOstaire chomh maith leis an Veinéis ó dheas. Chuaigh cultúir na
himpireachtaí éagsúla i gcion go mór ar cultúr na tíre. Tá cuma Eoraip Láir i
dtuaisceart na tíre, sa deisceart, áfach tá níos mó airí Balcáin nó Meánmhuir
aici.

Freisin tá dhá cuimhneachán liteartha, UNESCO: Leabhar Miroslav ón 12ú haois,
agus carlann Nikola Tesla i mBéalgrád.

Sa 19ú haois bhí athbheocháin cúltúrtha ag dul ar aghaidh. Rinne Vuk Stefanović
Karadžić bailiúcháin ar litríocht na ndaoine, leasaigh sé an teanga agus litríú
chomh maith le haistriúcháin nua ar an Tiomna Nua. Sa chéad chuid den 19ú haois
bhí Rómánsaíocht coitianta, agus ansin tháinig Réalaíoch chuig an tír. Sa 20ú
haois tá cáil idirnáisiúnta ar leith ag Ivo Andrić a bhuaigh an Duais Nobel na
Litríochta don úrscéal Droichead ar an Drína chomh maith le scríbhneoirí mar
Isidora Sekulić, Miloš Crnjanski, Branko Ćopić, Meša Selimović, Borislav Pekić,
agus Milorad Pavić. Chomh maith leo siúd bhí filí tábhachtach mar Milan Rakić,
Jovan Dučić, Desanka Maksimović, Miodrag Pavlović, Vladislav Petković Dis,
Branko Miljković, Vasko Popa.

Ag deireadh an 20ú haois agus tús and 21ú haois tá cáil áirithe idirnáisiúnta ag
Milorad Pavić mar gheall ar a úrscéal Úrscéal na Kazaraigh, mar aon le Momo
Kapor, Goran Petrović, Svetlana Velmar-Janković, Svetislav Basara agus Zoran
Živković. Tá 551 leabharlainn poiblí i Seirbia, ina measc dhá Leabharlann
Náisiúnta; ceann acu i mBéalgrád le thart ar 5 milliún imleabhair agus Matica
Srpska (institiúid cultúrtha is sine sa tír bunaithe sa bhliain 1826) i Novi Sad
le thart ar 3.5 milliún imleabhair.

Sa bhliain 2010 d'fhoilsiú 10,989 leabhair agus bróisiúir. Tá Margadh Leabhair
Béalgrád ar siúil gach bliain agus í mar an ócáid cúlturtha is mó sa tír le
158,128 cuairteoirí sa bhliain 2013. Is é an Duais NIN, an duais is tábhachtach
liteartha sa tír a bhronntar gach Eanáir don leabhair nua is fearr i Seirbis.

I leith scannáin tá clú agus cáil ag Emir Kusturica toisc gur bhuaigh sé an Paln
d'or dhá huaire ag Féile Scannán Cannes, do na scannáin When Father Was Away on
Business sa bhliain 1985 agus Underground sa bhliain 1995.

Sa cheol traidisiúnta úsáidtear uirlisí mar na píoba uileann (Gaida), feadóga
(idir móra agus beaga), coirn, trumpaí, liúiteanna, salmchruiteanna, drumaí agus
ciombail. Glaotar kolo ar an damhsa céilí atá acu. Ar ndóigh bíonn éagsúlachtaí
le feiceáil ó áit go háit. Bhí filíocht eipiciúil tábhachtach i mbealoideas
Seirbia agus na Balcáin ar feadh na céadta bliana agus uaireannta seintear an
gusle le na dánta nó amhráin seo. Cur síos ar eachtraí stairiúil agus miotasúil
ab ea na heipic seo.

Glaotar Turbo-folk ar cheoil a bhfuil mar mheascann de cheol na ndaoine le
foghar pop agus damhsa comhaimseartha. I measc na ceoltóirí cáiliúla tá Ceca,
Aca Lukas, Jelena Karleuša agus Seka Aleksić.

Bhí raic ceoil gníomhach sa tír sna 70í agus 80í agus ina measc na grúpaí
cáiliúla tá Riblja Čorba, Bajaga i Instruktori,  Električni Orgazam,
Partibrejkers, agus Van Gogh. Sa bhliain 1985 chuaigh Rory Gallaghar ar thuras
tríd an Iugaslaiv agus sheinn sé i mBéalgrád. Gach bliain bíonn féile ceoil EXIT
ar siúil i Novi Sad, féile atá cáiliúil ar fud na hEorpa.

Tá móréileamh chomh maith ar cheol agus chultúr na hÉireann i Seirbia. Tá bannaí
ceoil mar Orthodox Celts agus Irish Stew, i measc grúpaí eile, ag seinnt agus ag
cur chun chinn ceol Éireannach. Tá amhráin mar Star of the County Down, Rocky
Road to Dublin agus Skibbereen an-cháiliúil ann mar shampla.

Tá tionchar ar leith ag na Pogues, Flogging Molly agus na Dubliners ar na bannaí
seo agus go ginearálta baineann siad leis an seánra raic-ceilteach. Chumann siad
roinnt amhraín leo féin agus iad fós ag cloí le fuaim áirithe Éireannach agus
bíonn ceol traidisiúnta le cloisteáil chomh maith (bíonn feadóg stáin, fidil,
banjó, bosca ceoil agus bodhrán, le cloisteáil mar shampla). Sheineann Orthodox
Celts ar lá fhéile Phádraig gach bliain i mBéalgrád.

Sa bhliain 2013 d'aigríodh Féile Éireannach, a chuir béim ar scannáin Éireannach
agus bhí an féile ar siúil arís sa bhliain 2014, le damhsóirí Lord of the Dance
i láthair. Sa bhliain 2015 tháinig Lisa Hannigan, bhí dramaíocht, scannáin agus
neart ceoil chomh maith leis sin d'athraigh siad soilsí an droichid thar na
habhainn go glas mar chuid den Fhéile.

Bíonn neart oíchí Éireannacha i dtíthe tabhairne éagsúil, go háithithe T-Pub, a
chuireann ceol Éireannach chun chinn. Chomh maith leis sin tá trí grúpa éagsúil
damhsóirí (Celtic Rhythm, Erin's Fiddle agus Irish Dance Belgrade) a dhéanann
damhsa Éireannach agus damhsa ar an sean nós i mBéalgrád agus ar fud na tíre. Tá
club lucht leanúna Celtic Football Club ann chomh maith.

Tá cosúlachtaí le feiceáil i mbia Seirbia agus bia a n-itear ar fud na Balcain.
Tá tionchar ar leith ag teacht ón Ghréig, Tuirc agus Ostair. Tá bia an
tábhachtach i saol na ndaoine go háirithe i rith saoire eaglasta mar Nollaig,
Cáisc agus laethanta áirithe mar slava. Príomhbhia na tíre ná arán, feol,
glasraí agus torthaí agus táirgí déiríochta. Tá arán tábhachtach mar shampla go
traidisiúnta tugadh arán agus salainn don aoi. Sainbhia áirithe ná ćevapčići
(feoil mhionaithe griollta agus mar ispíní), pljeskavica (cosúil le burgar),
sarma (cabáiste agus feoil mhionaithe), agus kajmak (uachtar téachta).

Tá spórt mar gné tábhachtach i sochaí Seirbia. Tá móréileamh áirithe ar na
spóirt seo a leanas sacair, cispheil, leadóg, eitpheil agus peil-uisce. Mar aon
le clubanna proifisiúnta spóirt sa Spáinn tá clubanna áirithe gníomhach i spóirt
éagsúla. Is iad Red Star, Partizan, agus Beograd i mBéalgrád, Vóvaidín i Novi
Sad, Radnički i Kragujevac agus Spartak in Subotica na cinn is mó agus is
rathúla sa tír.

Is é sacair an spórt is cáiliúil i Seirbia. Thar na blianta tháinig roinnt
imreoirí peile cáiliúla ón réigiúin mar Dragan Džajić agus le déanaí Nemanja
Vidić (a imríonn le Manchester United), Dejan Stanković agus Branislav Ivanović.
Le déanaí níl ag éirí go maith leis an bhfoireann náisiúnta cé gur glac sí páirt
i gCorn an Domhain trí huaire as na cúig cinn is déanaí. Is iad Red Star agus
Partizan (as Béalgrád) na príomh clubanna sacair sa tír. Is é Red Star an t-aon
club ón Oirthar a bhuaigh príomh corn UEFA (sechas Steaua Bucarest), bhuaigh
siad Corn na hEorpa sa bhliain 1991. Bhí Partizan mar an chéad foireann ón
oirthiar a d'imir i craobh corn Eorpach (1966). Glaotar an Dearbaí Síoraí ar
iompairc an dá club agus é mar an iompairc spóirt is spreagúil ar domhain.
Imríonn siad i SuperLiga na Seirbia leis breathnóirí is mó as na spóirt go léir.
Is é Partizan curadh na tír faoi láthair.

I leith na cisphéile is í Seirbia ceann de na tiortha is mó clú aige lasmuigh na
Stáit Aontaithe. Tá craobh an domhain buaite ag na foireann na bhfear dhá huaire
(1998 agus 2002), craobh na heorpa trí huaire (1995, 1997, agus 2001), agus bonn
airgid sna cluichí Oilimpeacha 1996. Sa 20 bliain is déanaí tá 22 imreoirí
Seirbeach tar eis imirt san NBA, Predrag "Peja" Stojaković (Sárimreoir NBA trí
huaire), Vlade Divac (Sárimreoir NBA 2001 NBA agus Dámhachtain na Laoch FIBA),
Predrag Danilović, Vladimir Radmanović, Nenad Krstić, Marko Jarić, agus Željko
Rebrača ina measc. Tá clú agus cáil bainte amach ag "Scoil Cóitseálaí na
Seirbia" de bhárr na traenálaithe a tháinig uaidh. Bhí Partizan mar croabh an
hEorpa sa bhliain 1992.

Tá móréileamh áirithe freisin ar leadóg de bhárr rath Novak Đoković, agus rath
áirithe na mban frieisn ma shampla Ana Ivanović agus Jelena Janković.



https://ga.wikipedia.org/wiki/An_Liotu%C3%A1in

Is tír í an Liotuáin (Liotuáinis: Lietuva), go hoifigiúl Poblacht na Liotuáine
(Liotuáinis: Lietuvos Respublika), atá suite in oirthuaisceart na hEorpa. Is
ceann de na Stáit Bhaltacha í. Is ball den AE í. Tá comhtheorainneacha aici leis
an bPolainn, leis an mBílearúis, leis an Laitvia agus leis an gceantar
Kaliningrad, ar limistéar scoite é de chuid na Rúise.

Vilnias (Polainnis: Wilno; Gearmáinis: Wilna) príomhchathair na tíre. Sna
blianta 1919-1940, áfach, bhí cathair Kaunas (Polainnis: Kowno) ag déanamh ghnó
na príomhchathrach, agus Vilnias sealbhaithe ag na Polannaigh. Níor thug na
Liotuánaigh aitheantas oifigiúil don ghabháltas seo riamh, áfach.

Rinneadh an chéad trácht ar an Liotuáin in aon scríbhinn sa bhliain 1009. Sna
Meánaoiseanna, áfach, bhain an stát seo amach tábhacht nach beag i gcúrsaí
Oirthear na hEorpa. Áirítear gur cuireadh an chéad tús leis an Liotuáin mar stát
ar an 6ú lá de Mhí Iúil, 1253, nuair a corónaíodh an prionsa Mindaugas ina Rí ar
an Liotuáin i Voruta. D'éirigh le Mindaugas an tsíorchogaíocht idir na diúic
áitiúla a thabhairt chun síochána agus an tír a aontú. Ina dhiaidh sin, agus an
rí Gediminas ag scuabadh roimhe sna críocha timpeall na Liotuáine, síneadh
críocha an stáit i bhfad amach, agus é ag iompú ina ríocht mhór ilteangach -
Ard-Diúcacht na Liotuáine. Sa cheathrú haois déag, bhí cuid mhór den Bhílearúis
agus den Úcráin sealbhaithe ag an Liotuáin, agus críocha na tíre ag rith ó Mhuir
Bhailt go dtí an Mhuir Dhubh.

Cé go raibh na Liotuánaigh agus a rítheaghlach ina bPagánaigh ina gcónaí, bhí
siad i gceannas ar na sluaite móra de Chríostaithe, go háirithe Críostaithe
Slavacha Oirthearacha sa Bhílearúis agus san Úcráin. Suíomh as an ngnáth ab ea é
sin, agus theastaigh óna lán ríthe agus prionsaí Críostaí an aimhrialtacht seo a
leigheas. Le tosach a bhaint díobh, chinn an tArd-Diúc Jogaila (Jagiełło as
Polainnis) glacadh leis an gCríostaíocht ón bPolainn agus banphrionsa Polannach
a phósadh, rud a rinne sé sa bhliain 1386. Fuair sé coróin na Polainne sa
teagmháil, agus ó sin i leith, bhí an dá thír seo á rialú ag an t-aon rí amháin
i gcomhcheangal pearsanta. Sa bhliain 1569, chuaigh an Liotuáin agus an Choróin
(is é sin, an Pholainn) le chéile ina gComhlathas Polannach-Liotuánach. Nuair a
bhí na comharsana ag cúngú ar an gComhlathas cheana féin, rinne muintir an dá
thír iarracht an teorainn eatarthu a chur ar ceal go hiomlán agus aon ríocht
amháin a ghairm díobh. Ba chuid é seo de Bhunreacht na Bealtaine sa bhliain
1791, bunreacht forásach a reachtaíodh leis na Polannaigh is na Liotuánaigh a
aontú chun troda ar na comharsana, mar atá, an Ostair, an Phrúis, agus an Rúis,
a bhí ag féachaint le deireadh a chur le neamhspleáchas na Polainne agus
críochdheighilt a dhéanamh ar a cuid tailte. Ní raibh an lá leis na Polannaigh
ná leis na Liotuánaigh. Rinne an trí chomharsa an chríochdheighilt dheifnideach
sa bhliain 1795, agus chuir siad an Pholainn de dhroim an tsaoil. Fuair na
Liotuánaigh iad féin faoi chos na Rúise Impiriúla, ansin.

Ar an ochtú lá déag d'Fheabhra, 1918, d'éirigh leis na Liotuánaigh a
neamhspleáchas a bhaint amach. Níor fágadh acu ach croílár na sean-Liotuáine, an
chuid den tír ina raibh lucht labhartha na Liotuáinise á labhairt. Go gairid ina
dhiaidh sin, áfach, d'fhorghabh an tArm Dearg an Liotuáin agus rinneadh iarracht
- faoi cheannas an Chumannaigh Liotuánaigh Kapsukas - an Liotuáin agus an
Bhílearúis a cheangal in aon phoblacht Shóivéadach amháin. Ansin, ruaig fórsaí
Polannacha an Ghinearáil Lucjan Żeligowski na Sóivéadaigh as an áit, ach ní
raibh na Polannaigh sásta Vilnias ná an ceantar timpeall na cathrach a thabhairt
ar ais do na Liotuánaigh. Bhí deachtóir neamhoifigiúil na Polainne, an Marascal
Józef Piłsudski, den tuairim gur leis an bPolainn ó cheart Vilnias, agus ós rud
é gurbh í an Pholainnis príomhtheanga na háite ag an am, bhí cuid nár bheag den
cheart aige. Níor admhaigh na Liotuánaigh an gabháltas riamh, áfach, agus chaith
an dá thír an chuid ba mhó de na blianta idirchogaidh i gcomhchainteanna
neamhthorthúla faoi chinniúint na cathrach.

I dtús an Dara Cogadh Domhanda, b'iad na Sóivéadaigh a shealbhaigh an tír. Ar
dtús, ní raibh i gceist acu ach bunáiteanna míleata a fháil ar cíos dá gcuid
saighdiúirí agus fórsaí armtha. Nuair a bhí an Pholainn cloíte ag na Gearmánaigh
agus na Sóivéadaigh araon, bhí Stailín sásta Vilnias a thabhairt ar ais do na
Liotuánaigh mar chomhartha cairdeasa. Sa bhliain 1940, áfach, shealbhaigh na
Cumannaigh an chumhacht sa tír le cabhair na ndíormaí Sóivéadacha, agus
fógraíodh an Liotuáin ina poblacht Shóivéadach, is é sin, ina cuid den Aontas
Sóivéadach.

I Mí an Mheithimh den bhliain 1941, d'ionsaigh an Ghearmáin Naitsíoch an tAontas
Sóivéadach. Nuair a d'éalaigh na saighdiúirí Sóivéadacha roimh na Gearmánaigh,
d'fhéach na Liotuánaigh lena stát neamhspleách a chur ar bun arís. Ní raibh
foighne ar bith ag Hitler i leith iarrachtaí den chineál sin, áfach. D'fhorghabh
na Gearmánaigh an Liotuáin scun scan, agus iad ag cur a gcórais féin i bhfeidhm
ar na Liotuánaigh. Is follasach go ndearnadh éirleach iomlán ar Ghiúdaigh na
Liotuáine, mar ba dual don Naitsíochas. Cnámh spairne is ea é sa Liotuáin i
gcónaí, cén pháirt a bhí ag dreamanna dúchasacha de chomhoibritheoirí is de
lucht leanúna frith-Ghiúdachais sna himeachtaí seo.

Sa samhradh den bhliain 1944, bhain na díormaí Sóivéadacha amach teorainn thoir
na Liotuáine arís, agus iad ag cromadh ar an tír a "shaoradh ó bhráca" mar a
samhlaíodh an scéal dóibh féin. I dtús an chéad bhliain eile, bhí seanchuma na
"poblachta" Sóivéadaí ar an tír arís.

I ndeireadh an chogaidh, b'iad seirbhísí rúnda Stailín a bhí i gceannas ar an
Liotuáin. Deirtear gur díbríodh thart ar chéad míle de Liotuánaigh go dtí an
tSibéir agus áiteanna eile i gcroílár na Rúise. Mhair díormaí scaipthe de
threallchogaithe amuigh sna coillte agus faoin tuath ag cur cath éadóchasach ar
na Sóivéadaigh go deireadh ré Stailín. Rinneadh iarrachtaí chun lucht oibre a
mhealladh isteach ón Rúis leis an tír a chur i dtreo an chultúir Rúisigh. Mar
sin féin, tháinig an Liotuáin as blianta an fhorlámhais Shóivéadaigh i bhfad
níos sláine ná an dá thír Bhaltacha eile, cuir i gcás, nó an Bhílearúis. Bhí
Cumannaigh Liotuánacha i gceannas ar an bpáirtí áitiúil, agus d'éirigh leo
féachaint chuige nár fágadh aon mhórdhamáiste ar stádas ná ar staid na
Liotuáinise.

Nuair a tháinig bláth ar pholasaithe nuála Mikhail Gorbachev i ndeireadh na
n-ochtóidí, ní raibh aon mhoill ar na Liotuánaigh a leas féin a bhaint as an
dóigh ar maolaíodh ar an gcinsireacht agus ar obair na seirbhísí rúnda. An
cineál gluaiseacht ar tugadh "Fronta an Phobail" air sna poblachtaí Sóivéadacha
eile, is é an t-ainm a baisteadh air sa Liotuáin ná Sąjūdis. Tháinig an
eagraíocht seo ar an bhfód sa bhliain 1988, agus ní raibh sí i bhfad ag tiomsú
nirt i bhfianaise an tacaíocht a fuair sí i ngach aon chearn de shochaí na
Liotuáine, an Páirtí Cumannach san áireamh. Nuair a rug Algirdas Brazauskas
greim ar halmadóir an pháirtí, thosaigh na Cumannaigh Liotuánacha ag tabhairt
droim láimhe le Moscó. I dtús na bliana 1990, ghnóthaigh Sąjūdis an
t-olltoghchán, agus ar an t-aonú lá dhéag de Mhí na Márta, d'fhógair Sóivéid
Uachtarach na Liotuáine, a bhí le hiompú ina pairlimint go gairid agus an t-ainm
"Sóivéid" a chaitheamh i dtraipisí, go raibh an Liotuáin ina tír neamhspleách,
neamh-Shóivéadach arís. B'iad an tUachtarán Vytautas Landsbergis agus an
Príomh-Aire Kazimiera Prunskiene a tháinig i gceannas ar an tír anois, agus iad
- Landsbergis ach go háirithe - go tréan in aghaidh aon chineál comhréitigh leis
an Aontas Sóivéadach. Ní ghlacfadh Landsbergis ach leis an neamhspleáchas
iomlán.

Ar an deichiú lá de Mhí Eanáir 1991 a tháinig cnámh na huillinne. Shealbhaigh na
díormaí Sóivéadacha roinnt tithe agus foirgneamh i Vilnius agus iad ag iarraidh
"Coiste Slánaithe Náisiúnta" dá ndéantús féin a chur i gceannas ar an tír. Trí
lá ina dhiaidh sin, ghabh na Sóivéadaigh an stáisiún teilifíse le lámh láidir,
ionas go bhfuair ceathrar sibhialtach déag bás sa teagmháil. Mar sin féin, ní
raibh siad in ann an rialtas dlisteanach a ruaigeadh as an gcumhacht a
thuilleadh, nó bhí na Liotuánaigh ag tacú leis na polaiteoirí a vótáil siad
isteach de réir nós imeachta an daonlathais. An coup d'état a bhí idir lámhaibh
ag na Sóivéadaigh, tháinig meath air i bhfianaise na n-imthoscaí seo.

I Mí Lúnasa na bliana 1991, d'fhéach na Cumannaigh choimeádacha i Moscó le
Gorbachev a chur as cumhacht agus an tír a shealbhú dóibh féin. Faoi thionchar
na hiarrachta deireanaí seo, chonacthas saighdiúirí Rúiseacha ag gabháil an
chorr-fhoirgnimh agus ag gearradh línte cumarsáide anseo is ansiúd sa Liotuáin,
ach faoin am seo, bhí an cluiche thart. Nuair a thit an tAontas Sóivéadach as a
chéile i ndiaidh an coup d'état seo, fuair an Liotuáin aitheantas a
neamhspleáchais ó lámh Uachtarán na Rúise, Boris Yeltsin.

B'é Kristijonas Donelaitis a chuir an chéad tús le litríocht nua-aoiseach na
Liotuáinise leis an dán Metai ("Séasúir na Bliana"). Níor tháinig an dán i
bprionta ach sa bhliain 1815, beagnach leathchéad bliain i ndiaidh bhás an fhile
féin, agus is dócha nach dtiocfadh choíche, murach gur fhoilsigh an daonchara
Prúiseach Ludwig Rhesa é. Sa bhliain 1845, tháinig an chéad leabhar staire amach
sa teanga, mar atá, Būdas senovės Lietuvių kalnėnų žemaičių ("Nósanna na
Sean-Liotuánach") le Simonas Daukantas.



https://ga.wikipedia.org/wiki/An_Bhealar%C3%BAis

Is tír í an Bhealarúis (an Bhílearúis an leagan Gaeilge eile a fheictear i
bhfoclóirí áirithe; thugtaí an Fhionnrúis uirthi freisin) atá suite in Oirthear
na hEorpa, agus í ag críochantacht leis an Rúis, leis an Liotuáin, leis an
Úcráin, agus leis an Laitvia. Is í Mionsc an phríomhchathair, agus cathracha
tábhachtacha eile is ea iad Biareście, Hrodna, Homiel, Mahiloŭ, agus Viciebsk.
Is é an t-ainm oifigiúil Poblacht na Bealarúise (Bealarúisis: Рэспубліка
Беларусь/Respublika Biełaruś), ach is gnách An Bhealarúis (Беларусь/Biełaruś) a
thabhairt ar an tír go simplí. Tá an tír lán coillte, agus 9,775,000 duine ina
gcónaí ansin.

Sna laethanta a bhí, bhain an Bhealarúis lena lán tíortha éagsúla, ar nós
Diúcacht Połack, Ard-Diúcacht na Liotuáine, Comhlathas na Polainne is na
Liotuáine, agus Impireacht na Rúise. Sa bhliain 1922, roinneadh an Bhealarúis
idir Poblacht na Polainne agus an tAontas Sóivéadach. An leath den tír a thit
leis an Aontas Sóivéadach, hiompaíodh ina Poblacht Shóivéadach í, is é sin,
Poblacht Shóivéadach Shóisialach na Bealarúise. Sa bhliain 1939, nuair a
shealbhaigh an tAontas Sóivéadach an leath thiar den Bhealarúis ón bPolainn,
cuireadh leis an leath thoir í, agus ansin, bhí an Bhealarúis iomlán ina
Poblacht Shóivéadach. Ar an 27ú lá de Mhí Lúnasa 1990, d'fhógair an Phoblacht
seo a ceannasacht go hoifigiúil, agus nuair a tháinig deireadh leis an Aontas
Sóivéadach, bhain Poblacht na Bealarúise amach a neamhspleáchas ar an 25ú lá de
Mhí Lúnasa 1991. Tá Alaksandr Łukašenka ina Uachtarán ar an mBealarúis ón
mbliain 1994 i leith. Faoi láthair, tá an Bhealarúis agus an Rúis i mbun
comhchainteanna le hAontas na Rúise agus na Bealarúise a bhunú, is é sin, an dá
thír a athaontú arís, ach tá na comhchainteanna sin in abar leis na blianta
anuas.

B'í an Bhealarúis an tír ba mhó a bhí thíos leis an radachur ó Thubaiste
Searnóbail, cé gur san Úcráin a tharla an tubaiste féin.

Tháinig na Slavaigh go dtí an Bhealarúis idir an séú agus an ochtú haois. De
réir a chéile, tháinig na Luath-Shlavaigh Oirthearacha i dteagmháil leis na
Væringjar nó na hUigingigh Oirthearacha - is é sin, na Lochlannaigh a tháinig ón
tSualainn go dtí an Rúis. B'iad na hUigingigh seo a bhunaigh an chéad stát a
dtugtaí "An Rúis" air, is é sin, Rúis Chíév. Sa 13ú haois, áfach, bhí na
prionsachtaí Slavacha thíos go mór le hionradh na Mongólach, agus b'í
Ard-Diúcacht na Liotuáine a shealbhaigh iarsmaí na bprionsachtaí seo ina dhiaidh
sin. San am seo, bhí an Liotuáin ag cur cogaidh ar a lán naimhde éagsúla, idir
na Mongólaigh agus na Ridirí Teotanacha, a bhí ag iarraidh an taobh seo de Mhuir
Bhailt a shealbhú le haghaidh coilíniú agus míntíreachais. Faoi dheireadh, bhris
an Pholainn agus an Liotuáin an cath ar na Ridirí i gCath Grunwald (a dtugann na
Gearmánaigh Cath Tannenberg air) sa bhliain 1410, agus ón lá sin ar aghaidh, ní
raibh na Ridirí ábalta bagairt ar chumhacht na Liotuáine sa Bhealarúis a
thuilleadh.

I ndeireadh na cúigiú haoise déag, thosaigh na Rúisigh - is é sin, muintir
Ard-Diúcacht Mhoscó - ag cúngú isteach ar thailte na Liotuáine. Thairis sin, bhí
na Tataraigh ag foghlaíocht sa tséú haois déag, agus rinne siad an-chreachadh
agus an-ródach. Nuair a tháinig deireadh na hochtú haoise déag, áfach, rinne an
Rúis, an Phrúis, agus an Ostair críochdheighilt ar an bPolainn agus ar an
Liotuáin, agus thit an Bhealarúis leis an Rúis.

Sa Chéad Chogadh Domhanda, shealbhaigh arm na Gearmáine an Bhealarúis. Ar an 25ú
Márta 1918, i ndiaidh Chonradh Síochána Brest-Litovsk, d'fhógair an Bhealarúis
neamhspleáchas mar Phoblacht Náisiúnta na Bealarúise. Ní raibh fad saoil i ndán
don Phoblacht seo, nó nuair a tharraing na Gearmánaigh ar ais, shealbhaigh na
Boilséivigh an tír, agus bhaist siad Poblacht Shóivéadach Shóisialach na
Bealarúise uirthi. Nuair a d'fhorghabh na Boilséivigh an Liotuáin chomh maith,
bhunaigh siad Poblacht Shóivéadach Shóisialach na Liotuáine is na Bealarúise.
Nuair a tháinig deireadh leis an gcogadh idir an Rúis Shóivéadach agus an
Pholainn sa bhliain 1921, arís, rinne an dá thír seo críochdheighilt ar an
mBealarúis. Bhunaigh na Boilséivigh Poblacht Shóivéadach na Bealarúise arís sa
leath thoir, agus bhí an Phoblacht seo ina ballstát den Aontas Sóivéadach ón
tús.

I Mí Mheán Fómhair 1939, i ndiaidh Conradh Ribbentrop agus Molotov a shíniú leis
an nGearmáin Naitsíoch, d'ionsaigh Stailín an Pholainn. D'fhorghabh a chuid
saighdiúirí oirthear na Polainne, an chuid den tír a bhí dlite don stát
Shóivéadach de réir an Chonartha. Stáitsíodh "reifreann" sna tailte úrghafa,
agus ní nárbh ionadh, b'é toradh an reifrinn go raibh lucht oibre Oirthear na
Polainne ar bís ar fad dul san Aontas Sóivéadach. Mar sin, cuireadh na
gabháltais seo le Poblacht Shóivéadach na Bealarúise agus le Poblacht
Shóivéadach na hÚcráine.

Sa bhliain 1941, d'ionsaigh an Ghearmáin an tAontas Sóivéadach, agus ní raibh na
Naitsithe i bhfad ag teacht i seilbh na tíre seo. Bhí siad ag rialú na tíre go
dtí an bhliain 1944, agus idir an dá linn, maraíodh dhá mhilliún Bealarúiseach.
Rinne an tUileloscadh éirleach uafásach ar an mBealarúis. Roimh an Dara Cogadh
Domhanda, bhí cultúr beo breabhsánta ag na Giúdaigh ansin, agus an Bhealarúis ar
an gceann ba mhó Giúdachais san Aontas Sóivéadach ar fad. Fuair formhór mór na
nGiúdach seo bás san Uileloscadh, agus níor tháinig an cultúr áitiúil Giúdach
chuige arís ina dhiaidh sin. Maidir leis an daonra Bealarúiseach féin, níor
shroich sé a leibhéal réamhchogaidh roimh an mbliain 1971.

Cé nach raibh sa Bhealarúis ach "poblacht" de chuid an Aontais Shóivéadaigh i
ndeireadh an Dara Cogadh Domhanda, tá sí ina ballstát sna Náisiúin Aontaithe ó
bhunú na heagraíochta sin i leith. I ndiaidh an chogaidh, rinne na húdaráis
Shóivéadacha forbairt chuimsitheach ar an tionsclaíocht sa Bhealarúis, agus na
mílte oibrithe ag tonnadh isteach ó Phoblacht Shóivéadach na Rúise, ó bhí
jabanna ar fáil.

Chuaigh blianta an tSóivéadachais go mór mór chun dochair do theanga náisiúnta
na tíre. I dtúsbhlianta idéalacha an Aontais Shóivéadaigh, bhí polasaí na
"dúchasaíochta" i bhfeidhm, is é sin, bhí iarrachtaí á ndéanamh go hoifigiúil le
teangacha na bpoblachtaí beaga a athbheochan agus a fhorbairt. Mar sin, rinne an
Bhealarúisis an-dul chun cinn mar theanga oifigiúil sa Bhealarúis sna fichidí.
Nuair a tháinig Stailín i gcumhacht, áfach, d'athraigh an port go hiomlán.
Ansin, cuireadh srianta le húsáid oifigiúil na Bealarúisise arís, agus thosaigh
an stát ag brú na Rúisise anuas ar chách mar "theanga chomhchumarsáide an lucht
oibre". Níor thaise do Nikita Khrushchev é, ach an oiread. B'é a thuairimsean ná
go gcaithfeadh muintir an Aontais Shóivéadaigh glacadh leis an Rúisis mar
theanga a gcomhdhúchais, ó chuideodh sé leo an Cumannachas a thógáil ní ba
luaithe.

Nuair a thosaigh Mikhail Gorbachev, ceannaire an Aontais Shóivéadaigh, ar
pholasaithe an pheireastráice agus an ghleasnaist, sheachaid muintir na
Bealarúise achainí chuige i Mí na Nollag 1986, agus iad ag déanamh a ngearáin
faoin ródach a rinneadh ar a gcultúr náisiúnta. Níos luaithe sa bhliain chéanna,
thit radachur ar Phoblacht Shóivéadach Shóisialach na Bealarúise i ndiaidh
phléascadh stáisiún cumhachta Chernobyl san Úcráin in aice leis an mBealarúis. I
Meitheamh 1988, tháinig an seandálaí Zianon Paźniak ar shlua-uaigheanna in aice
le cathair Kurapaty, uaigheanna a raibh timpeall is 250 míle duine marbh ó
bhlianta Stailín. Ba dóigh le cuid de na Bealarúisigh gur fianaise a bhí ann go
raibh an rialtas Sóivéadach d'aonturas ag iarraidh náisiún na mBealarúiseach a
chur de dhroim an tsaoil, agus ba spreagadh é, mar sin, do na Bealarúisigh
neamhspleáchas a éileamh.

Poblacht uachtaráin í an Bhealarúis agus í á rialú ag an uachtarán in éineacht
leis an Tionól Náisiúnta (Нацыянальны сход/Nacyjanalny schod). De réir
Bhunreacht na tíre, toghtar an tUachtarán go ceann cúig bliana. Tá dhá theach ag
an Tionól Náisiúnta, mar atá, Teach na nIonadaithe (Палата Прадстаўнікоў/Pałata
Pradstaǔnikoǔ, an teach íochtarach) a bhfuil céad is deichniúr comhaltaí air,
agus Comhairle na Poblachta (Савет Рэспублікі/Saviet Respubliki, an teach
uachtarach) a bhfuil ceathrar comhaltaí is trí scór uirthi. Tá sé de chumhacht
ag Teach na nIonadaithe an Príomh-Aire a cheapadh, leasuithe a chur leis an
mBunreacht, vóta muiníne a éileamh ar an bPríomh-Aire agus moltaí a dhéanamh
faoi pholasaithe i ngnóthaí eachtracha agus inmheánacha. Maidir le Comhairle na
Poblachta, arís, tá sí in inmhe oifigigh éagsúla Rialtais a cheapadh, an
tUachtarán a tháinseamh, agus glacadh leis na Billí a chuireann Teach na
nIonadaithe chuige nó diúltú dóibh. Tá an dá sheomra i dteideal dlí de chuid
oifigigh áitiúla a chrosadh má tá an dlí sin ag teacht salach ar an mBunreacht.

Is é an tUachtarán a cheapann an rialtas, nó Comhairle na nAirí (nó Sóivéid na
nAirí, Савет Міністраў/Saviet Ministraǔ) a bhfuil an Príomh-Aire ina cheannasaí
air. Ní gá go mbeadh comhaltaí na Comhairle sin ina gcomhaltaí den reachtas, mar
sin. Maidir leis an gcumhacht bhreithiúnach is airde sa Phoblacht, tá Cúirt
Uachtarach ann chomh maith le sainchúirteanna, cosúil leis an gCúirt
Bhunreachtúil. Tá sé faoin gCúirt Bhunreachtúil tabhairt faoi cheisteanna ar
leith a bhaineann leis an dlí bunreachtúil agus leis na dlíthe gnó. Is é an
tUachtarán a cheapann breithúna na cúirte náisiúnta, ach caithfear na ceapacháin
sin a chur faoi bhráid Chomhairle na Poblachta freisin. Is í an Chúirt
Uachtarach an chúirt achomhairc is airde i gcásanna coiriúla. Níl sé ceadaithe
sa Bhunreacht cúirteanna speisialta seachbhreithiúnacha a chur ar bun.

Téacsaí reiligiúnda a bhí i gceist leis na chéad scríbhinní liteartha
Bealarúisise ón aonú haois déag ar aghaidh. Ba é Kiryła Turaǔski, nó Ciril ó
Turaǔ, an duine ba tábhachtaí acu, agus mhair seisean sa dóú haois déag. Sa tséú
haois déag, d'aistrigh Francysk Skaryna an Bíobla go Bealarúisis, nó b'fhéidir
Sean-Slaivis Eaglasta a bhí ar maos le focail agus foirmeacha Bealarúisise - tá
an dá thuairim ann, ach cibé scéal é, aontaíonn na saineolaithe go léir gurbh é
Skaryna a bhunaigh traidisiún liteartha na Bealarúisise. Chuaigh Bíobla Skaryna
i gcló timpeall ar an mbliain 1520 i bPrág agus i Vilnias, rud a fhágann gurb é
an chéad leabhar clóbhuailte riamh in Oirthear na hEorpa.

Ba é Janka Kupała a chuir tús le saothrú na litríochta nua-aoisí, áfach. Ainm
cleite é "Janka Kupała" a chiallaíonn "Eoin Baiste"; Ivan Lucevič a fhíorainm.
Rugadh sa bhliain 1882 é, agus d'éag sé i Moscó sa bhliain 1942, díreach nuair a
bhí na Gearmánaigh ag forghabháil na Bealarúise. File a bhí ann, ach scríobhadh
sé drámaí agus ailt iriseoireachta chomh maith. D'aistrigh sé cuid mhaith
litríochta ón bPolainnis agus ón Rúisis.

File tábhachtach eile a bhí i Jakub Kołas, fíorainm Kanstancin Mickievič
(1882-1956). Scriobh sé a lán filíochta agus drámaí. Is dócha gurbh eisean an
chéad scríbhneoir a dhírigh ar na páistí, nó scríobh sé cuid mhaith dánta do na
páistí, agus bhailigh sé scéalta béaloidis mar lón léitheoireachta dóibh. Rinne
sé a lán aistriúchán ón bPolainnis (Adam Mickiewicz, mar shampla), Úcráinis
(Taras Shevchenko), agus ón Rúisis (Aleksandr Pushkin).

Duine acu siúd a fuair bás i bpurguithe an Aontais Shóivéadaigh a bhí in
Ǔladzimier Žyłka (1900-1933), file tábhachtach eile. I mblianta Chogadh
Cathartha na Rúise, chuaigh sé ar imirce go Prág sa tSeicshlovaic, áit a raibh
sé ag foilsiú irise ina theanga féin. Nuair a shocraigh na cúrsaí síos sa Rúis,
agus an rialtas nua Boilséiveach ag dul i gceannas ar an tír, d'fhill sé
abhaile, agus dóchas aige as an gcóras nua. Ar dtús, bhí na Cumannaigh ag cur na
dteangacha áitiúla chun cinn, agus ghlac Žyłka páirt i gcomhdháil na
n-intleachtóirí Bealarúiseacha le litriú na teanga a chaighdeánú. Nuair a
tháinig athrú ar an bpolasaí, áfach, thosaigh na Cumannaigh ag lochtú na
n-intleachtóirí náisiúnta faoi "náisiúnachas buirgéiseach", agus díbríodh Žyłka
as an mBealarúis go dtí an Rúis. Fuair sé bás i ndiaidh chúpla bliain le
heitinn.

Scríbhneoir bisiúil próis a bhí i Źmitrok Biadula. Giúdach a bhí ann, agus is é
an fíorainm a bhí air ná Samuił Płaǔnik (1886-1941). Scríobh sé úrscéal agus
cuid mhór gearrscéalta. Rinne sé iarrachtaí Giúdaigh na Bealarúise a spreagadh
chun páirt a ghlacadh in athbheochan na teanga náisiúnta, agus ina chuid
scríbhinní, d'insíodh sé scéalta faoi ghnáthshaol na ndaoine i gcathracha beaga
na Bealarúise. Fuair sé bás nuair a d'ionsaigh na Gearmánaigh an tAontas
Sóivéadach. Tháinig sé slán ó lámh thapaidh na Naitsithe, ach thuirsigh an
t-aslonnú é, agus fuair sé bás le taom croí in aice le hUralsk sa Rúis.



https://ga.wikipedia.org/wiki/An_B%C3%ADobla

Is éard atá sa Bhíobla focal Dé, de réir mar a mheasann na Críostaithe agus na
Giúdaigh. Tagann "Bíobla" ón nGréigis: (τα) βιβλια, (ta) biblia, "na leabhair",
iolra an fhocail βιβλιον, biblion, "leabhar". Tá dhá phríomhroinn sa Bhíobla, an
Sean-Tiomna agus an Tiomna Nua. Baineann an Sean-Tiomna leis an Seanreacht,
conradh nó beartas sollúnta slánaithe a socraíodh le linn Mhaois, agus tá an
Tiomna sin scríofa in Eabhrais, cé is moite de shleachta i nDainéil agus in
Eazrá atá scríofa in Aramais. Baineann an Tiomna Nua leis an Reacht Nua, ré Íosa
Críost, agus i nGréigis atá sé scríofa.

Is éard is brí le caitliceach anseo gur scríobhadh na litreacha seo chun gach
duine seachas chun duine áirithe nó grúpa áirithe amháin.

Tá difríochtaí idir na leaganacha den Bhíobla a bhaineann leis na creidiúna
difriúla - Eabhraigh, Caitlicigh, Eaglaisí an Oirthir agus na Protastúnaigh. Ní
ghlacann an Giúdachas le cuid ar bith den Tiomna Nua. Ní ghlactar gach dream ach
an oiread le Tóibít, Iúidit, Macabaeigh I agus II, Barúch, litreacha Irimia,
Leabhar na hEagna, Ecclesiasticus (leabhar Shíorach) agus cuideanna de leabhar
Eistir agus Dainéil. Cé go nglacann na heaglaisí Caitliceach is Protastúnacha
leis an dTiomna Nua céanna, tá cuid leabhar sa Sean-Tiomna a nglacann an Eaglais
Chaitliceach amháin leo:

Ní raibh aon leabhar naofa oifigiúil ag na Giúdaigh roimh an Deoraíocht (587 -
537 R.Ch.). Bhí leabhair, doiciméid, cáipéisí, téacsanna liotúirgeacha agus a
leithéid eile acu. Tar éis na Deoraíochta bheartaigh siad ar a raibh fágtha dá
n-oidhreacht a bhailiú is a chaomhnú.

Lean an bailiú seo na céadta bliain. Le himeacht aimsire fógraíodh ranna áirithe
go hoifigiúil ina scrioptúir - cáipéisí a bhí ina dtreoir sa tsionagóg. Glacadh
leo sna Canónacha, agus bhí dhá chanóin nó riail ann, ceann Eabhrach agus ceann
Gréagach.

Is féidir cumadh na Canóine Eabhraigh a roinnt ina dtrí chéim: an Dlí thart ar
444 R.Ch., na Fáithe timpeall na bliana 200 R.Ch. agus na Scríbhinní le linn
Íosa Chríost.

Faoi am na Scríbhinní bhí dhá leagan den Chanóin ann sa domhan Gréagach-Eabhrach
timpeall Chathair Alastair. Ghlac an Eaglais Chaitliceach leis an gCanóin
Ghréagach, agus tá níos mó leabhar ann ná mar atá sa Bhíobla Protastúnach, mar
gur leis an gCanóin Eabhrach a ghlac na Protastúnaigh.

Glacann bunús na n-eaglaisí Protastúnacha a labhraíonn Béarla leis an leagan den
Bhíobla a dtugtar Leagan Rí Shéamais air, leabhar a foilsíodh sa bhliain 1611.



https://ga.wikipedia.org/wiki/Tobac

Is éard is tobac ann ná duillí úra na bplandaí sa ghéineas úd Nicotiana a
leasaítear ar bhealach ar leith le haghaidh úsáide mar dhruga. Is é an dóigh is
minice a gcaitear tobac ná é a chur ag cráindó i dtoitín, i bpíopa nó i dtodóg
agus an toit a análú isteach. Sa Ghaeilge, deirtear go bhfuiltear ag caitheamh
tobac, ach úsáidtear an leagan tobac a ól freisin, go háirithe sna canúintí
deisceartacha.

Is é an Nicotiana tabacum an cineál is mó a chuirtear, ach baintear úsáid as an
gcineál Nicotiana rustica chomh maith. Tá an rustica chomh saibhir sa nicitín is
gur féidir é a úsáid le nicitín a tháirgeadh mar fheithidicíd. Bíonn na seamain
bhundúchasacha i Meiriceá Theas ag úsáid an chineáil sin mar dhruga sícideileach
freisin.

Baineann an planda tobac leis an bhfine úd Solanaceae, agus mar sin, tá gaol
aige le plandaí mar stoc an aingil, práta, lus mór na coille, mandrác, píobar
dearg, tráta, agus ubhthoradh.

Tháinig nós úsáide an tobac ón Oileán Úr, nó tá an planda féin ag fás ansin le
hocht míle bliain, ar a laghad. Táthar á chaitheamh ón mbliain 3000 RC i leith,
a bheag nó a mhór. Ar dtús, d'úsáidtí é mar fhrith-heilminteach, is é sin, mar
chógas a chuireann ruaigeadh ar na seadáin (na paraisítí) as an gcorp trí néal a
chur orthu. Bhí sé á chaitheamh i ndeasghnátha reiligiúnacha na mbundúchasach
Meiriceánach chomh maith, agus a lán treibheacha den tuairim go raibh draíocht
agus druagántacht ar leith ag baint leis. Bhí na hAstacaigh i Meicsiceo
barúlach, mar shampla, gurbh é an dia úd Xochipilli nó "Prionsa na mBláth" a
bhronn an tobac ar na daoine, agus ba nós leo "dia na gcúig lus" nó
Macuilxochitl a thabhairt ar Xochipilli freisin - chreid siad go raibh cúig lus
naofa ann a raibh tábhacht ar leith acu i súile an Phrionsa, agus an tobac ar
cheann acu. I ndiaidh do na hEorpaigh an tOileán Úr a shealbhú, d'fhoghlaim siad
úsáid an tobac, agus inniu féin, tá ról nach beag ag an tobac i saol eacnamaíoch
na Stát Aontaithe.

Tobac an leagan caighdeánach d'ainm an phlanda agus an táirge i nGaeilge an lae
inniu. Focal firinscneach é, agus an bhéim ar an dara siolla. Feictear an leagan
tobaca i scríbhneoireacht Chúige Uladh fosta, agus is é an leagan a bhí ag filí
Oirthear Uladh ná tambac. Tháinig an focal tríd an mBéarla ón Spáinnis, ach is
deacair a rá, cá bhfuair an Spáinnis féin é. Glactar leis gurb as ceann de na
teangacha Arawak a tháinig sé - teangacha a labhraítear, nó a labhraítí,
timpeall na Cairibe. Ón taobh eile de, áfach, bhí focal cosúil á úsáid sa
tsean-Spáinnis agus sa tsean-Iodáilis le tagairt do lusanna éagsúla leighis,
focal a tháinig ón Araibis. Scéal eile fós gurb é túpac an focal Ceatsuaise ar
"ríoga", agus ba phribhléid ríoga é an tobac (sayri an focal Ceatsuaise) ag na
hIncigh. Síltear freisin go bhfuil gaol ag an bhfocal le hainm Thobágo (i
bPoblacht Oileán na Tríonóide is Thobágo).

Bhí an tobac á úsáid san Oileán Úr i bhfad roimh theacht na nEorpach, ach ba nós
do na bundúchasaigh Mheiriceánacha srianta éigin a chur leis an úsáid. Mar
shampla, d'fhéadfadh an t-asarlaí nó an seaman siabhráin agus mearuithe súl a
tharraingt air féin trína lán tobac a úsáid, agus é in ann na siabhráin a
chiallú de réir a thuisceana reiligiúnaí féin, ach ní bhlaisfeadh na daoine eile
den tobac, ó shílfidís go raibh draíocht ann. Agus ar ndóigh, ba nós le
treibheacha áirithe píopa a chaitheamh le séala a chur ar an gconradh síochána.
Cibé scéal é, searmanas ar leith ab ea é tobac a chaitheamh, agus ba iad na
hEorpaigh ba túisce a rinne nós laethúil de. Tháinig borradh mór ar úsáid an
tobac i ndiaidh do James Bonsack an meaisín rollta toitíní a chéadcheapadh sa
bhliain 1880. Faoi lár na fichiú haoise, áfach, chuaigh an tuiscint ar feadh an
domhain go raibh an tobac thar a bheith dainséarach don tsláinte, agus de réir a
chéile, thosaigh na daoine ag éirí as an nós.

Glactar leis inniu go bhfuil sé mífholláin ar fad tobac a chaitheamh. Ba iad na
heolaithe Gearmánacha ba thúisce a d'aithin chomh dainséarach agus a bhíonn an
tobac don tsláinte, thiar sna 1930idí, ach bhí an tuiscint seo an-mhall ag dul i
bhfeidhm ar na caiteoirí tobac. Thar aon rud eile, ba sa Ghearmáin Naitsíoch ba
thúisce a tháinig an ghluaiseacht in aghaidh an tobac ar an bhfód, agus le linn
an Dara Cogadh Domhanda, bhí na comhghuaillithe den tuairim nach raibh ann ach
leannán smaoinimh eile de chuid na Naitsithe, nó bhí a lán idéanna áiféiseacha
acu siúd faoi chúrsaí na sláinte mar chuid d'uaisliú an chine.

Sa bhliain 1950, áfach, d'fhoilsigh Richard Doll alt tábhachtach ar an British
Medical Journal faoin mbaint a bhí ag an tobac le hailse na scamhóg, agus i
gceann ceithre bliana eile, dheimhnigh an British Doctors' Study - staidéar a
rinneadh ar nósanna caite tobac na ndochtúirí sa Ríocht Aontaithe - go raibh
priacal na hailse scamhóg agus an taom croí ní b'airde ag lucht an tobac.

Is iad na scamhóga, an croí agus na bealaí riospráide is mó atá faoi bhagairt ag
na galair a bhaineann leis an tobac. Nicitín is cúis leis an dúil nimhe a
thugann na daoine don tobac, agus is iad na nimheanna eile is cúis leis an ailse
a thagann sna sála ag an andúil. Go bunúsach, is iad na hidreacarbóin aramatacha
ilnúicléacha is mó a tharraingíonn ailse ar an gcaiteoir tobac. Is minic a
thugtar "tarra" ar na hidreacarbóin seo, nó cineál tarra atá iontu go bunúsach,
is é sin, meascán hidreacarbón a úscann as ábhar orgánach agus é ag cráindó.



https://ga.wikipedia.org/wiki/Sinn_F%C3%A9in

Is páirtí Poblachtánach Sóisialach Éireannach é Sinn Féin. Tá stair fhada ag an
bpáirtí seo, agus é ar thús cadhnaíochta ag cur shaoirse na hÉireann chun cinn
le céad bliain anuas. B'é an páirtí seo a chuir cor i gcinniúint na hÉireann
agus a bhain amach neamhspleáchas don tír.

B'é Art Ó Gríofa a bhunaigh Sinn Féin sa bhliain 1905, agus é báúil le Poblacht
neamhspleách in Éirinn. San am céanna, thuig an Gríofach nach mbeadh sé furasta
a leithéid de chuspóir a bhaint amach, agus mar sin, b'í an chéad aidhm a chuir
sé roimh an bpáirtí ná féinrialtas nó neamhspleáchas teoranta: ní bheadh sé
réasúnta ná réadúil an nasc leis an mBreatain Mhór a bhriseadh go huile is go
hiomlán, dar leis, ach feabhas mór a bheadh san fhéinrialtas teoranta féin.
Démhonarcacht is féidir a thabhairt ar an réiteach a bhí i gceist ag an
nGríofach, nó bhí a chuspóir múnlaithe ar an gcineál monarcacht dhúbailte a
cuireadh i bhfeidhm ar an Ungáir sa bhliain 1867, nuair a bhí an tír sin
ceangailte den Ostair in Impireacht na hOstaire agus na hUngáire.

Ní raibh aon bhaint ag Sinn Féin le hÉirí Amach na Cásca, ach mura raibh, is í
an chiall chontrártha a bhain na húdaráis agus na nuachtáin araon as imeachtaí
an Éirí Amach, nó bhí na focail The Sinn Féin Rebellion - ceannairc Shinn Féin -
le léamh ar fud na háite tar éis an Éirí Amach. Nuair a cuireadh ceannairí an
Éirí Amach, ar nós an Phiarsaigh féin, chun báis, d'éirigh na Náisiúnaithe i
bhfad ní b'fhíochmhaire agus ní ba radacaí ina meon. Ní raibh eagraíocht
pholaitiúil dá gcuid féin ag lucht an Éirí Amach, áfach, agus chuaigh siad chun
caibidlíochta leis an nGríofach chun Sinn Féin a iompú ina pháirtí
réabhlóideach.

Roimh thoghchán na bliana 1918, chuaigh ceannairí nua i seilbh Shinn Féin.
D'fhág Art Ó Gríofa an halmadóir ag Éamon de Valera agus ag daoine eile a
tháinig ina mbeo as an díoltas a d'agair na Gaill ar lucht an Éirí Amach. Ansin,
bhí Sinn Féin ina pháirtí Poblachtánach go hiomlán. Bhuaigh an páirtí 73
shuíochán de na 105 cinn a bhí ar fáil in Olltoghchán na bliana 1918, agus
ansin, d'fhógair feisirí an pháirtí nach mbeidís sásta Westminster a bhaint
amach ná a gcuid suíochán a ghlacadh i bParlaimint na hImpireachta Gallda i
Londain. I dtús na bliana 1919, tháinig feisirí Shinn Féin le chéile le Dáil
Éireann, nó parlaimint neamhspleách Phoblacht na hÉireann, a ghairm chun beatha.
D'fhógair an Chéad Dáil seo neamhspleáchas na hÉireann, agus thosaigh Cogadh na
Saoirse in Éirinn. I rith an chogaidh seo, bhí Sinn Féin i gceann rialtas
réabhlóideach na hÉireann. Nuair a shínigh toscairí na hÉireann an Cogadh
Angla-Éireannach, áfach, scoilt an páirtí ina dhá chuid. Chaith tromlach na
dTeachtaí Dála a gcuid vótaí ar son an Chonartha, 64 vóta ar fad, ach mar sin
féin, dhiúltaigh mionlach mór acu don Chonradh, 57 vóta ar fad. Thairis sin, bhí
tromlach na nÓglach ag tacú leis an mionlach seo.

Bhí scoilt sa pháirtí maidir leis an gConradh Angla-Éireannach sa bhliain 1921.
An taobh de Shinn Féin a dhiúltaigh don Chonradh, thug siad Sinn Féin orthu féin
go fóill. Iad siúd a thacaigh leis an gConradh, is é an t-ainm a ghlac siad
orthu féin ná Cumann na nGaedheal - nó Cumann na nGael i litriú an lae inniu.
Chuir an dá pháirtí seo cogadh cruálach ar a chéile, Cogadh na gCarad, nó Cogadh
Cathartha na hÉireann. B'iad lucht tacaithe an Chonartha a bhuaigh an cogadh,
ach tar éis an chogaidh féin, ní raibh lucht an taoibh eile sásta a ndlisteanas
a admháil. Bhunaigh na buaiteoirí tír fhéinrialaitheach i sé chontae fichead den
tír - Saorstát Éireann. Mar sin, is minic a thugtar "Státairí" nó "Saorstátairí"
orthu, agus ainm na bPoblachtánach ag tagairt do lucht an taoibh eile.
Chaithfeadh Teachtaí Dála an tSaorstáit dílseacht a mhóidiú do Rí Shasana, rud
nár thaitin le hÉamon de Valera ná leis na Poblachtánaigh eile. Mar sin féin,
mhol de Valera do Shinn Féin páirt a ghlacadh sna toghcháin agus an chumhacht a
bhaint amach sa tír ar dhóigh pholaitiúil, in áit na láimhe láidre. Chuir sé an
cheist ar vóta ansin, agus nuair a chaill sé an vóta, d'fhág sé Sinn Féin le
páirtí dá chuid féin - Fianna Fáil - a bhunú dóibh siúd a bhí sásta triail a
bhaint as an gcóras polaitíochta bunreachtúla.

Nuair a thréig de Valera agus lucht leanúna Fhianna Fáil an páirtí, níor fágadh
ach dream beag coimeádach sa pháirtí. Ní raibh caidreamh rómhaith ag iarsmaí
Shinn Féin leis an IRA, ach an oiread, cé gurbh iad siúd an fórsa ba thábhachtaí
agus ba threise i bhfad sa pholaitíocht Phoblachtánach. Sa bhliain 1939,
d'éirigh leis an bpáirtí agus leis an arm teacht chun réitigh sa deireadh thiar
thall, ach mar sin féin, chuir polasaí neamhfhreastail an pháirtí an-bhac ar a
fhás is ar a fhorbairt.

Sna seascaidí, thiontaigh gluaiseacht na Poblachta ar chlé, nuair a rinne go
leor de na Poblachtánaigh a gcuid féin den anailís Mharxach ar chás na hÉireann.
Ní raibh iomlán na gcomhaltaí sásta leis an gcasadh seo, agus ag Ard-Fheis an
pháirtí sa bhliain 1970, chuaigh scoilt nua air. Iad siúd a chloígh leis an
Náisiúnachas traidisiúnta, chuir siad Sinn Féin Sealadach ar bun, agus an chuid
eile, chuaigh siad le polaitíocht na heite chlé i Sinn Féin Oifigiúil.

Is é Sinn Féin Sealadach an páirtí a bhíonn i gceist ag lucht an lae inniu,
nuair a dhéanann siad tagairt do "Shinn Féin". I rith na dTrioblóidí sa
Tuaisceart, ba nós dearcadh ar Shinn Féin mar chraobh pholaitiúil an IRA. Ba é
Ruairí Ó Brádaigh a bhí ina chathaoirleach ar an bpáirtí i dtús báire, ach
inniu, is é Gearóid Mac Ádhaimh an ceannaire. Ó na hochtóidí i leith, tháinig
athrú ar sheasamh polaitiúil an pháirtí de réir a chéile, agus iad ag tréigean
mheon na gleice armtha ar mhaithe leis an bpolaitíocht bhunreachtúil. Dá thoradh
sin, scoilt an páirtí arís, agus sin faoi dhó. Sa bhliain 1986, ghlac an páirtí
leis an moladh éirí as polasaí an neamhfhreastail i leith Dháil Éireann agus
suíocháin a lorg sa Dáil. Ansin, thréig Ruairí Ó Brádaigh agus lucht a leanúna
an páirtí le Sinn Féin Poblachtach a bhunú. Tháinig scoilt nua ar an bpáirtí
agus ar an IRA nuair a thoiligh an páirtí leis an sos cogaidh sa Tuaisceart. Iad
siúd a dhiúltaigh don tsíocháin, bhunaigh siad an Real-IRA. Mar sin féin,
chuaigh Sinn Féin ó neart go neart sna toghcháin, agus in olltoghchán na
Breataine sa bhliain 2005; bhuaigh an páirtí sé shuíochán, agus é ar an bpáirtí
náisiúnaíoch is mó anois i dTuaisceart Éireann.

Tá borradh nach beag faoi thacaíocht don pháirt ó dheas le roinnt blianta anuas.
In Olltoghchán na hÉireann 2016, bhuaigh an páirtí 23 suíochán i nDáil Éireann.



https://ga.wikipedia.org/wiki/R%C3%ADomhaire_pearsanta

Is ríomhaire d’aon úsáideoir amháin é an ríomhaire pearsanta. Go ginearálta
bíonn an ríomhaire pearsanta comhdhéanta as na páirteanna seo a leanas:

Is féidir na codanna seo a choinneáil scartha ó chéile go fisiceach (i gcás
ríomhaire deisce) nó a chur in aon bhosca amháin (i gcás ríomhaire glúine).
Gléas an-chumhachtach é an ríomhaire pearsanta ann féin, ach ó tháinig na
gréasáin ríomhaireachta ar an bhfód, is mó is gnách ríomhairí den chineál seo a
nascadh dá chéile i líonraí áitiúla nó san Idirlíon féin.

Ba é an micreaphróiseálaí a chuir an ríomhaire in aice láimhe ag an duine aonair
an chéad uair riamh. Is féidir úsáid a bhaint as san obair - mar a dhéanann
daoine féinfhostaithe an lae inniu, ach go háirithe - nó mar chaitheamh aimsire
ann féin. B'é an comhlacht úd Intel ach go háirithe a spreag forbairt na
teicneolaíochta seo.

Ba é an Altair an chéad ríomhaire pearsanta riamh, ach ba é an Apple II (1977)
an chéad cheann a raibh tóir mhór air. Bhí gal as an ngnáth air mar gheall ar an
gcineál bogearra a cruthaíodh le huimhreacha gnó a phróiseáil, is é sin, an
chéad scarbhileog, ar ar tugadh Visicalc.

Spreag an spéis mhór seo sna ríomhairí pearsanta IBM chun a ríomhaire féin a
chur ar an margadh, is é sin, ríomhaire pearsanta IBM (1981). D'éirigh le
comhlacht beag darbh ainm Microsoft conradh a shíniú le hIBM faoi sholáthar an
chóras oibriúchán don ríomhaire seo. DOS a bhí ar an gcóras oibriúcháin sin.
Nuair a thosaigh comhlachtaí eile ag táirgeadh ríomhairí a bhí comhoiriúnach le
ríomhaire pearsanta IBM (ar nós Compaq, Hewlett-Packard, Dell, Gateway, srl.),
bhí Microsoft in ann ceadúnas a éileamh ar na ríomhairí seo. De bharr an
chonartha seo, tá Microsoft ar an gcomhlacht bogearraí is mó sa domhan i gcónaí.

Bhí tionchar mór ag an Apple Macintosh (1984) ar dhearcadh a lán daoine i leith
na ríomhairí, nó ba é an chéad ríomhaire a bhain leas as comhéadan úsáideora
grafach (GUI). Ba é an ríomhaire áirithe sin a d'oscail margadh na
ríomhaireachta don ghnáthdhuine, nó bhí sé i bhfad níos so-úsáidte ná na
ríomhairí a bhí ann roimhe. Ní chaithfeá bheith i d'innealtóir le héirí eolach
ar bhealaí an ríomhaire seo. I dtús na nóchaidí, tháinig na chéad ríomhairí
pearsanta ilmheán ar an bhfód.



https://ga.wikipedia.org/wiki/Ollscoil

Is institiúid ardoideachais agus taighde ollscoil, a bhronann céimeanna acadúla.
Cuireann ollscoil oideachas tríú léibhéal agus ceathrú leibhéal ar fáil.

D´fhéadfaí a rá gurbh í an chéad ollscoil san iarthar an tAcadamh a bhunaigh
Pláto, an fealsamh Gréageach, ar bun i 387 RC i gcoill Academos lámh le hAtain,
mar ar thug sé ceachtanna fealsúnachta, matamaitice agus lúthchleasaíochta dos
na mic léinn.

Cuireadh na céad ollscoileanna Eorpacha sna meánaoiseanna ar bun i mBologna na
hIodáile agus i bPháras (an Fhrainc) sna meánaoiseanna le haghaidh staidéar ar
dhlí, ar leigheas, agus ar dhiagacht.

I bhfad roimhe sin, bhí a leithéidí d'institiúidí cheana féin sa Pheirs agus sa
domhain Ioslámach, go háiraithe Acadamh Gundishapur agus níos deireanaí freisin
in ollscoil Al-Azhar Chairó, ar é an ollscoil is faide i mbun léinn ar domhan.
Tá Nalanda, i mBihar India, ar cheann de na hollscoileanna is tábháchtaí san
Áise, seachas Acadamh Gundishapur, áit a raibh an fealsamh Búdíoch Nagarjuna i
mbun léinn sa dara hAois tar éis Chríost.

San Eoraip, lean fir óga ar aghaidh don ollscoil nuair a chríochnaigh siad
staidéar ar an dtrivium: na healaíona ullmhúcháin arbh iad an gramadach, an
reitric, agus an loighic; agus an quadrivium: uimhríocht]], geoiméadracht, ceol,
agus réalteolaíocht

Sa bhFrainc, téann mic léinn freisin chuig na coups prepartoires agus grandes
écoles, a bhfuil an-mheas agus clú orthu, agus a bhfuil comórtaisí an-déine le
h-iontráil acu. .

Sna Stáit Aontaithe, aithnítear ollscoil de réir dlí mar chorparáid ar nós aon
chorparáid eile, cé go gcuireann stáit áirithe freagracht áirithe orthu maidir
le leas na mac léinn. Mar nach gcuireann rialtas cónaidhme Mheiriceá eagar nó
riaradh díreach ar na hollscoileanna, thosaigh eagrais réigiúnda d'institiúidí
ardléinn córais meastúcháin dá gcuid féin. Is eagrais neamh-shocair formhór mór
ollscoileanna príomháideacha agus poiblí Mheiriceá, ach ó na 70í ar aghaidh,
cuireadh go leor coláistí agus ollscoileanna le sochar ar bun chun tairbhe a
bhaint as athraithe áirithe i gcláracha cúnaimh an rialtais chónaidhme.

Ó na 1980idí ar aghaidh, cuireadh roinnt oll-ollscoileanna ar bun, a thugann
teagasc le córais múineadh ó i bhfad.

De ghnáth, úsáidtear an téarma ollscoil, nó university sa Bhéarla, le tagairt
don tréimhse sin i saol duine, ach i Meiriceá Thuaidh, úsáidtear an téarma
coláiste, nó, as Béarla, college.



https://ga.wikipedia.org/wiki/Na_hAstacaigh

Ba iad na hAstacaigh an tsibhialtacht a bhí i seilbh Mheicsiceo, nó na gcríoch a
dtugtar Meicsiceo orthu inniu, ón 14ú go 16ú haois. Ba í an teanga ba mhó a
bhíodh á labhairt acu ná an Nahuatl. Maidir leis an bhfocal féin Astacach, is é
is bunús leis ná aztecatl, uimhir iolra azteca, agus is gnách é a chiallú mar
"dhuine ó Aztlan". B'éard a bhí i gceist le hAztlan ná an dúiche mhiotasach ónar
tháinig lucht labhartha na teanga Nahuatl go Meicsiceo agus go Lár Mheiriceá.
Glac na Mexica - an treibh a bhunaigh cathair Tenochtitlan, áit a bhfuil Cathair
Mheicsiceo (Ciudad de México) inniu - an t-ainm sin chucu féin. Bhí na Mexica i
gcomhghuaillíocht le dhá threibh thábhachtacha eile, na hAcolhua ó Texcoco agus
na Tepaneca ó Tlacopan. Is gnách an Trípháirtíocht Astacach a thabhairt ar an
gcomhghuaillíocht seo, agus ó bhí an teanga chéanna á labhairt ag an trí threibh
seo gan aon trácht a dhéanamh ar na comhchosúlachtaí cultúrtha, is féidir
Astacaigh a ghairm díobh go léir. Is minic a thugtar "Impireacht na nAstacach"
ar an trípháirtíocht.

Ón tríú haois déag AD i leith ba é Gleann Mheicsiceo croí na sibhialtachta
Astacaí. Chuaigh cumhacht na hImpireachta Astacaí i bhfad thar an ngleann, nó
bhí na hAstacaigh ag forghabháil cathairstát i ndiaidh a chéile i Lár Mheiriceá
agus ag cur de dhualgas ar mhuintir na stát seo dúchíos a íoc le Tenochtitlan. I
mbarr a maitheasa bhain an tsibhialtacht seo amach dearscnaitheacht i saibhreas
na hailtireachta, na n-ealaíon agus na dtraidisiún reiligiúnach. Sa bhliain 1521
áfach d'ionsaigh Hernán Cortés, an conquistador Spáinneach, an impireacht, agus
d'éirigh leis rí (nó tlatoani) na nAstacach, Moctezuma a Dó, a chloí le lámh
láidir. Fuair Cortés a lán comhghuaillithe as measc na dtreibheacha a bhí ag íoc
cánach leis an tlatoani, nó bhí siad tinn tuirseach den dúchíos agus den dóigh a
mbíodh na hAstacaigh ag íobairt daoine ó na treibheacha seo dá gcuid déithe. Bhí
na híobairtí seo an-choitianta i gcultúr na nAstacach.



https://ga.wikipedia.org/wiki/M%C3%ADche%C3%A1l_D._%C3%93_hUiginn

Is é Mícheál D. Ó hUiginn (18 Aibreán 1941 i Luimneach a rugadh é) naoú
hUachtarán na hÉireann ón mbliain 2011. Socheolaí, file, údar, craoltóir agus
polaiteoir atá ann, a bhí ina Theachta Dála de chuid Pháirtí an Lucht Oibre
sular toghadh mar Uachtarán é.

Rugadh Michael D. Higgins ar 18 Aibreán 1941 i gCathair Luimnigh agus tógadh ar
fheirm a aintín é gar do Chora Chaitlín i gContae an Chláir. B'oibrí monarchan
agus cléireach é sular éirigh leis ardoideachas a bhaint amach, an chéad duine
dá mhuintir a rinne amhlaidh.

Rinne sé staidéar in Ollscoil na hÉireann i nGaillimh, in Ollscoil Mhanchain
agus in Ollscoil Indiana.

Bhí Ó hUiginn mar Aire Gaeltachta agus Cultúir sa chomhrialtas ó 1993 go 1997.
Ar na mórghníomhartha a chuir sé i gcrích :

Bhí Michael D. Higgins i mbun feachtas ar feadh a shaoil ar son cearta daonna
agus leis sn tsíocháin agus an daonlathas a chur chun cinn in Éirinn agus in
an-chuid áiteanna ar domhan, ó Nicearagua go dtí an tSile, an Chambóid, an
Iaráic, an tSomáil.

Bhíodh sé ina cholúnaí reatha don iris mhóréilimh Hot Press le linn na tréimhse
1982-1992, nuair a chuir sé ceisteanna sóisialta na linne ar a súile do lucht
léitheoireachta óg.

D'éirigh leis ainmniúchán Pháirtí an Lucht Oibre a fháil seasamh don
uachtaránacht sa bhliain 2011 in áit Fergus Finlay. Ar 29 Deireadh Fómhair 2011,
bhuaigh Ó hUiginn an toghchán nuair a fógraíodh an toradh i gCaisleán Bhaile
Átha Cliath.

Insealbhaíodh Michael D. Higgins ina Uachtarán ar Éirinn ar 11 Samhain 2011 , an
naoú duine san oifig sin.

Tá Michael D. Higgins pósta le Sabina Higgins, agus tá ceathrar clainne acu. Ba
bhall bunaidh í Sabina Higgins den Focus Theatre agus an Stanislavsky Studio i
mBaile Átha Cliath.

Chaith sé seal ina uachtarán ar an gcumann sacair Gaillimh Aontaithe agus bhíodh
sé le feiceáil go minic sna seastáin agus iad i mbun imeartha ar fud na tíre.



https://ga.wikipedia.org/wiki/Lead%C3%B3g

Cineál spóirt í an leadóg ina bhfuil beirt imreoirí nó dhá fhoireann (beirt
imreoirí ar aon fhoireann amháin) ag bualadh na liathróide thar líon taobh
istigh den chúirt imeartha.

Bíonn ceithre phríomh-chomórtas leadóige, (comórtais Grand Slam) ar siúl gach
bliain - an Australian Open san Astráil (cúirteanna crua), an Tournoi de
Roland-Garros sa Fhrainc (cúirteanna cré), The Championships, Wimbledon i
Londain, Sasana (cúirteanna féir), agus an US Open i Meiriceá (cúirteanna crua).

Tá cáil mhór ar an gcomórtas leadóige a imrítear ar chúirt Wimbledon chuile
Shamhradh. Téann na himreoirí móra cáiliúla ar fad go Sasana le páirt a ghlacadh
sa gcomórtas seo agus is éacht ann féin é an chraobh a thabhairt leat i
Wimbledon. Is iomaí imreoir clúiteach a cuireadh dá gcos sa gcomórtas agus is
minic go mbíonn sé fíor-dheacair breithiúnas a thabhairt ar an mbuaiteoir. Téann
maithe agus móruaisle chuig na comórtais. Caitear na milliúin ar chúltaca
galánta, hataí péacógacha agus spéaclaí gréine. Itear neart sú talún agus
uachtar. Má theastaíonn uait freastal ar an ócáid mhór seo ní mhór duit do dheis
a thapú go luath agus ticéad a chur in áirithe, ach glac leis go mbeidh lán
ladhair le hioc agat ar an ticéad. Craoltar an ócáid ar TG4 agus BBC chuile
bhliain.

Is seanspórt í an fíor-leadóg, a bhí á himirt san Eoraip i rith na Meánaoise,
ach ba iad na Sasanaigh a chuir tús leis an gcluiche nua-aimseartha sa naoú
haois déag. Sa bhliain 1877 a cuireadh tús le craobh Wimbledon. Thosaigh an
National Lawn Tennis Championship (US Open) i Newport, Rhode Island, sa bhliain
1881, craobh Roland Garros sa bhliain 1891 agus an Australian Open sa bhliain
1905.



https://ga.wikipedia.org/wiki/Laidin

B'í an Laidin an teanga a labhraítí i Latium (Lazio) fadó agus a chuaigh chun
fairsinge sna sálaí ag saighdiúirí na hImpireachta Rómhánaí. Tháinig an teanga
chun cinn i gceantar tíre na Laidineach timpeall ar chathair na Róimhe, agus
leathnaigh sí amach de réir mar a ghlac na Rómhánaigh seilbh ar leithinis na
hIodáile, agus na tailte go léir timpeall ar an Meánmhuir. Breacadh an teanga
síos an chéad uair timpeall ar 550 bliain r. Chr., agus b'aistriúcháin ón
nGréigis a bhí sa chuid ba mhó de litríocht na Laidine ar feadh tamaill fhada.
Tugtar an tréimhse chlasaiceach ar na blianta 100 RC - 150 AD, nuair a bhí an
Impireacht in ard a réime. San am sin a mhair scríbhneoirí cáiliúla ar nós
Cicearó, Caesar, Veirgil agus Tacatas, chomh maith leis an bhfile Oivid.

San Iarthar, ghlac na Críostaithe leis an teanga mar theanga liotúirgeach agus
cuireadh an Bíobla ar fáil as Laidin. Is í an Vulgáid an t-aistriúchán Laidine
den Bhíobla a bhí in úsáid ag an Eaglais go dtí go ndeachaigh lucht an
Reifirméisin siar go dtí na foinsí Gréigise agus Eabhraise. Rinne manaigh ar fud
na hEorpa agus i dtíortha na Meánmhara staidéar ar an teanga. Mar theanga
labhartha, áfach, chuaigh athruithe difriúla i bhfeidhm ar an Laidin i réigiúin
éagsúla, agus d'iompaigh na canúintí ina dteangacha éagsúla, ar a dtugtar
teangacha Rómánsacha: an Fhraincis, an Iodáilis, an Spáinnis, an Rómáinis, an
Phortaingéilis agus mar sin de. Tá an Laidin ina teanga oifigiúil sa Vatacáin i
gcónaí. Thairis sin, craolann Raidió na Fionlainne nuacht as Laidin gach
seachtain ón mbliain 1989 ar aghaidh.

Teanga tháite nó infhillte is ea í an Laidin. Cuirtear iarmhíreanna le tamhain
na bhfocal chun inscne, uimhir agus tuiseal a chur in iúl sna haidiachtaí, na
hainmfhocail agus na forainmneacha. Tá cúig dhíochlaonadh ag na hainmfhocail,
agus ceithre réimniú ag na briathra.

Ina theannta sin, tá tuiseal áitreabhach ag roinnt ainmfhocal a úsáidtear lena
léiriú cá bhfuil an duine nó an rud suite. In áit an tuisil seo, áfach, is gnách
dul i dtuilleamaí réamhfhocail éigin, ar nós in, a éilíonn go n-úsáidfear an
tuiseal ochslaíoch ar a lorg. Iarsma seanársa ón bprótatheanga Ind-Eorpach is ea
é an t-áitreabhach, agus ní féidir, de ghnáth, ach logainmneacha a dhíochlaonadh
san áitreabhach. Fiú i laethanta na Laidine Clasaicí, bhí daoine ann nach
mbacfadh leis an áitreabhach ar aon nós, an tImpire Ágastas, mar shampla, agus
iad ag scríobh in Rōmā (in áit Rōmae) = sa Róimh.



https://ga.wikipedia.org/wiki/H%C3%A1%C3%ADt%C3%AD

Tír is ea Poblacht Háítí atá suite ar oileán na hEaspáinneola sa Mhuir Chairib.
Is í an Fhraincis an teanga oifigiúil, ach is fásteanga í caint na sráide nach
bhfuil intuigthe ag lucht labhartha na Fraincise caighdeánaithe. Tháinig an
t-ainm féin Ayiti nó Háítí as teanga na dTaino, na mbundúchasach a chuaigh in
éag mar ghrúpa eitneach ar leith nuair a rinneadh coilíneacht sclábhaíochta den
oileán.

Ba iad na Taino muintir bhundúchasach na hEaspainneola, agus iad ag labhairt
teanga den fhine teangacha atá ainmnithe as na hArawak. Ba é Criostóir Colambas
an chéad Eorpach a chuaigh i dtír san Easpainneoil, ar an 5 Nollaig, 1492, in
áit a bhfuil Môle Saint-Nicolas inniu, in Iar-Thuaisceart Háítí. D'fhógair sé
seilbh Rí na Spáinne ar an oileán, agus d'fhág sé dornán Spáinneach ar an
oileán. Ní raibh fad saoil i ndán don chéad choilíneacht seo, "La Navidad" ("An
Nollaig"), mar a thug na Spáinnigh uirthi. Nuair a tháinig Colambas ar ais, bhí
na Spáinnigh go léir marbh, ó d'éirigh ina chogadh idir iad agus na
bundúchasaigh. D'aistrigh Colambas ar an taobh thoir den oileán, áit ar chuir sé
an chéad síol leis an bPoblacht Dhoiminiceach - coilíneacht La Isabela.

Nuair a bhí an chéad áitreabh Spáinneach bunaithe san oileán, thosaigh na
Spáinnigh ag dúshaothrú na mbundúchasach ina gcuid poll mianaigh, ag baint óir
agus airgid ghil as an talamh. Iad siúd nach raibh sásta toiliú leis an
sclábhaíocht, mharaigh na Spáinnigh iad ar an toirt, sin nó d'éalaigh siad le
fanacht ar a seachnadh sna cúlriasca. Tháinig galair na hEorpa go dtí an
Easpainneoil sna sálaí ag na Spáinnigh, agus shiúil éag mór ar na bundúchasaigh,
ó nach raibh imdhíonacht acu ar na galair nua. Mar sin, ní raibh na Spáinnigh
sásta leis na bundúchasaigh mar lucht oibre, agus chomh luath leis an mbliain
1517, thosaigh siad ag tabhairt isteach sclábhaithe ón Afraic. D'éalaigh cuid
mhór Afracánach uathu, áfach, agus fuair siad dídean ag na bundúchasaigh
dheireannacha. Mar sin, meascadh an dá chine seo trí chéile, agus is as an
meascán sin a fáisceadh formhór mór mhuintir na hEaspainneola atá ann inniu.

Thosaigh na foghlaithe mara ag baint a ngaisneasa féin as an oileán, go háirithe
na foghlaithe Francacha a dtugadh boucaniers orthu féin. Shocraigh cuid mhór
boucaniers síos in iarthar an oileáin le dul le plandóireacht agus leis na
tailte a mhíntíriú. Roimh an mbliain 1660, ní raibh siad sásta géilleadh do
chumhacht na Spáinne, áfach, agus is iomaí trioblóid a tharraing siad dá réir.

Sa bhliain 1697, shínigh na Francaigh is na Spáinnigh conradh síochána i Ryswick
(inniu, Rijswijk san Ísiltír), agus chuaigh críochdheighilt ar an Easpainneoil.
Fuair na Francaigh an leath Iartharach, agus bhaist siad Saint-Domingue uirthi.
Bhí siúcra agus tobac á saothrú sa choilíneacht seo, agus an eacnamaíocht
bunaithe ar an sclábhaíocht: na mílte sclábhaithe Afracánacha ag obair ar
mhaithe le daonra beag Francach.

Nuair a thosaigh an réabhlóid san Fhrainc, d'éirigh na sclábhaithe i
Saint-Domingue míshuaimhneach freisin, agus iad ag dul chun cearmansaíochta ar
na Francaigh. Sa bhliain 1792, chuir rialtas na Fraince fórsa sluaíochta go
Saint-Domingue leis an tsíocháin a chur ar bun ansin arís. Go gairid ina dhiaidh
sin, d'ionsaigh na Sasanaigh an choilíneacht, nuair a d'éirigh ina chogadh idir
Sasana agus an Fhrainc.

Ansin, tháinig Toussaint d'Ouverture chun tosaigh. Iar-sclábhaí a bhí ann a
chuir arm dá chuid féin i dtoll le chéile, agus d'éirigh leis ruaigeadh a chur
ar na Sasanaigh agus ar na Spáinnigh araon.



https://ga.wikipedia.org/wiki/Giovanni_Schiaparelli

Réalteolaí Iodálach ab ea é Giovanni Virgilio Schiaparelli (14 Márta 1835 - 4
Iúil 1910). Bhain sé amach dintiúirí an réalteolaí ó ollscoil Torino agus chaith
sé seal ag staidéar i Réadlann Bheirlín freisin, ach rinne sé an chuid ba mhó de
shaothar a shaoil i Réadlann Brera. Rinne sé breathnóireacht dhian ar Mhars,
agus bhaist sé ainmneacha ar chuid mhór de na háiteanna ansin, mar a chonaic sé
sa teileascóp iad. B'eisean a chuir na ráflaí faoi "chanálacha" ar Mhars ag
imeacht, nó dúirt sé go raibh sé tar éis gnéithe a shonrú ar dhroim an phláinéid
a raibh cosúlacht na gcanali ("grinnill abhann") orthu, mar a chuir sé i
bhfocail Iodáilise é. Is é an chiall a bhain an t-aistritheoir as an méid sin
gur "canálacha" a bhí ann agus iad déanta ag neacha intleachtúla
eachtardhomhanda, agus spreag an mhíthuiscint seo na mílte de dhaoine ag déanamh
a dtuairimíochta féin faoi "mhuintir Mharsa".

Fiú lena lá féin, ní bhfuair Schiaparelli aitheantas do na canálacha ach ó chuid
de na réalteolaithe, nó bhí a lán eile acu den bharúil nach raibh siad in ann na
canali a aithint lena súile féin, agur gur dhócha nach raibh iontu ach iomrall
súl de chineál éigin. Seo é an tuiscint a deimhníodh nuair a rinne an
spásghléasra nua-aimseartha mapáil cheart ar dhromchla Mharsa. Creidtear inniu
go raibh galar súl ag luí ar Schiaparelli, agus nach raibh sna canali ach
struchtúr inmheánach a shúl féin a chonaic sé faoi thionchar an ghalair.



https://ga.wikipedia.org/wiki/George_Washington

Ba é George Washington (22 Feabhra [11 Feabhra sa tseanstíl] 1732 – 14 Mí na
Nollag 1799) chéad Uachtarán Stáit Aontaithe Mheiriceá. Ba Washington
príomhghinearál na dTrí Choilíneacht Déag le linn Chogadh Réabhlóideach
Mheiriceá agus uachtarán an Choinbhinsiún Bunreachta i bhPhiladelphia freisin.
Bhí sé ina uachtarán ar an tír ar feadh dhá théarma, ón 30 Aibreán 1789 go dtí
an 4 Márta 1797. An chéad seansailéir Meiriceánach ar Choláiste William agus
Mary in Williamsburg, Virginia é chomh maith.

Saolaíodh George Washington d'Augustine Washington (1694-1743) agus do Mary Ball
Washington (1709?-1789) ar an 11ú lá Feabhra sa tseanstíl (an 22ú lá de réir an
fhéilire nua). In Pope's Creek Plantation i gContae Westmoreland a rugadh é. Bhí
George óg ar an gcéad duine clainne dár rugadh don bheirt. Rugadh cúigear eile
dóibh ina dhiaidh agus bhí beirt mhac ag Augustine óna chéad bhean chéile. Fuair
a athair bás nuair nach raibh ach 11 bhliain slánaithe ag George. Ba mhór an
tionchar a d'imir Lawrence Washington, leathdheartháir leis, ar Sheoirse.
Lawrence a spreag suim George i gcúrsaí míleata. Ní fada a mhair Lawrence ar an
tsaol seo áfach, mar bhuail an eitinn é. Ar lorg faoisimh do Lawrence, rinne an
bheirt acu turas go Barbados sa bhliain 1751, an t-aon uair ina shaol a
ndeachaigh George thar lear. Agus iad ag fanacht ansin, bhuail taom bolgaí
George ach tháinig sé slán as go tapa gan ach rian éadrom bolgaí ar a aghaidh
agus díonacht ar an gcalar as sin amach. Ba mhór an chabhair sin do George níos
déanaí mar bhíodh an galar sin coitianta san arm le linn Chogadh an
Neamhspleáchais. Fuair Lawrence bás ag an eitinn go gairid i ndiaidh teacht
abhaile dó an bhliain ina dhiaidh.

Ní bhfuair Washington thar sheacht nó ocht mbliana scolaíochta. Bhí sé go maith
ag an uimhríocht agus toisc gur chuir sé suim in imeallchríoch Mheiriceá,
shocraigh sé ar an tsuirbhéireacht a fhoghlaim. De réir mar a bhí daoine ag brú
isteach sa tír bhí suirbhéireacht de dhíth orthu. Thairis sin d'íoctaí as an
tsuirbhéireacht le hairgead tirim, seachas an tobac ba ghnách i malartaithe
trádála sna coilíneachtaí. Thosaigh sé ag obair mar shuirbhéir agus é ina
dhéagóir. Rinne sé a chéad sciuird siar go dtí an teorainn sa bhliain 1748 le
suirbhéireacht a dhéanamh ann. An bhliain ina dhiaidh sin, fuair sé post mar
shuirbhéir oifigiúil Chontae Culpeper, Virginia. Faoin bhliain 1752 bhí an
oiread sin airgid tuillte aige go raibh sé ábalta 2,300 acra de thalamh maith a
cheannach.

Bhí Lawrence Washington ina ardaidiúnach ar mhíliste Virginia agus nuair a
bhfuair sé bás shocraigh an Gobharnóir Dinwiddie ar cheithre aidiúnach a
cheapadh ina áit. Fuair George ceann de na poist seo, rud a chuir tús lena shlí
bheatha míleata. Maor an chéim a bhí aige. Chuaigh Washington sa Máisiúnaigh i
Fredericksburg timpeall an ama céanna.

Sa bhliain 1750 thosaigh na Francaigh ag síneadh amach a gcuid cumhachta míleata
ó Cheanada isteach i gCríoch Ohio, áit ar a raibh éileamh freisin ag na
coilíneachtaí Briotanacha úd Pennsylvania agus Virginia. Bhí Washington istigh i
gceartlár na coimhlinte seo ón tús mar chuir an gobharnóir Dinwiddie an maor óg
chuig na Francaigh le litir a chuirfeadh in iúil dóibh gur leis na Briotanaigh
Críoch Ohio. Rinne Washington amhlaidh cé nach ndeachaigh eisean ná an litir i
bhfeidhm mórán mór ar na Francaigh. Ar an turas céanna, ámh, chuir Washington
aithne ar thaoiseach Indiach darbh ainm Tanacharison agus d’éirigh an dís seo
mór lena chéile.

Chuir Dinwiddie Washington ar ais chuig an chuid sin tíre sa bhliain 1754 in
éineacht le fórsa de chuid míliste Viginia chun dúnfort a chosaint san áit a
bhfuil Pittsburgh inniu, dúnfort a bhí á thógáil ag an gComhlacht Ohio. Chuir na
Francaigh ruaig ar lucht an Chomlachta, áfach, tamall sula raibh seans ag
Washington an áit a bhaint amach. Joseph Coulon de Jumonville an t-oifigeach a
bhí i gceannas ar na Francaigh. Thosaigh siad seo ag tógáil daingin dá gcuid
féin san áit—Fort Duquesne a thug siad air.

Ní raibh an scéal ró-olc go dtí go ndearna Washington, Tanacharison agus a gcuid
fear luíochán ar fhórsa de chuid na bhFrancach agus gur ionsaigh siad iad. Níl a
fhios ar mharaigh Tanacharison Jumonville go fuarchúiseach le tua nó ar
lámhachadh an t-oifigeach Francach agus é gortaíthe agus ina shuí taobh le
Washington. D’ionsaigh na Francaigh na coilínigh Bhriotanacha agus ghabh siad
Washington ag Fort Necessity i mí Iúil. Lig siad dó dul ar ais go Virginia.
Dúnmharú a bhí ann dar leis na Francaigh. Chuir an Bhreatain Mhór agus an
Fhrainc saighdiúirí go Meiriceá Thuaidh sa bhliain 1755, agus fógraíodh cogadh a
bheith ar siúl an bhliain ina dhiaidh sin.

Sa bhliain 1755, chuir na Briotanaigh sluaíocht mhór chuig na coilíneachtaí faoi
cheannas an Ghinearáil Edward Braddock. Díbirt na bhFrancach as Críoch Ohio an
cuspóir a bhí acu, ach rinne na Francaigh agus a gcuid guaillithe Indiacha
sléacht ar na fórsaí Briotanacha i gCath na Monongahela agus gortaíodh Braddock
go marfach. Ba é Washington a d’athchruinnigh na Briotanaigh agus coilínigh a
bhí fágtha agus bhíodar ábalta, mar sin, tarraingt siar ón gcath in ord agus in
eagar. Mar aitheantas ar an éacht seo, bhronn Dinwiddie coimisiún ar Washington
mar "C[h]oirnéal Reisimint Virginia agus Ardcheannfort ar na fórsaí uilig atá
tógtha anois le coilíneacht A Mhórgachta a chosaint". An chéad aonad míleata
Meiriceánach lánaimseartha a bhí sa reisimint chéanna. Bhí 1,000 saighdiúir faoi
stiúradh Washington agus an-bhfeidhm aige ar an oiliúint agus ar an traenáil.
Flexner, James Thomas (1965). George Washington: the Forge of Experience,
1732–1775. Boston: Little, Brown Chuir Dinwiddie Washington chuig an teorainn
agus saoirse aige seo a roghanna féin a dhéanamh leis an teorainn a chosaint.
Chaith a reisimint 20 cath taobh istigh de dheich mí. Cailleadh an tríú cuid den
reisimint ach níor fhulaing pobal imeallchríoch Virginia an oiread sin agus a
fulaingeadh sna coilíneachtaí eile ó na hionsaithe Indiacha. D'éirigh Washington
as a choimisiún sa bhliain 1758 agus níor iompaigh sé ar ais chuig an saol
míleata go dtí gur briseadh an Réabhlóid Mheiriceánach amach sa bhliain 1755.

Ar 6 Eanáir 1759, phós Washington Martha Dandridge Custis, baintreach
rachmasach. Léiríonn roinnt litreacha de chuid Washington dá maireann go raibh
sé i ngrá ag an am céanna le Sally Fairfax, a bhí pósta ar chara le George.
Mhair an nasc idir an bheirt seo ar feadh shaol Washington, ach mar sin féin
d'éirigh go maith le pósadh George agus Martha, os duine cliste, grástúil,
seiftiúil a bheith i Martha. Thóg George agus Martha an bheirt pháistí a bhí
aici óna céad phósadh, mar atá John "Jackie" Parke Custis agus Martha "Patsy"
Parke Custis. Ní ba dhéanaí, thóg siad beirt den chlann chlainne freisin,
Eleanor Parke Custis agus George Washington Parke Custis. Níor saolaíodh aon
pháistí riamh do George agus Martha, áfach; b'fhéidir gur fágadh George seasc ag
an mbolgach a bhí air sa bhliain 1751. Bhog an lánúin nuaphósta go Mount Vernon,
in aice le Alexandria, mar a raibh saol aige mar phlandálaí agus mar fhear
polaitíochta.

I ndiaidh na gcatha ag Lexington agus Concord i Massachusetts in Aibreán na
bliana 1775, bhí sé ina chogadh ceart idir na trí choilíneacht déag agus an
Bhreatain Mhór. Chuaigh Washington go dtí an Dara Comhdháil Ilchríochach i
bhPhiladelphia agus é faoi éide mhíleata. Réidh le dul chun cogaidh a bhí sé.
Bhí tréithe an cheannaire i Washington agus thuig lucht Nua-Shasana go raibh
tacaíocht ón Deisceart ag teastáil uathu. Chuir an Chomhdháil an t-Arm
Ilchríochach ar bun ar 14 Meitheamh 1775. I ndiaidh é a bheith ainmnithe ag John
Adams, toscaire ó Massachusetts, ceapadh Washington mar mhaorghinearál agus
ardcheannasaí an airm nua.

Ghabh Washington ceannas ar an Arm Ilchríochach ar an machaire catha i Cambridge
agus léigear Bhostún faoi lánseol cheana. Fuair sé an bua ar na Sasanaigh i
ndiaidh gunnaí móra na Meiriceánach a chur ar Airde Dorchester os cionn Bhostún.
Ní raibh an dara rogha ag na Sasanaigh ach tarraingt siar ón gcathair, rud a
rinne siad i mí Márta 1776. Ansin thug Washington agus na fórsaí Meiriceánacha
aghaidh ar Chathair Nua-Eabhrac.

I mí Lúnasa na bliana céanna, scaoil an Ginearál Briotanach William Howe
feachtas mór cabhlaigh agus talaimh chun Cathair Nua-Eabhrac a ghabháil. Faoi
stiúradh Washington, chuaigh an tArm Ilchríochach i ngleic leis an namhaid den
chéad uair mar arm na tíre neamhspleáiche ar ar tugadh na Stáit Aontaithe. Cath
an Oileáin Fhada, nó Cath Bhrooklyn, a thugtar ar an gcomhrac seo. Bhí fórsaí an
Rí i bhfad ní ba líonmhaire agus ní b'oilte ar a gceird ná na Meiriceánaigh,
thréig cuid díobh seo, agus briseadh ar fhórsaí Washington. Ní raibh an dara
rogha aige ach a arm a tharraingt siar trasna na hAbhann Thoir go Manhattan, rud
a rinne sé faoi scáth an dorchadais agus an cheo, beagnach gan chailliúint fear,
fearais ná arm.

Chúlaigh na fórsaí Meiriceánacha ó thuaidh leis na Briotanaigh a sheachaint, ag
tabhairt deise don Ghinearál Howe dul ar an ionsaí. Ghabh Howe Fort Washington,
i dtuaisceart Manhattan, ar an 16 Samhain. D'fhulaing na Meiriceánaigh
ardchomhaireamh taismeach ann. Tharraing Washington ní b'fhaide ó thuaidh go
fóill ag cur stad leis na Briotanaigh sa deireadh i dtuaisceart Chontae
Westchester. Ansin thug Washington formhór a chuid saighdiúirí trasna an Hudson,
ansin ó dheas agus siar trasna New Jersey go Pennsylvania.

Mar ba mhinic an cás, bhí brú ar Washington úsáid a bhaint as a chuid
saighdiúirí sula dtiocfadh a gcuid téarmaí liostálaithe chun críche. Ní raibh
ach 5,000 saighdiúir aige agus téarmaí an chuid ba mhó acu le críochnú ag
deireadh na bliana úd. Bhí air na fórsaí Briotanacha a ionsaí faoin am sin agus
ar an 26ú lá, mí na Nollaig, 1776, rinne sé amhlaidh ag tabhairt na dtrúpaí
Meiriceánacha trasna an Delaware. Ghlac siad seo seilbh ar an ngarastún
Heisianach agus ghabh siad beagnach 1,000 díobh mar phríosúnaigh. Go luath i mí
Eanáir d'ionsaigh Washington na Briotanaigh ag Princeton chomh maith mar a raibh
an bua ag na Meiriceánaigh arís. Chúlaigh na Sasanaigh soir ansin go Cathair
Nua-Eabhrac agus na ceantracha máguaird.

Go déanach i samhradh na bliana 1777, chuir na Sasanaigh arm mór ó dheas ó
Quebec faoi stiúradh John Burgoyne. Bhí Sasana Nua faoi smacht na reibiliúnach
agus bhí na Briotanaigh ag iarraidh an réigiún sin a scaradh ó na coilíneachtaí
eile. Rinne siad botún bunúsach straitéise, áfach: in áit a dhul suas abhantrach
an Hudson chun bualadh le fórsa Burgoyne ag Albany, shocraigh an Ginearál Howe i
gCathair Nua-Eabhrac ar dhul siar ina áit sin agus seilbh a ghlacadh ar
Philadelphia, príomhchathair na Meiriceánach. Rinne Washington iarracht freisin
na Briotanaigh a ionsaí i bPennsylvania, ach theip ar a chuid saighdiúirí nach
raibh oilte go leor ar a gceird. Ach bhí na fórsaí Meiriceánacha sa tuaisceart
ábalta na Briotanaigh ansin a chur i sáinn. Ní raibh an dara rogha ag Burgoyne
ach a arm sin ar fad a thabhairt suas do na Meiriceánaigh. Bua mór míleata agus
taidhleoireachta Meiriceánach a bhí ann—mar gheall air, bheartaigh na Francaigh
ar a gcuid tacaíochta a thabhairt do na Meiriceánaigh. Mar sin féin, bhí baill
den Chomhdháil ann a bhí ag iarraidh Washington a bhriseadh as a phost. Theip
orthu nuair a sheas drong mhór eile an fód ar a shon.

I mí na Nollaig, 1777, chuir arm Washington faoi le haighaidh an gheimhridh i
Valley Forge, i bPennsylvania, taobh thuaidh de Philadelphia. Bhí 11,000 fear
faoina cheannas faoin am sin. Bhí drochbhail ar fad orthu ag Valley Forge,
áfach, agus fuair idir 2,000 agus 3,000 saighdiúir bás ag an ocras agus an
fuacht, agus go mor mhór ag galair. Thapaigh Washington an deis, mar sin féin,
le réim fhairsing oiliúna a chur i bhfeidhm faoi stiúradh an Ghinearál von
Steuben, agus le teacht an earraigh, bhí an t-arm Meiriceánach in ordú maith.
Thréig na Briotanaigh Philadelphia sa bhliain 1778 agus Washington ar a sála
orthu. D’ionsaigh sé iad ag Monmouth, New Jersey, ceann de na cathanna ba mhó sa
chogadh. Lean na fórsaí Briotanacha leo go Cathair Nua-Eabhrac, agus d’aistrigh
Washington ceanncheathrú a airm go himeall réigiún na cathrach céanna le súil
agus brú a choimeád orthu.

Tharla cuid mhaith de na hIndiaigh a bheith guaillithe leis na Sasanaigh agus
bhí gnáth-Mheiriceánaigh ar imeall na gcoilíneachtaí ag fulaingt ag a
n-ionsaithe. I samhradh na bliana 1779, chuir Washington an nGinearál John
Sullivan chuig lár agus iarthar Nua-Eabhrac mar a raibh ceithre threibh de chuid
chonaidhm na nIroquois ag troid ar son na Sasanach. Scriosadh dhá scór baile de
chuid na nIndiach ansin. Sa bhliain 1780, tháinig an Ginearál Comte Donatien de
Rochambeau ón Fhrainc in éineacht le 5,000 saighdiúir oilte agus chuir siad
fúthu i Newport, Rhode Island. Bhí siad ag iarraidh deireadh a chur leis an
úsáid a bhí na Briotanaigh ag baint as Bá Narraganset mar bhunáit chabhlaigh.

I Meán Fómhair, 1783, síníodh Conradh Pháras, inar thug an Bhreatain Mhór
aitheantas do neamhspleáchas na Stát Aontaithe. Scaoil Washington a bheannacht
lena chuid saighdiúirí ar an 2ú Samhain. Óráid deaslabhartha a bhí ann. D'imigh
na Briotanaigh ó Chathair Nua-Eabhrac i mí na Samhna agus ar an 25ú lá ghlac
Washington agus gobharnóir Nua-Eabhrac seilbh ar an gcathair. Ar an 4ú lá de mhí
na Nollag, d'fhág Washington slán lena chuid oifigeach ag Fraunces Tavern i
gCathair Nua-Eabhrac, óráid eile a léitear go dtí an lá inniu. Ar an 23ú lá den
mhí chéanna d’éirigh sé as a choimisiún mar ardcheannasaí, rud a chuir iontas ar
uaisleacht na hEorpa ("fear mór na linne" a thug an Rí Seoirse III air).

Sa bhliain 1789, thogh an Coláiste Toghchánach Washington d'aonghuth mar an
chéad uachtarán. Ní bhfuair aon uachtarán eile ó shin 100% de vótaí an
Choláiste. Toghadh John Adams mar leasuachtarán. Ghlac Washington mionn oifig an
uachtaráin ar 30 Aibreán 1789 ar bhalcóin Federal Hall i gCathair Nua-Eabhrac.
Toghadh Washington (agus Adams) arís i dtoghchán na bliana 1792. Dhiúltaigh sé
tríú téarma a ghlacadh sa bhliain 1796 agus chuaigh John Adams i gcomharbas air.



https://ga.wikipedia.org/wiki/Fungas

Is orgánach eocarótach é an Fungas a bhaineann leis an ríocht Fungi. Is grúpa
monaifíléiteach iad na fungais a dtugtar Eumycota (fíor-fhungais nó Eumycetes)
orthu, agus iad difriuil leis na slam-mhúscáin (myxomycetes) agus na
huisce-mhúscáin (oomycetes). Is deacair fungais a thabhairt faoi deara: tá siad
beag agus maireann san ithir, ar ábhar marbh agus ar rudaí beo. Is mór an bhaint
atá acu le lobhadh agus le hathchúrsáil cothaitheach. Is féidir cuid acu a ithe,
agus is maith an sás chun laibhiniú agus chun coipeadh iad. Baintear feidhm astu
freisin chun antaibheathaigh agus eimsímí tionsclaíocha a dhéanamh. Tugtar an
mhíceolaíocht ar an disciplín bitheolaíoch a bhaineann le staidéar na bhfungas,
agus is minic a luaitear leis an Luibheolaíocht é, cé gur gaire na fungais
d'ainmhithe ná do phlandaí.

Tá an iliomad saghsanna ann. Tá cuntas foirmiúil le fáil ar thimpeall 100,000
spéiceas, ach níl láneolas againn fós ar éagsúlacht na bhfungas.

Fásann an chuid is mó de na fungais mar hífí, filiméid atá idir 2–10 micriméadar
trasna agus a fhéadann a bheith cúpla ceintiméadair ar fad. Fásann hífí as a
mbarr agus tagann na hífí nua amach ina gcraobhacha, agus fásann mícéiliam,
gréasán hífí, dá bharr.

Is féidir le hífí a bheith fochrach nó céanaicíteach. Tá hífí fochracha roinnte
ina ranna a bhfuil fochraí eatartha agus núicléas nó roinnt núicléas i ngach
roinn. Tá póir idir na ranna a ligeann do chíteaplasma, d’organáidí agus do
núicléis dul siar agus aniar. Os a choinne sin, is cealla ilnúicléacha iad na
hífí céanaicíteacha.



https://ga.wikipedia.org/wiki/Cogadh_na_Saoirse_(%C3%89ire)

Tugtar Cogadh na Saoirse (nó an Cogadh Angla-Éireannach) ar an treallchogadh
idir Rialtas na Breataine in Éirinn agus Óglaigh na hÉireann, a bhí faoi smacht
na Chéad Dála. Parlaimint neamhspleách a bhí ann, agus í curtha i dtoll le
chéile as feisirí Éireannacha a vótáladh isteach in olltoghchán Westminster sa
bhliain 1918, an tromlach acu a thoiligh le dul ar an Dáil mar theachtaí.
Thosaigh an cogadh nuair a mharaigh cathlán de chuid an IRA beirt oifigeach de
chuid Chonstáblacht Ríoga na hÉireann ar an tSulchóid Bheag i gContae Thiobraid
Árann ar an 19ú lá d'Eanáir 1919. Tháinig an chéad Dáil le chéile ar an lá
céanna agus ghlac siad le Forógra na Cásca ó 1916. Ar an ócáid chéanna, thug
siad foláireamh do na fórsaí Gallda a bhí ar garastún in Éirinn imeacht as an
tír. Thairis sin, d'iarr siad ar thíortha saora an domhain aitheantas a
thabhairt don Phoblacht úrbhunaithe. Cuireadh deireadh leis an gcogadh, nuair a
tháinig an sos cogaidh i bhfeidhm ar an 21ú lá de Mhí Iúil 1921. Tugtar "an
sean-IRA" ar na fórsaí armtha a ghnóthaigh an cogadh seo don Phoblacht, le béim
a chur ar an difríocht idir iad agus na Sealadaigh, is é sin, an tIRA nua a
tháinig chun cinn i dTuaisceart Éireann sna 1970í.

I dtús na cogaíochta, ní raibh na hÓglaigh ach ag déanamh loitiméireacht agus
sabaitéireacht ar mhaoin shaolta de chuid Rialtas na Breataine, ag bailiú
airgid, airm agus lón cogaidh nó ag feallmharú feidhmeannaigh mhór le rá de
chuid an rialtais. Rinne siad aithris ar an oirbheartaíocht a thuill a gclú do
na Bóraigh, is é sin, bhí Óglaigh ag déanamh ionsaithe treallchogaíochta i
dtoibinne gan sainéide mhíleata a chaitheamh. Ní raibh gach duine de na
hÉireannaigh féin sásta leis an gcineál seo cogaíochta, ós rud é gur fágadh a
chead ag na Sasanaigh, de réir dhlíthe agus chonarthaí idirnáisiúnta cogaidh,
aon Óglach a chimeofaí a chur chun báis mar shabaitéir, gan stádas oifigiúil an
chime cogaidh a ghéilleadh dó. Bhí Éamon de Valera i bhfách le cogaíocht
chomhghnásach faoi shainéide le haitheantas na dtíortha eile a chinntiú don
Phoblacht, ach má bhí féin, ní raibh neart aige ar an oirbheartaíocht a bhí á
cleachtadh. Na ceannairí eile, go háirithe Mícheál Ó Coileáin a raibh an lámh in
uachtar aige, d'fhoghlaim siad a gceacht féin nuair a chlis ar Éirí Amach na
Cásca, thiar sa bhliain 1916. Bhí bunús phobal na hÉireann go mór i gcoinne an
fhoréigin ar dtús. De réir a chéile, áfach, tháinig malairt tuairim acu, agus an
dóigh a ndeachaigh ruathair fhuillteacha na saighdiúirí Gallda i bhfeidhm orthu.
Ba mhinic nach n-aithníodh na Sasanaigh an sibhialtach thar an Óglach, agus iad
ag rith damhsa ar fud na tíre. In áit cogadh ciallmhar a chur, ba ghnách leo
daoine a chéasadh agus foirgnimh a chur trí thine gan chúis cheart. Is iomaí
Éireannach, agus é idir dhá chomhairle faoi chúis na Poblachta ar dtús, a thug
tacaíocht don ghluaiseacht sa deireadh, i bhfianaise an léirscrios a bhí fórsaí
an Rí a dhéanamh ar an tír. I dtús na bliana 1920, bhí Éire ar fad ar bharr
lasrach le trioblóidí is le foréigean den chineál seo.

Mheas Art Ó Gríofa go ndearna fórsaí na Corónach 38,720 ruathar ar thithe
príobháideacha, gur ghabh siad 4,982 duine agus gur mharaigh siad 77 duine
neamharmtha, idir Phoblachtánaigh agus ghnáthshibhialtaigh, sna chéad ocht mí
dhéag den chogadh. Chuir Ó Gríofa "cúirteanna na Dála" ag obair mar mhalairt
chóras dlí de rogha ar dhlí na Breataine Móire. B'iad na cúirteanna seo a chuir
údarás an IRA i bhfeidhm ar an tír go forleathan agus a threascair cumhacht na
Sasanach in Éirinn ón taobh istigh.

Is iomaí ruathar a thug an tIRA faoi Chonstáblacht Ríoga na hÉireann (RIC). As
measc na nGael Caitliceach a hearcaíodh an chuid is mó de bhaill an fhórsa seo,
agus meas na bhfealltóirí ag an IRA orthu dá réir. Ba ghnách leis an IRA
beairicí de chuid na Constáblachta a ionsaí, go h-áirithe na cinn a bhí suite in
áiteanna iargúlta. Bhí 9,700 ball ag an bhfórsa, agus iad lonnaithe i 1,500
beairic ar fud na tíre. Thug baill áirithe den fhórsa cabhair - idir airm is
eolas - don IRA. Maraíodh 165 agus gortaíodh 251 duine acu i rith an chogaidh.

B'é Mícheál Ó Coileáin an duine ba mhó a rinne le heagraíocht cheart mhíleata a
dhéanamh den IRA. Bhí sé in ainm is a bheith ina Aire Airgeadais i Rialtas
sealadach na Poblachta, ach b'ar cúrsaí airgeadais na nÓglach ba mhó a bhí a
aire, agus é ag bailiú idir ghléasra cogaidh agus airgead don ghluaiseacht.
Bhíodh an-lámh aige i roghnú na n-oifigeach fosta. Bhí an-intleacht aige, agus é
in ann an éirim seo a chur i bhfeidhm ar chúrsaí na nÓglach go héifeachtach, rud
a d'fhág cuid mhaith daoine faoina dhraíocht. Chuir sé bun le gréasán
spiaireachta i measc na bpéas, agus d'éirigh leis cuid mhaith den riarachán
Sasanach a insíothlú lena chuid spiairí. Bhunaigh an Coileánach, fosta, an
"Scuad", a bhí dírithe ar ghníomhairí de chuid na "Ranna G" a fheallmharú. Is é
an rud a bhí i gceist leis an "Roinn G" ná roinn pholaitiúil na bpéas i mBaile
Átha Cliath. Bhí an-fhuath ag na hÓglaigh ar an roinn seo, nó is é an cineál
oibre a bhí idir lámhaibh ag an Roinn ná baill den ghluaiseacht Phoblachtach a
aithint, a nochtadh agus a chimiú. Tugadh an rogha dá lán acu, áfach, éirí as a
gcuid oibre agus Éire a thréigean, agus is iomaí duine acu arbh fhearr leis an
dara rogha seo ná bás a fháil.

Bhí ceannairí clúiteacha eile ann ar nós Dhónaill Uí Bhraoin agus Thomáis de
Barra. Bhí siad i gceannas ar cholúin reatha, grúpaí le thart ar 100 fear a bhí
in ann luíocháin a eagrú go h-éifeachtach roimh na fórsaí Gallda. Ó bhí aithne
níos fearr ar an gceantar máguaird acusan ná ag na saighdiúirí Gallda, bhí siad
in ann teitheadh ó na Sasanaigh i ndiaidh na teagmhála.

Bhí eagraíochtaí tacaíochta ag cabhrú leis an IRA - Cumann na mBan agus Fianna
Éireann (eagraíocht na n-óg). Bhí baill na n-eagraíochtaí seo ina dtimirí agus
ina gcúntóirí ag an IRA, agus iad ag cuidiú leis na hÓglaigh a gcuid arm a
iompar, ag gléasadh bia dóibh nó ag tabhairt dídin sna "tithe sábháilte"
d'Óglaigh a bhí díreach ar a seachnadh ó na Gaill. Bhí cuid mhór den daonra ar
fad sásta lámh chúnta a shíneadh do na hÓglaigh ar an dóigh seo, agus an dóigh
ar mhill na Sasanaigh a gclú féin ó thús an chogaidh i leith. Thosaigh polasaí
neamhoifigiúil seo na loitiméireachta i Mainistir Fhear Maí i gCo. Chorcaí i Mí
Mheán Fómhair den bhliain 1919. Rinne dhá chéad duine de shaighdiúirí Gallda
smidiríní de na gnóthais ba thábhachtaí san áit, agus iad ar buile nuair a
mharaigh an tIRA duine acu toisc gur dhiúltaigh sé a chuid arm a thabhairt
uaidh. Tharla a leithéid eile in áiteanna cosúil le Luimneach agus Baile Brigín,
agus nuair a chuala an saol iomrá orthu, rinne siad dochar do chúis na Breataine
Móire sa bhaile agus i gcéin.

I Mí Aibreáin, i ndiaidh don IRA sraith ruathar a dhéanamh, ní raibh an
Bhreatain Mhór in ann cánacha a bhailiú in Éirinn a thuilleadh. Ina áit sin,
leag an Coileánach amach scéim - an tIasacht Náisiúnta - le sórt cánacha a
bhailiú ó mhuintir na hÉireann chun an Phoblacht úrbhunaithe a mhaoiniú. Chuir
na Sasanaigh an Giúistís Cónaitheach (Resident Magistrate) Alan Bell ó
Bheannchar ar lorg an airgid seo, agus d'éirigh leis 71,000 punt a choigistiú ón
IRA. D'fhéadfadh sé seilbh a ghlacadh ar thuilleadh, agus é ag déanamh an-dul
chun cinn ag déanamh fiosraithe sna bainc, ach go bé gur mharaigh an tIRA é sula
raibh de sheal aige é sin a chur i gcrích. Ar an 26ú lá de Mhí na Márta, 1920,
tarraingíodh amach as tram é i dTuaisceart Bhaile Átha Cliath agus scaoileadh
trí urchar ina chloigeann.

Chaith Éamon de Valera tús an chogaidh sna Stáit Aontaithe, agus é ag iarraidh
tacaíocht na Meiriceánach a bhaint amach don Phoblacht úr. Nuair a tháinig sé
abhaile i ndeireadh na bliana 1920, d'éiligh sé in óráid a thug sé sa Dáil go
n-éireodh na hÓglaigh as an treallchogaíocht, as na luíocháin agus as an
eadarnaí. Bhí sé inbharúla nach ndéanfadh a leithéid ach dochar is damáiste do
chúis na hÉireann, ó ba chruthúnas é ar iarrachtaí na bolscaireachta Gallda an
tIRA a chur os comhair an tsaoil mhóir mar dhrong de sceimhlitheoirí. B'fhearr,
dar leis, cogaíocht chomhghnásach a chleachtadh. Ar ndóigh, ní bhfuair sé ón
Dáil ach diúltú glan, nó ní fhéadfadh an tIRA bua a bhreith ar shaighdiúirí na
Breataine Móire, agus an taithí oibre a fuair siadsan sa Chéad Chogadh Domhanda,
ach dul i dtuilleamaí oirbheartaíocht an treallchogaidh.

Nuair a bhí Constáblacht Ríoga na hÉireann ag titim as a chéile, cuireadh fórsaí
cúltaca chucu mar chuidiú - na Dúchrónaigh agus na Póilíní Cúnta. Ba
iar-shaighdiúirí Gallda iad na Dúchrónaigh ó aimsir an chéad chogadh domhanda,
fir a chaith seal i ndiaidh seala sna trinsí i rith an chogaidh. Tugadh an
t-ainm sin orthu mar gheall ar dhath a n-éide, nó bhí sórt éide thobchumtha
orthu nach raibh cosúil le sainéide an tsaighdiúra ná an phóilín. 7,000 fear a
bhí ann. Bhí aithne orthu mar shlua míthrócaireach, fuilteach agus rinne siad go
leor damáiste d'íomhá an rialtais Bhriotanaigh in Éirinn. Mar sin féin, níor
spáráil Winston Churchill na focail mholta orthu ar aon nós, agus é den tuairim
gurbh iad togha agus rogha fear na Breataine Móire iad.

Níorbh é sin an cineál aithne a fuair na hÉireannaigh ar na Dúchrónaigh, áfach.
Go bunúsach, ní raibh oiliúint cheart póilíníochta orthu ar aon nós, ná aon
duine i gceannas orthu a mbeadh fios a ghnó aige. Mar sin, chaith siad an chuid
ba mhó den am ag ionsaí sibhialtaigh, ag cur tithe trí thine, ag marú rompu agus
ag déanamh loitiméireachta. Ó bhí sé áitithe orthu gurbh í an Ghaeilge teanga na
sceimhlitheoirí, agus gur eagraíocht de chuid na sceimhlitheoirí ab ea é Conradh
na Gaeilge, d'ionsaigh siad timirí de chuid an Chonartha. Cuireadh ina leith
freisin gur éignigh siad mná agus cailíní, agus níl aon chúis cheart ann nach
mbeadh a leithéid ag tarlú agus na sluaite d'fhir armtha gan smacht ceart
míleata orthu ag fánaíocht timpeall ar fud na tíre. Tríd is tríd, níl sé as
cosán gur drong sceimhlitheoireachta ab ea iad na Dúchrónaigh nach ndearna aon
rud fónta. Na trioblóidí a tharraingídís, ní raibh siad ach ag cur dea-chlú na
Breataine Móire ó mhaith.

Ba iar-oifigigh ó Arm na Breataine iad na Póilíní Cúnta nó Auxiliaries as
Béarla. Bhí 1,700 fear acu ag obair in Éirinn, agus cuireadh isteach iad i
ndiaidh chliseadh na nDúchrónach an tIRA a chur faoi smacht. Bhí siad lán chomh
cruálach leis na Dúchrónaigh, ach má bhí féin, bhí siad ag cruthú ábhairín níos
fearr ná iad siúd ag teacht chun teagmhála leis na hÓglaigh agus ag cur catha
orthu. Bhí an rialtas Briotanach sásta cead a gcos a fhágáil ag na fórsaí
speisialta seo, siúd is gur ghnách leis an lucht rialtais sa Bhreatain Mhór
séanadh go rabhthas ag iarraidh díoltas a imirt ar mhuintir na hÉireann - nílim
ag iarraidh sásamh a bhaint astu, ach mura bhfuil féin, tá sé ag éirí linn
damanta maith, mar a dúirt an Tiarna Hugh Cecil. I Mí Eanáir den bhliain 1921,
chaith na Gaill uathu an cur i gcéill, agus thosaigh an "díoltas oifigiúil"
nuair a dódh seacht dteach i Mainistir na Corann, Co. Chorcaí.

Lá amháin, i Mí na Samhna 1920, mharaigh gníomhairí de chuid an Choileánaigh
naonúr fear déag de chuid rúnseirbhísí na Breataine Móire - "drong Chaireo", mar
a thugtaí orthu. D'imir na Póilíní Cúnta díoltas uafásach ar na sibhialtaigh.
Tháinig díorma acu isteach ar Pháirc an Chrócaigh le linn báire agus loisc siad
meaisínghunnaí ar an lucht féachana, ionas gur maraíodh ceathrar déag. Fágadh 65
duine gonta i ndiaidh an ionsaí, leis. Ar an lá céanna, maraíodh beirt Óglach
agus a gcara i gCaisleán Bhaile Átha Cliath "agus iad ag iarraidh éalú".
Baisteadh Domhnach na Fola ar lá na n-imeachtaí seo. Inniu, tugtar Seastán Uí
Ógáin ar cheann de na seastáin i bPáirc an Chrócaigh, i ndilchuimhne ar an
imreoir ó Thiobraid Árann a fuair bás san ionsaí.

Taobh amuigh de Bhaile Átha Cliath, b'i gContae Chorcaí ba mhó a bhí an cath á
chur. Ansin a baineadh an chéad triail as cuid mhaith de na drochnósanna
cogaíochta a chuir na Gaill i bhfeidhm ina dhiaidh sin, cosúil leis an
loitiméireacht mar dhíoltas as ionsaithe de chuid na nÓglach, nó le feallmharú
na bPoblachtánach mór le rá. I Mí na Samhna, 1919, chuir fórsaí na Corónach lár
chathair Chorcaí trí thine, agus iad ag stopadh na bhfear dóiteáin ón tine a
mhúchadh. I Mí na Márta, 1920, mharaigh fir a raibh dath dubh curtha ar a
n-aghaidheanna Tomás Mac Cuirtín, Ard-Mhéara Chathair Chorcaí, os comhair shúile
a mhná céile, siocair is gur ball de Shinn Féin ab ea é an Méara. Ina dhiaidh
sin, chonacthas na fir chéanna ag filleadh ar bheairic na bpéas. An fear a
tháinig i gcomharbas ar an gCuirtíneach mar Ard-Mhéara, Tarlach Mac Suibhne,
shíothlaigh seisean i bPríosún Brixton sa Bhreatain Mhór agus é ar stailc
ocrais. An giúiré a d'fhiosraigh imthoscaí a bháis, chuir sé dúnmharú
toilghnústa i leith David Lloyd George agus an Chigire Ceantair Swanzy; agus ina
dhiaidh sin, mharaigh na hÓglaigh Swanzy i Lios na gCearbhach, Co. Aontroma.

Bhí an dá thaobh ag milleánú a chéile faoi mharú príosúnach neamharmtha.
Ghreamaigh míchlú den chineál seo de Reisimint Essex in Arm na Breataine Móire,
ach go háirithe. I Mí na Samhna 1920, seachtain amháin i ndiaidh Dhomhnach na
Fola i mBaile Átha Cliath, rinne díorma d'Óglaigh ó Iarthar Chorcaí, agus Tomás
Ó Barra (Tom Barry) i gceannas orthu, ionsaí luíocháin ar phatról de Phóilíní
Cúnta i gCill Mhíchíl, Co. Chorcaí, agus maraíodh an t-iomlán de na Briotanaigh
- ochtar fear déag ar fad - sa teagmháil. Is é an chiall a bhain na Gaill as an
scéal ná gur maraíodh cuid de na péas i ndiaidh dóibh géilleadh. Deir na
hÓglaigh, áfach, gur géilleadh bréagach a bhí ann, agus nach gnách ceathrú anama
a thabhairt d'aon duine i ndiaidh a leithéide, sa chogadh.

Sórt cloch mhíle a bhí i gceist le luíochán Chill Mhíchil, nó ina dhiaidh sin,
chuaigh an cogadh an oiread sin chun géire agus gur chuir na Sasanaigh dlí airm
i bhfeidhm ar Chúige Mumhan go léir. I Mí Lúnasa den bhliain 1920, chuir na
Gaill na cúirteanna cróinéara ar fad ar ceal, ó bhí siad ag seirbheáil an
iomarca barántas in aghaidh saighdiúirí de chuid fhórsaí na Corónach. Cuireadh
"cúirteanna míleata fiosraithe" in áit na gcúirteanna cróinéara.

Idir an 15ú agus an 17ú lá de Mhí Eanáir, 1921, chuir na saighdiúirí Gallda
cuirfiú i bhfeidhm ar an gcuid de Bhaile Átha Cliath idir Sráid Capel, Sráid an
Teampaill, Sráid an Rí Thuaidh agus na Céanna i lár na cathrach. Cuireadh
imdhúnadh iomlán ar an limistéar seo gan aon duine a ligean thar na pointí
seiceála. Ansin, cuardaíodh gach aon teach ó úrlár go síleáil, ach níor
thángthas trasna ar mhórán arm ná lón cogaidh. Is dócha gur chuir an turas in
aistear seo le frustrachas na saighdiúirí, agus iad ag éirí níos brúidiúla in
aghaidh an lae: i ndeireadh Mhí Eanáir, thosaigh siad ag tabhairt príosúnaigh
Phoblachtacha mar ghialla ar a gcuid trucailí, agus gach trucail ag taispeáint
an téacs Bomb us Now! ar an taobh amuigh. Ó thug na hiriseoirí coimhthíocha
tuairisc air seo do na nuachtáin, éiríodh as an gcleachtadh go sciobtha.

Ina dhiaidh sin, thosaigh na Sasanaigh líon a chur timpeall gach trucail leis na
pléascáiníní láimhe a choinneáil amuigh. Ansin, ghreamaíodh an tIRA bacán de
gach pléascáinín, i gcruth is go rachadh sé i bhfostú sa líon.

Ar an dara lá de Mhí Feabhra, 1921, cuireadh an chéad Óglach chun báis go
hoifigiúil agus go poiblí. B'é Cornelius Ó Murchú é, ó Shráid an Mhuilinn i
gCorcaigh. Básaíodh seisear eile ar an dóigh seo i gCorcaigh ar an 28ú lá den
mhí chéanna. An lá arna mhárach, mharaigh an tIRA dháréag duine de shaighdiúirí
neamharmtha Briotanacha mar éiric.

Ar an gceathrú lá de Mhí Bhealtaine, d'fhág an tIRA corpán Thomáis Uí
Shúilleabháin mar bhaoite do na péas ar ghruaimhín bóthair in aice le Ráth Mór.
Seanfhear ochtó bliain d'aois a bhí ann agus é maraithe ag na hÓglaigh mar
bhrathadóir. Nuair a tháinig na saighdiúirí dubha ag fiosrú, fuair ochtar fear
acu bás sa teagmháil, agus níor tháinig ach aon duine amháin de na péas slán.
Ansin, chuir na Sasanaigh cúig theach agus uachtarlann amháin trí thine mar
éiric. Ceithre lá ina dhiaidh sin, rinne na hÓglaigh iarracht beirt saighdiúirí
dubha a mharú in Oileán Chiarraí. Bhí na constáblaí seo ag filleadh abhaile i
ndiaidh an Aifrinn, agus d'éirigh leis an IRA fear acu a mharú. An fear eile,
áfach, fágadh ina bheo é, ó chuaigh a bhean chéile idir é agus urchar a
mharaithe. Ar an deichiú lá de Mhí Bhealtaine, chuaigh ceal i mbeirt chonstáblaí
eile de chuid an RIC agus iad ag spaisteoireacht leo cois farraige i gCluain
Maine i gCo. Dhún na nGall. Tháinig corpán duine acu i dtír ar an lá arna
mhárach.

I Mí Bhealtaine 1921, freisin, shealbhaigh na hÓglaigh Teach an Chustaim i
mBaile Átha Cliath agus chuir siad an áit ar fad trí thine. Is é an cuspóir a
bhí leis an ngníomh siombaileach seo ná a thaispeáint do na Gaill go gcaithfidís
a ngreim a scaoileadh d'Éirinn sa deireadh. D'íoc na hÓglaigh an-deachú, áfach,
nó maraíodh cúigear acu, agus chimigh na Sasanaigh breis is ceithre scór d'fhir
de chuid an IRA. Is é an rud a thaispeáin siad, dháiríre, ná nach raibh na
hÓglaigh ábalta na Sasanaigh a chur i sáinn gan dul i dtuilleamaí na
treallchogaíochta. Bhí na gunnaí gann agus an lón cogaidh féin ag rith orthu,
agus mar a dúirt Risteard Ó Maolchatha, dá fheabhas a bhí na hÓglaigh ag cur
cogadh eadarnaíoch, "ní raibh siad in ann na Gaill a chaitheamh amach as aon áit
ba mhó ná gnáthbhearaic de chuid na bpéas". Nuair a tháinig an Sos Cogaidh, bhí
formhór na gceannairí, Mícheál Ó Coileán ach go háirithe, suite siúráilte nach
raibh mórán teacht aniar fágtha san IRA, agus an cineál eagraíocht a bhí air.
Mar sin, b'é an rún a bhí acu ná an cogadh a fhairsingiú go Sasana féin. Ar
dtús, bhí siad meáite ar duganna Learphaill a bhuamáil agus targaidí
tábhachtacha eacnamaíochta eile a ionsaí. Bhí réamhshampla ann cheana, nó bhí
naoi dteach stóir déag i Learpholl curtha trí thine ag an IRA i Mí na Samhna den
bhliain roimhe sin. Na tascfhórsaí a chuirfí go Sasana le hobair den chineál seo
a dhéanamh, ba dócha leis na ceannairí nach gceapfadh na Sasanaigh iad, ós rud é
nach raibh dlí an chogaidh curtha i bhfeidhm ar Shasana, ná muintir na tíre
sásta glacadh lena leithéid, ach oiread. Mar a thiontaigh na cúrsaí amach,
áfach, ní raibh gá leis an gcineál seo feachtas sceimhlitheoireachta ag an am,
nó tháinig an Sos Cogaidh sula raibh d'uain ag an gCoileánach agus na ceannairí
eile na pleananna seo a chur i gcrích.

Ócáid mhór bolscaireachta ab ea é Cogadh na Saoirse don dá thaobh. Le dílseacht
a chothú i measc na bProtastúnach, chuir Rialtas Shasana in iúl go raibh na
hÓglaigh ag iarraidh cearta na bProtastúnach a chur ar ceal. Má mharaigh an tIRA
duine Protastúnach mar bhrathadóir, rinne bolscaireacht Shasana scúp an lae de,
ach más Caitliceach a bhí i gceist, níor bacadh leis ar an dóigh chéanna. Is é
an tátal a bhainfeá as an scéal gur cinedhíothú (nó cineghlanadh, mar a deirtear
inniu) a bhí idir lámhaibh ag an IRA. Is iomaí alt faoi staid na hÉireann a
foilsíodh sna nuachtáin i Sasana a tháinig as biúró bolscaireachta na bpéas, mar
sin.

Bhí na sagairt Chaitliceacha, nó an chuid ab fheiceálaí acu, - bhí siad ag
lochtú mhí-úsáid na láimhe láidre ar an dá thaobh. Má bhí féin, b'iad na
hÓglaigh a fuair an chuid ba mheasa den íde bhéil, nó bhí sé i ndúchas agus i
dtraidisiún na hEaglaise Caitlicí Poblachtánachas na láimhe láidre a dhamnú. Is
é an rud a dúirt Easpag na Coille Móire, an Dochtúir Finnegan: Ní féidir a rá go
bhfuil cúis uasal le haon chogadh, ach dóchas ceart a bheith as an mbua, agus
bunús maith leis an dóchas sin. Cén dóchas a bheadh ag aon duine as bua a
bhreith ar chumhachtaí dochuimsitheacha na hImpireachta? Diabhal an drae dóchas,
muis; agus ós cogadh gan chúis dhlíthiúil atá ann, an té a mharóidh duine eile
sa chogadh seo, níl ach gnáth-dhúnmharú déanta aige. Bhí an port céanna ag Ard
Easpag Thuama, an Dochtúir Mac Giolla Mháirtín, agus é den bharúil go raibh
síocháin Dé briste acu siúd a ghlac páirt sna hionsaithe eadarnaíocha ar na
Sasanaigh: tá siad ciontach sa dúnmharú. Mar sin féin, bhí an Pápa Beinidict a
Cúig Déag den bharúil, sa litir a chuir sé chuig rialtas Shasana, ná gur chóir
do lucht an dá thaobh breith ar a stuaim agus comhréiteach éigin a oibriú amach.
Is é an rud a bhí ag teastáil ó na Sasanaigh ná go ndamnódh an Pápa na hÓglaigh,
agus anois, bhí an-fhearg orthu go gcuirfeadh an Pápa rialtas ríoga na Breataine
Móire ar aon leibhéal leis na "dúnmharfóirí" Éireannacha.

Bhí Deasún Mac Gearailt agus Erskine Childers ag foilsiú an Irish Bulletin nó
Ráiteas na hÉireann, iris oifigiúil Phoblacht na hÉireann, a thugadh cumhdach
nuachta do na himeachtaí nach raibh rialtas Shasana sásta a chur os comhair an
tsaoil mhóir, go háirithe an loitiméireacht agus an t-éirleach a bhí fórsaí
slándála na Breataine Móire a dhéanamh ar fud na hÉireann. Chuirtí an Ráiteas i
gcló i bhfolach agus scaiptí ar fud na hÉireann é. D'fhaigheadh na
preasghníomhaireachtaí a gcuid cóipeanna freisin, chomh maith le polaiteoirí
Eorpacha agus Meiriceánacha, nó fiú Sasanacha, an chuid acu a bhí sásta cás na
nÉireannach a thuiscint.

Tháinig sórt deiridh leis an gcogadh ar an chéad lá dhéag de Mhí Iúil, sa
bhliain 1921. Ar bhealach, bhí an cogadh ina leamhsháinn faoin am seo. Na
comhchainteanna ar baineadh triail astu sa bhliain roimhe sin, níor tháinig aon
toradh orthu, ó bhí sé éilithe ag an bPríomh-Aire David Lloyd George ná go
gcuirfeadh na hÓglaigh a gcuid arm uathu roimh aon rud eile. Nuair a fuair an
Príomh-Aire é féin faoi bhrú ag an bhFreasúra Liobrálach faoi cheannas Herbert
Henry Asquith, ag Páirtí an Lucht Oibre agus ag Comhdháil na gCeardchumann,
chrom sé ar ais ar na comhchainteanna, agus cuireadh an chéad chríoch leis an
gcogaíocht.

Ní thiocfadh an briseadh mór chomh sciobtha sin, ach go bé go raibh an Rí
Seoirse a Cúig, an ginearál Jan Smuts ón Afraic Theas agus an Príomh-Aire David
Lloyd George ag cur le chéile leis na comhchainteanna a chur ag obair in
athuair. Bhí a fhios ag madraí an bhaile go raibh an Rí as cuimse míshásta leis
an ródach a bhí na Dúchrónaigh a dhéanamh ar na hÉireannaigh. Nuair a hiarradh
air óráid a thabhairt ag tionól bunaithe Phairlimint Thuaisceart Éireann ar an
Stormont, mhol Jan Smuts dó leas a bhaint as an ócáid lena thuairimí i leith
chogadh na hÉireann a chur in iúl go poiblí, i gcruth is go gcaithfeadh na
polaiteoirí comhréiteach agus síocháin a lorg. Thaitin an smaoineamh leis an Rí,
agus d'iarr sé ar an nginearál a chuid tuairimí a bhreacadh síos, le go
bhféadfadh an Rialtas spléachadh a fháil orthu. Dhréachtaigh Smuts sórt meamram,
agus chuir an Rí cóip den cháipéis seo chuig an bPríomh-Aire. Ansin, nuair a
tháinig an Caibinéad le chéile leis an meamram a phlé le chéile, fáiltíodh Smuts
isteach, agus ó bhí an Rí, an Ginearál agus Lloyd George féin ar aon bharúil nár
mhiste triail a bhaint as, ní raibh neart ag na hairí rialtais eile air. Mar
sin, thug an Rí an óráid uaidh mar a bhí socraithe, agus é ag éileamh
athmhuintearais in Éirinn.

Chuaigh an óráid go mór mór i bhfeidhm ar na daoine ar an dá thaobh, agus
thapaigh Lloyd George an deis. I Mí Iúil den bhliain 1921, phoibligh sé achainí
d'Éamon de Valera comhchainteanna síochána a atosú. Ní raibh a fhios ag na
hÉireannaigh nach raibh formhór na n-airí rialtais ag tacú leis an mbeart ach ar
éigean. Thoiligh siad leis an tairiscint, agus shocraigh de Valera agus Lloyd
George sos cogaidh a chur ar bun a chuideodh leo teacht ar chomhghéilleadh sa
deireadh.



https://ga.wikipedia.org/wiki/Bogearra%C3%AD_mail%C3%ADseacha

Is éard atá i gceist le bogearraí mailíseacha ná ríomhchláir (ríomhoidis,
bogearraí) a thagann isteach ón Idirlíon le seadú a dhéanamh i ríomhaire an
úsáideora i nganfhios dó. Sa ghnáthchaint, is minic a thugtar "víreas" ar gach
sórt bogearraí mailíseacha, ach le fírinne, is iomaí cineál eile atá ann, mar
shampla:

Cuid de na bogearraí mailíseacha, ní raibh iontu ar dtús ach turgnaimh
eolaíochta nó clis mhagaidh. Iad siúd a d'fhorbair iad, ní raibh siad ag
iarraidh dochar tromchúiseach a dhéanamh d'aon duine ná dá ríomhaire. Na
ríomhchláraitheoirí óga a bhíodh á scríobh, ní raibh i gceist acu ach éirí
eolach ar bhealaí na víreas, go háirithe chomh tapa agus a bhí siad ag léim ó
ríomhaire go ríomhaire. Dealraíonn sé nach raibh ach cleas magaidh i gceist leis
na víris ab fhairsinge a leath, chomh déanach leis an mbliain 1999.

Na víris atá ceaptha le loitiméireacht a dhéanamh nó leis na sonraí a dhíothú,
tá níos mó i gceist leosan ná cleas magaidh. In imeacht ama, áfach, tháinig
víris eile ar an bhfód agus iad dírithe ar bhrabús gnó a dhéanamh trí úsáid a
bhaint as ríomhairí daoine eile i nganfhios dóibh. Is féidir leis an gcoirpeach
dul i muinín na ríomhairí ionfhabhtaithe (truaillithe) le litreacha turscair
(spam) a chur sa ríomhphost, ábhar coiriúil (pornagrafaíocht leanaí, mar
shampla) a choinneáil ar stóras, nó ionsaí diúltaithe seirbhíse a chur i gcrích
mar shracaireacht.



https://ga.wikipedia.org/wiki/Ang%C3%B3la

Is tír san Afraic í Angóla, nó Poblacht Angóla, mar a thugtar uirthi go
hoifigiúil, nó República de Angola as Portaingéilis. Tá sí ag críochantacht leis
an tSaimbia thoir, an Namaib theas, agus Poblacht Dhaonlathach an Chongó
thuaidh, ach tá eachtarchríoch bheag, Cabinda, suite idir an dá Chongó (Poblacht
an Chongó agus Poblacht Dhaonlathach an Chongó). Is é an tAigéan Atlantach an
teorainn thiar. Is í Luanda an phríomhchathair, agus cúig mhilliún duine ina
gcónaí ansin - aon cheathrú cuid de mhuintir na tíre go léir, beagnach.
Cathracha tábhachtacha eile iad Benguela, Sumbe, Lubango agus Namibe, mar
shampla.

Is í an Phortaingéilis an teanga oifigiúil náisiúnta, agus í á labhairt go
forleathan mar theanga dhúchais in Angóla, fiú ag na bundúchasaigh. Glactar leis
go bhfuil sí ó dhúchas ag 80 % de mhuintir na tíre. Is í an teanga Kimbundu an
ceann is tábhachtaí de na teangacha bundúchasacha, agus is teanga Bhantúch í,
cosúil leis an Svahaílis.

Tháinig na Portaingéalaigh go hAngóla an chéad uair faoi dheireadh na cúigiú
haoise déag. San am sin, bhí na ríochtaí beaga úd Ndongo agus Lunda anseo -
ríochtaí a bhí faoi fhorlámhas an Chongó. Shocraigh na Portaingéalaigh conradh
faoi chaidreamh taidhleoireachta leis an gCongó sa bhliain 1483, agus rinne siad
lárionad tábhachtach tráchtála den cheantar seo. Sa bhliain 1575, bhunaigh an
taiscéalaí Portaingéalach Paulo Dias de Novais cathair Luanda, nó São Paulo de
Loanda, Naomh Pól ó Loanda, mar a bhaist sé ar an áit. Chuaigh céad comhluadar
de choilínithe a chónaí i Luanda ar dtús, agus fuair siad ceithre céad
saighdiúir mar gharda cosanta.

Is iar-choilíneacht Phortaingéalach í a fuair a neamhspleáchas san bhliain 1975.
Díreach ina dhiaidh sin thosaigh cogadh san tír idir trí grúpaí - UNITA (União
Nacional para a Independência Total de Angola), an MPLA (Movimento Popular para
a Libertação de Angola) agus an FNLA (Frente Nacional para Libertação de
Angola). D'fhág na Portaingéalaigh an tír go tapaidh gan rialtais eile a chuir i
bhfeidhm agus d'éirigh leis an MPLA rialtais a chruthú sa phríomhchathair
díreach ina dhiaidh sin. D'fhéach an FNLA agus an UNITA ruaigeadh a chur ar an
MPLA ach níor éirigh leo. Don chéad dul síos d'ionsaigh an FNLA an tír ón tSáír
(anois Poblacht Dhaonlathach an Chongó) le cabhair ó na Meiriceánaigh agus ó
Mhobutu Sese Seko, deachtóir na Sáíre. Cuireadh scaipeadh ar fhórsaí an FNLA le
cabhair saighdiuirí Cúbacha; chuir na Cúbaigh ruaigeadh ar an UNITA agus ar na
fórsaí ón Afraic Theas a bhí ag máirseáil aneas i dtreo na príomhchathrach
díreach ina dhiaidh sin. Ba é sin deireadh an FNLA mar grúpa armtha, ach lean an
UNITA leo ag troid go dtí an bhliain 2002 nuair a maraíodh ceannaire UNITA,
Jonas Savimbi, i gceanntair Moxico in oirthear na tíre.

Tá teoireannacha aici leis an Namaib, Poblacht Dhaonlathach an Chongó, an
tSaimbia, Poblacht an Chongó agus cósta leis an tAigéan Atlantach. Is í an Cúige
Cabinda a bhfuil in aice Poblacht an Chongó, nó Congó-Brassabhíl, mar a ghlaotar
ar san réigiún de gnáth.

Ba é ola foinse airgead rialtais an MPLA le rith an cogadh in Angóla agus tá sé
fíor tabhachtach do cúrsaí eacnamaíochta an tír fós. Tá formhór ola na tíre
suite faoin farraige in aice le cósta an tír go h-airithe in aice le Cabinda. De
bharr feabhsaí teicneolaíochta is féidir ola a ghabháil níos faide don cósta i
farriage domhain ná riamh agus dá bharr sin tá ionadaí ola na tíre ag fás go
fóill. Tagainn tuairim is 8 go 10% do iomportaí ola Meiriceá ó Angóla, is tá na
comhlachtaí mór ollaigh go léir ag obair ann. Thosaigh an tSín ag baint ola
amach don tír i mbliana freisin. Chuaigh Angóla isteach i OPEC i mbliana, an
céad tír a chuaigh isteach inti ó na seachtaidí anuas.



https://ga.wikipedia.org/wiki/An_tSiria

Is tír san Meánoirthear í Poblacht Arabach na Siria (Araibis: الجمهورية العربية
السورية), nó an tSiria de ghnáth. Tá sí ag críochantacht leis an Liobáin san
iarthar, Iosrael san iardheisceart, an Iordáin sa deisceart, an Iaráic san
oirthear agus an Tuirc sa tuaisceart. Tá an chuid is mó den Ghólan, in
iardheisceart na tíre, faoi fhorghabháil ag Iosrael ó 1967.

Go stáiriúil, bhí Siria an lae inniu (ach amháin réigiún an Jazira soir ó
thuaidh), an Liobáin, an Phalaistín, agus cuid den Iordáin mar réigiún amháin
darbh ainm an tSiria Mhór, nó mar ba mhinice tagairt di as Araibis, Bilad
al-Sham (بلاد الشام ).

Fuair an stát sa lá atá inniu ann neamhspleáchas ón Fhrainc sa bhliain 1946, ach
tá stair aici chomh fada siar agus an bhliain 4 RC. Bhí a príomhchathair, an
Damaisc, mar shuíochán Impireacht na nUmayyach agus ba phríomhchathair chúigeach
í le linn Impireacht na Mamlúc.

Tá daonra na Siria chomh mór agus 19 milliún, formhór acu Muslamaigh Sunnacha,
chomh maith le 16% de ghrúpaí Muslamacha eile, mar atá, Alawíigh, Shi'a, Drús
agus Ismaelaigh, agus 10% Críostaithe. Ón bhliain 1963 ar aghaidh tá an Páirtí
Ba'ath i gceannas; ó 1970 ar aghaidh tagann an ceannstáit ón chlann Assad. Is é
Bashar al-Assad uachtarán na Siria faoi láthair, agus bhí a athair Hafez
al-Assad i gceannas ó 1970 go dtí 2000 nuair a fuair sé bás.



https://ga.wikipedia.org/wiki/An_tSeap%C3%A1inis

Is í an tSeapáinis (Seapáinis: 日本語, Nihongo) an ceann is tábhachtaí de na
teangacha Seapónacha, agus an t-aon cheann acu a bhfuil traidisiún fada
litríochta aici. Na teangacha Seapónacha eile, is canúintí beaga iad a
labhraítear in Oileáin Ryukyu amháin, agus an chuid is mó acu ag dul i léig ar
na saolta seo, ó tá na cainteoirí ag cromadh ar an tSeapáinis chaighdeánaithe.

Tá an tSeapáinis ag corradh is 127 milliún duine. An chuid is mó acu, tá cónaí
orthu sa tSeapáin féin, ach tá pobail Sheapánacha le fáil taobh amuigh den tír
dhúchais féin, go háirithe i dtíortha móra an Bhéarla, ar nós na Stát Aontaithe.

Cosúil le go leor teangacha eile san Áise Thoir, tá foirmeacha speisialta
gramadaí sa tSeapáinis le hurraim is le honóir a léiriú nó leis na céimeanna
sóisialta a aithint thar a chéile. Tá córas tuiníoch dá cuid féin sa tSeapáinis
a úsáidtear le focail éagsúla a idirdhealú, ach ní féidir a rá gur teanga
thuiníoch cosúil leis an tSínis a bheadh ann. Tá an tSeapáinis réasúnta gann sna
fóinéimí, agus níl sé ceadaithe consain a chur in aice le chéile ach amháin
taobh istigh den fhocal, agus ar an acht go bhfuil an fhóinéim /n/ ar ceann de
na consain atá i gceist. Mar shampla, déantar maikuro-erekutoronikusu den fhocal
Béarla "micro-electronics" (micrileictreonaic) i mbéal an tSeapánaigh. Níl an
fhóinéim /l/ sa tSeapáinis - sórt [r] aon bhuaille a úsáidtear ina háit.

Baintear úsáid as ceithre mhodh scríbhneoireachta le Seapáinis a scríobh: Kanji,
Hiragana, Katakana agus Rōmaji. Is iad na litreacha Síneacha atá i gceist le
Kanji: litreacha idéagrafacha is ea iad, ós rud é go gcuireann gach litir acu
idé iomlán - coincheap nó focal - in iúl. Maidir le Katakana agus Hiragana, is
aibítreacha siollabacha iad, is é sin, freagraíonn gach litir d'aon siolla
amháin. Le focail iasachta ó na teangacha Iartharacha a bhreacadh síos is mó a
úsáidtear an córas Katakana. Na focail dhúchasacha Sheapanacha, arís, is gnách
Hiragana a chur i bhfeidhm orthusan. Tá an dá aibítir seo féin bunaithe ar na
litreacha Síneacha i dtús báire. Na litreacha Laidineacha atá i gceist le
Rōmaji, ar ndóigh. Níl sé as an ngnáth téacs Seapáinise a fheiceáil a bhaineann
úsáid as an gceithre chóras.



https://ga.wikipedia.org/wiki/An_R%C3%BAisis

Teanga Shlavach is ea í an Rúisís (русский язык, ['ru.skʲi jɪ.'zɨk]) a bhfuil
níos mó cainteoirí aici ná ag aon teanga eile san Eoraip.

Ceann de na teangacha Ind-Eorpacha is ea í an Rúisis, agus mar sin tá gaol aici
leis an tSanscrait, leis an nGréigis agus leis an Laidin, chomh maith leis na
teangacha nua-aimseartha Gearmáinice, Rómánsacha agus Ceilteacha, an Béarla, an
Fhraincis agus an Ghaeilge san áireamh. Dearbhaítear go bhfuil samplaí scriofa
ann ón 10ú haois ar aghaidh.

Cé go bhfuil cuid mhaith dá seanstruchtúr táite infhillte agus go leor focal ón
bPróta-Shlaivis ann fós, tá go leor focal idirnáisiúnta sa Rúisis nua-aimseartha
a bhaineann leis an bpolaitíocht, an eolaíocht agus an teicneolaíocht. Bhí
tábhacht pholaitiúil an-mhór ag an teanga san 20ú haois, agus tá sí ar ceann den
sé theanga oifigiúil a úsáideann Eagraíocht na Náisiún Aontaithe.

Scríobhtar an teanga leis an aibítir Choireallach. Is iad an Bhealarúisis agus
an Úcráinis an dá theanga is cóngaraí don Rúisis, agus is minic a deir na
Rúisigh nach bhfuil iontu ach canúintí de chuid na Rúisise féin. Tá an chuid sin
den fhírinne acu nach bhfuil sé furasta teorainn shoiléir a shocrú idir canúintí
na Rúisise agus canúintí an dá theanga seo. Nuair a bhí an tAontas Sóivéadach
ann, b'é an meas a bhí ag muintir na tíre ar na teangacha seo nach raibh siad
oiriúnach ach don bhéaloideas agus don amhránaíocht tíre. Inniu, tá an Úcráinis
ag teacht chuici féin arís san Úcráin, ach fanann an Bhealarúisis sách lag ina
tír dhúchais féin. An cineál teanga a labhraítear sa tsráid sna tíortha seo, is
minic nach bhfuil sé éasca a rá cé acu Rúisis nó an teanga eile atá ann.

Is iad an Rúisis, an Úcráinis agus an Bhealarúisis na teangacha Slavacha
Oirthearacha, ach murab ionann agus an dá theanga eile acu, bhí an Rúisis go mór
mór faoi thionchar na Sean-Slaivise Eaglasta. Is é an cineál teanga a bhí i
gceist leis an tSean-Slaivis Eaglasta ná an caighdeán liteartha a cheap na
manaigh Ghréagacha le haghaidh na Slavach ar fad, agus é bunaithe ar an
tSean-Bhulgáiris. Mar sin, tá sí níos gaolmhaire leis an tSeirbea-Chróitis ná
leis an Rúisis. Ina ainneoin sin, b'í an tSean-Slaivis Eaglasta an t-aon teanga
liteartha amháin a bhí in úsáid sa Rúis go tús na hochtú haoise déag.

Bhí an tSean-Slaivis Eaglasta go mór faoi thionchar na Gréigise ó thaobh an
struchtúir de. Na focail eaglasta nó ardnósacha a tháinig isteach an bealach
seo, focail chomhshuite ab ea iad a bhí bunaithe ar réamhshamplaí Gréigise. Ní
cheadaíonn struchtúr na dteangacha Slavacha, go bunúsach, focail chomhshuite a
chruthú, ach amháin i gcásanna áirithe - aidiachtaí comhshuite thar aon chineál
eile (is é sin, aidiachtaí cosúil le "lámhfhada" na Gaeilge, nó aidiachtaí
bahuvrihi mar a deir an teangeolaí). Tá an Rúisis breac le focail chomhshuite
inniu, áfach, agus is minic a fhaigheann lucht labhartha na dteangacha Slavacha
eile go bhfuil sí cineál "trom" mar theanga, go háirithe nuair a bhítear ag plé
coincheapanna teibí. An té nach bhfuil Rúisis aige, níl a fhios aige céard is
brí le tromchúiseach.

Fuair an Fhraincis an lámh in uachtar ar an Rúisis i saol na cúirte impiriúla.
Ní raibh sé as an ngnáth teacht ar dhuine uasal Rúiseach a raibh an teanga seo
níos líofa aige ná an Rúisis féin. Sa 19ú haois déag, bhí an t-easaontas agus an
teannas polaitiúil ag dul i méadaíocht de réir is mar a bhí an chuid liobrálach
de mhuintir na Rúise ag tuirsiú de thíorántacht mheánaoiseach na nImpirí, agus
d'fhág an teannas seo a lorg ar an teanga, nuair a bhí na hintleachtóirí
Rúiseacha ag foghlaim búsfhocail pholaitiúla a linne agus á gcur in oiriúint don
Rúisis. San am seo a tháinig téarmaí ar nós социализм (sotsializm, is é sin,
Sóisialachas), nó конституция (konstitutsiya, bunreacht), gan dearmad a dhéanamh
de митинг (miting, ón mBéarla; tá ciall ar leith leis an bhfocal seo sa Rúisis,
áfach, mar atá, cruinniú polaitiúil, slógadh nó tóstal - bheadh rally níos
oiriúnaí mar théarma Béarla ná meeting).

Roimh an réabhlóid, ní raibh sna Boilséivigh ach seict bheag Shóisialach le
béarlagair polaitiúil dá cuid féin, ach nuair a tháinig siad i gceannas ar an
tír, chuaigh cuid mhaith den leathchaint seo i mbéal an phobail. Bhí na
Boilséivigh an-tugtha d'acrainmneacha agus do ghiorrúcháin éagsúla, rud a bhí le
haithint ar Rúisis an Aontais Shóiveadaigh, nó bhí sí ag cur thar maoil le
focail cosúil le рабфак/rabfak (ó рабочий факультет/rabochiy fakul'tet nó "dámh
an lucht oibre", is é sin, roinn speisialta na hollscoile a bhí ag ullmhú mic
léinn "phrólatáireacha" don staidéar) nó Комсомол/Komsomol (ó Коммунистический
Союз Молодёжи/Kommunisticheskiy Soyuz Molodyozhi, is é sin, Conradh Cumannach an
Aos Óig, ógra Pháirtí Cumannach an Aontais Shóivéadaigh).

Is gnách glacadh leis gurb í an Laoi faoi Fheachtas Igor (Слово о Полку
Игореве/Slovo o Polku Igoreve) an saothar liteartha is sine atá ar fáil i
dteanga ar féidir Rúisis a thabhairt uirthi. Scéal eile go hiomlán é go raibh an
tSean-Slaivis Eaglasta á saothrú go coitianta mar theanga liteartha san am
céanna sa Rúis, ar ndóigh. Dán fada eipiciúil is ea í an Laoi seo, agus í ag
tabhairt cur síos ar na heachtraí a ndeachaigh an laoch Igor agus a chuid fear
tríothu nuair a bhí siad ag cur cogaidh ar na Polovtsy. Is í an treibh atá i
gceist leis na Polovtsy - ciallaíonn an focal Rúisise "muintir an mhachaire
mhóir" - ná na Cúmánaigh, treibh Thuirceach a raibh cónaí uirthi i nDeisceart na
Rúise sa dóú haois déag. Tá an Chríostaíocht agus an Phágánacht shean-Slavach
measctha trí chéile sa laoi, agus cur síos dúisitheach inti ar nádúr na Rúise
agus ar an dóigh a gcuireann fórsaí an nádúir cor i gcinniúint an duine.

Sa seachtú haois déag, scríobh Avvakum Petrov, ard-sagart Ceartchreidmheach nach
raibh sásta leis na leasuithe eaglasta a bhí á gcur i gcrích san am céanna,
sraith leabhar faoi ábhar eaglasta agus reiligiúnda, chomh maith le scéal a
bheatha féin. Go bunúsach, paimfléid pholaitiúla ab ea iad na leabhair seo agus
iad ceaptha mar bholscaireacht i gcoimhlint inmheánach na heaglaise. Scríobh sé
na leabhair seo i gcaint na ndaoine - Rúisis - cé go raibh an tSean-Slaivis
Eaglasta go paiteanta aige. Tá teanga nádúrtha, chumhachtach aige, go háirithe
nuair a bhíonn sé ag caitheamh anuas ar a chuid naimhde. Chuir na húdaráis chun
báis é sa deireadh, ach mar sin féin, rinne sé cion fir le litríocht na Rúisise
a fhorbairt - i nganfhios dó féin.

Sna sálaí ag an Impire Peadar Mór, agus na hiarrachtaí a bhí ar siúl aige leis
an Rúis a thabhairt chun Iartharachais agus teanga liteartha shibhialta a
dhéanamh den Rúisis, tháinig an chéad ghlúin de scríbhneoirí Rúisise: Antioch
Kantemir, Vasiliy Trediakovskiy, Mikhail Lomonosov, agus, ina ndiaidh sin,
Nikolay Karamzin.

Ní raibh mórán maithe in Kantemir mar fhile, ach, ar a laghad, chuir sé an
dúshraith ar ar thóg na scríbhneoirí a tháinig ina dhiaidh. Ní raibh, fiú, an
teanga ó dhúchas aige, nó b'as an Moldóiv dó. Maidir le Lomonosov, fear mór
Renaissance agus ileolaí a bhí ann, agus rinne sé staidéar ar go leor brainsí
léinn agus eolaíochta. B'eisean a thuig go raibh an-tábhacht leis an mbéim do
véarsaíocht na Rúisise, agus scríobh sé dánta inar choinnigh sé béim gach focal
ar a gnátháit, le go mbeadh blas nádúrtha na cainte ag dul leis an dán, in áit
gach siolla a labhairt amach ar aon bhéim.

Karamzin (1766-1826), arís, scríobh sé saothar mór millteanach faoi stair na
Rúise, mar atá, "Stair an Stáit Rúisigh", nó История государства
Российского/Istoriya gosudarstva Rossiyskogo. Leabhar soléite suimiúil atá ann
ag léitheoir an lae inniu féin, cé go bhfuil dearcadh Karamzin an-dáimhiúil leis
an anlathas impiriúil. Scríbhneoir maith a bhí ann a chuir athrú cuma ar nósanna
scríbhneoireachta na Rúisise ar fad. Chaith sé tréimhse san Eoraip nuair a bhí
an réabhlóid ar coipeadh san Fhrainc, rud a d'imir a thionchar féin ar fhorbairt
a dhearcaidh choimeádaigh, agus d'fhoilsigh sé leabhar taistil inar chuir sé
síos ar a chuid eacthraí, "Litreacha an taistealaí Rúisigh". Chum sé freisin
cupla gearrscéal maoithneach, go háirithe "Éilís bhocht" (Бедная Лиза/Bednaya
Liza), ina ríomhann sé scéal tragóideach an chailín óig de phór íseal a thit i
ngrá le fear óg de phór uasal.

Lenár linn féin, chuala an saol iomrá ar na scríbhneoirí Rúiseacha a caitheadh i
dtóin an phríosúin i ndiaidh dóibh leabhair a scríobh a chuir míchompord ar an
lucht rialtais. B'é Aleksandr Radishchev an chéad easaontóir den chineál seo, is
dócha. Sa bhliain 1790, d'fhoilsigh sé leabhar taistil, Путешествие из
Петербурга в Москву/Puteshestviye iz Peterburga v Moskvu ("Turas ó Chathair
Pheadair go Moscó"), inar thug sé cur síos réadúil ar chruatan na ndaoine faoin
tuath. Bhain an leabhar seo a leithéid de scanradh as an mBanimpire Caitríona
Mhór agus gur theilg sí an scríbhneoir chun báis. Sa deireadh, níor básaíodh
Radishchev, áfach. Díbríodh go dtí an tSibéir é. Scairt comharba Chaitríona, an
tImpire Pól a hAon, ar ais ón díbirt é, ach má scairt féin, ní raibh sonas ná
sástacht i ndán do Radishchev. Chuir an scríbhneoir lámh ina bhás féin sa
bhliain 1802.

Inniu féin, is ábhar spéise don tsaol mhór ar fad iad na clasaicigh a scríobhadh
i ré órga na litríochta Rúisise. Áirítear gur thosaigh an ré sin nuair a chuaigh
Vasily Zhukovsky agus Aleksandr Pushkin i mbun pinn. Aistritheoir filíochta ab
ea é Zhukovsky thar aon rud eile, ach d'éirigh leis stíl agus idéil na
rómánsúlachta a thabhairt isteach i litríocht na Rúisise lena chuid aistriúchán.
Is minic a mhaireann a leagan féin de dhán coimhthíoch éigin i mbéal an phobail
sa Rúis, agus an buntéacs ligthe i ndearmad le fada sa tír inar scríobhadh an
chéad uair é.

Maidir le Pushkin, is eisean file náisiúnta na Rúise thar aon fhile eile.
Chruthaigh sé stíl éasca nádúrtha atá an-chosúil le caint uasalaicme a linne
féin. D'fhéadfá a rá, fiú, gurbh eisean, thar aon duine eile, a chaighdeánaigh
an Rúisis liteartha. Chum sé na céadta de dhánta, ach b'iad na laoithe móra
eipiciúla - na húrscéalta faoi rím agus rithim - a thuill a chlú dó. Ní raibh an
oiread sin ratha ar a chuid próis. Chríochnaigh sé úrscéal stairiúil amháin i
stíl Walter Scott, mar atá, Капитанская дочка/Kapitanskaya dochka ("Iníon an
Chaptaein"), agus chum sé roinnt ghearrscéalta.

File tábhachtach eile sa chéad leath den naoú haois déag ab ea é Mikhail
Lermontov. Saighdiúir a bhí ann a throid sna cogaí a chuir an Rúis i gCugas leis
na treibheacha áitiúla a chur faoi chois. As na heachtraí sin a fáisceadh rogha
a chuid filíochta. Scríobh sé úrscéal freisin, mar atá, Герой нашего
времени/Geroy nashego vremeni ("Laoch ár Linne"), a bhí suite i Sléibhte
Chugais.

B'é Fyodor Tyutchev an tríú mórfhile rómánsúil sa Rúis. Saolaíodh i dtús na naoú
haoise déag é chomh maith le Lermontov, ach bhí sé réasúnta fadsaolach, nó ní
bhfuair sé bás sula raibh sé beagnach seachtó bliain d'aois. D'éag Pushkin agus
Lermontov sula raibh an dá scór bliain slánaithe acu, agus cailleadh an bheirt
acu i gcomrac aonair. Má bhí claonadh áirithe chun ceannairce agus réabhlóide -
sa chiall mheafarach, ar a laghad - i bPushkin agus i Lermontov, bhí Tyutchev
ina thaidhleoir i seirbhís an Impire, agus dearcadh coimeádach aige. Chaith sé
an chuid ba mhó dá shaol taobh amuigh den Rúis, agus phós sé mná coimhthíocha
nach raibh focal Rúisise ina bpluc. Bhí an Fhraincis ní ba líofa aige féin ná an
Rúisis, ach theastaigh uaidh friotal a lorg sa theanga dhúchasach dá chuid
smaointí meitifisiciúla, agus b'í an fhilíocht an friotal ab fhearr a thiocfadh
leis. Ní raibh mórán measa aige féin ar a chuid dánta, agus níor cuireadh suim
cheart iontu sula raibh an file tar éis bháis.

B'iad na scríbhneoirí próis, áfach, ba mhó a thabhaigh a clú do litríocht
chlasaiceach na Rúise ar an gcoigríoch, ós rud é go mbíonn sé deacair filíocht a
aistriú. B'é Nikolay Gogol an chéad scríbhneoir den chineál sin, agus mhair sé
sa chéad leath den naoú haois déag freisin. Úcráineach a bhí ann go bunúsach,
ach b'í an Rúisis teanga a chuid saothar. Níor mhothaigh sé é féin riamh ar a
shuaimhneas i gCathair Pheadair, agus scríobh sé gearrscéalta faoi shaol na
cathrach a raibh an-sceimhle ag baint leo. Bhí sé den bharúil gur áit uafásach
ab ea í Cathair Pheadair, áit neamhshaolta fiú. Bhí néaróisí agus siabhráin
éagsúla ag luí air, agus saoldearcadh frithghníomhach reiligiúnda aige. Is iad
na saothair is clúití dár scríobh sé ná an t-úrscéal Мертвые души/Mertvye dushi
("Anamacha Marbha") agus an dráma Ревизор/Revizor ("An Cigire").

Is léir nach féidir gan Fyodor Dostoyevsky a lua sa choimhthéacs seo. Rugadh
Dostoyevsky sa bhliain 1821 i Moscó, ach mar is léir óna shloinne, bhí sinsir
Pholannacha aige. Cibé faoi sin, bhí sé ina Rúiseach go smior. Nuair a bhí sé
óg, bhí sé ina radacach Sóisialach, ach ansin, fuair seirbhísí slándála an
Impire amach faoin ngrúpa a raibh sé ina bhall de, agus caitheadh gach mac
máthar acu i dtóin phríosúin. Tugadh le fios dóibh go raibh pionós an bháis
gearrtha orthu, agus ceanglaíodh iad le hiad a lámhach, ach ansin, fuair siad le
cloisteáil nach raibh siad le cur chun báis, ach le díbirt go dtí an tSibéir.
Chaith Dostoyevsky naoi mbliana thall ansin, go dtí go bhfuair sé cead filleadh
abhaile. Roimh an díbirt, bhí úrscéal amháin foilsithe aige, mar atá, Bednye
lyudi ("Daoine bochta"), a raibh blas an radacachais shóisialta air. I ndiaidh
na díbeartha, áfach, bhí Dostoyevsky iompaithe ina fhrithghníomhach, agus é ag
tabhairt urraime don choimeádachas reiligiúnda. Sin é an dearcadh a d'fhág a
lorg ar an gcuid eile dár scríobh sé, na húrscéalta móra cosúil le Zapiski iz
mertvogo doma ("Cuimhní Cinn ó Theach na Marbh"), Unizhennye i oskorblennye
("Daoine faoi leatrom is faoi tharcaisne"), Idiot ("An tAmadán"), Prestuplenie i
nakazanie ("An Choir is an Pionós"), Besy ("Na Diabhail"), agus Brat'ya
Karamazovy ("Deartháracha Karamazov").



https://ga.wikipedia.org/wiki/An_Phortaing%C3%A9ilis

Is í an Phortaingéilis teanga náisiúnta na Portaingéile, chomh maith le 5 dtír
neamhspleách eile ar fud an domhain. Labhraíonn timpeall is 280 milliún duine ó
dhúchas í ar fud an domhain, agus céad milliún eile mar dhara teanga nó mar
theanga iasachta. Mar sin, tá sí ar theangacha móra an domhain, agus meastar go
bhfuil sí ar an tséú teanga is líonmhaire cainteoirí.

Chuaigh an teanga ar fud an domhain nuair a bhunaigh na Portaingéalaigh a
n-impireacht choilíneach. Inniu, tá sí ar an tseachtú teanga is líonmhaire
cainteoirí. Is í an Phortaingéilis atá ó dhúchas ag duine as gach beirt i
Meiriceá Theas, cé nach labhraítear ach in aon tír amháin í - an Bhrasaíl, ar
ndóigh.

Cé go bhfuil dlúthghaol ag an bPortaingéilis leis an Spáinnis, rud atá le
haithint ar an ngramadach ach go háirithe, tá fuaimeanna na teanga níos cosúla
leis an bhFraincis agus leis an gCatalóinis, nó bíonn gutaí doiléire agus gutaí
srónacha le cloisteáil sa Phortaingéilis. Mar cheann de theangacha móra an
domhain, is léir gur teanga mhór litríochta agus filíochta í freisin. Is é an
cur síos a thug duine d'fhilí móra na Brasaíle ar a theanga dhúchais ná bláth
deireanach Latium, chomh fiáin, chomh hálainn.

Fuair an Phortaingéilis an chuid is mó dá stór focal ón Laidin, ar ndóigh, ach
thairis sin, tá focal Araibise, Bascaise, Ceilteacha agus Gearmáinice (ó na
Viseagotaigh) ann. Ar ndóigh, cloistear a lán focal ó na teangacha bundúchasacha
sa Bhrasaíl. Bhí an-trádáil ag na Portaingéalaigh sa Chian-Oirthear, tráth, agus
ba ansin a d'fhoghlaim siad an focal Sínise chá, tae. (Le fírinne, is ionann chá
agus "tae" mar fhocail, ach tháinig siad ó chanúintí difriúla Sínise.) Sa
Bhrasaíl, bhí an teanga bhundúchasach Nheengatu nó lingua geral ("teanga
ghinearálta") á labhairt go coitianta faoin tuath, fiú ag sliocht na nEorpach,
agus is iomaí focal a tháinig ón teanga sin, go háirithe ainmneacha na
n-ainmhithe, na n-éan agus na bplandaí. (Inniu, ní chloisfeá an lingua geral ach
i gcorr-áit sa Bhrasaíl. Teanga Tupi-Guaraní í a bhfuil gaol aici le Guaráinis
Pharagua.)



https://ga.wikipedia.org/wiki/An_Mhalaeisia

Tír in oirdheisceart na hÁise í An Mhalaeisia. Tá teorainneacha aici leis An
Téalainn, Singeapór, Brúiné agus An Indinéis. Is í an Mhalaeis (Bahasa Melayu nó
بهاس ملاي) an teanga náisiúnta. Is é Kuala Lumpur an phríomhchathair.

Bhí bunadh na Malaeisia ag cur in aghaidh an choilíneachais Bhriotanaigh ón
mbliain 1948 ar aghaidh. Géarchéim eile a bhí ann a fuair Churchill mar
oidhreacht ón rialtas a bhí ann roimhe, agus rinne sé mar a rinne sa Chéinia:
thairg sé an lámh láidir do na treallchogaithe agus lámh an chara dóibh siúd
nach raibh sáite sa chogaíocht. Thug sé a fhaomhadh do thógáil na sráidbhailte
daignithe, fosta. Ba chleas oirbheartaíochta é seo a d'éirigh coitianta i gcogaí
coilíneacha nó iarchoilíneacha na nEorpach is na Meiriceánach i ndiaidh a lae
féin.

Dream eitneach a bhí ag cur an chogaidh sa Mhalaeisia, agus cuidiú ag teacht ón
Aontas Sóivéadach. Mar sin, bhí i bhfad níos mó tacaíochta ar fáil don Bhreatain
Mhór anseo ná sa Chéinia nó san Iaráin. Nuair a shroich an cogadh a
bhuaicphointe, bhí 35,500 saighdiúir de chuid na Breataine Móire ar garastún sa
Mhalaeisia. Agus na reibiliúnaithe ag cailleadh an fhóid, bhí siad cailleadh
thacaíocht na ndaoine chomh maith.

Siúd is go bhfuarthas an lámh in uachtar ar na treallchogaithe, bhí an chuma ag
teacht ar an scéal go soiléir nach raibh sé indéanta a thuilleadh an Mhalaeisia
a choinneáil faoi smacht na Breataine Móire. Sa bhliain 1953, leagadh amach
treoirlínte an neamhspleáchais do Singeapór agus do na coilíneachtaí eile sa
chearn seo den domhan. Bhí an chéad toghchán ann, sa bhliain 1955, cupla lá
sular éirigh Winston Churchill as Príomh-Aireacht an Bhreatain Mhór, agus sa
bhliain 1957, i ndiaidh d'Antony Eden teacht i gcomharbas ar Churchill mar
Phríomh-Aire, bronnadh an neamhspleáchas ar an Malaeisia.



https://ga.wikipedia.org/wiki/An_East%C3%B3in

Poblacht i dtuaisceart na hEorpa í an Eastóin (Eastóinis: Eesti). Tá sí suite in
aice le Muir Bhailt san Iarthar agus le Murascaill na Fionlainne sa tuaisceart.
Tá teorainn talún aici leis an Laitvia agus an Rúis. Thairis sin, tá teorainn
mhuirí aici leis an bhFionlainn. Is ball den Aontas Eorpach í.

D'éirigh socrú daoine indéanta timpeall 11,000 go dtí 13,000 bliain ó shin,
nuair a leáigh ón Oighearaois seo caite. Tá an áit lonnaithe is sine atá fhios
againn san Eastóin ná an áit lonnaithe Pulli, a bhí ar na bhruacha na habhann
Pärnu, in aice leis an baile Sindi, san iardheisceart na hEastóine.

Tá sí suite idir 57.3° agus 59.5° domhanleithead agus 21.5° agus 28.1°
domhanfad, luigh an Eastóin ar an gcósta oirtheartach den Muir Bhailt. Tá an
meánardú 50 m, agus Is í Suur Munamägi atá suite sa oirheisceart na tíre an
pointe is airde (318 méadar). Tá 1,400 loch suite timpeall na tíre.

Is daonlathas bunreachta, le córas an sheomra amháin, cé a togh an Uachtaráin.
Cuimsíonn an Feidhmeannas léis an Príomh-Aire agus le 14 aire eile. Tá cumhacht
reachtaíochta ag an bParlaimint, an Riigikogu. Tá 101 suíomh sa Riigikogu.

Is é Eastóinis an teanga oifigiúl sa Eastóin. Tá sé á labhairt ag timpeall 1.1
milliún daoine. Is é Rúisis an teanga iasachta is comónta, tá nách mór 25% do
daonra an Eastóin ó an Rúis.



https://ga.wikipedia.org/wiki/An_B%C3%BAdachas

Is reiligiún é an Búdachas a chleachtar in Oirthear na hÁise thar aon réigiún
eile ar domhan. Cuireann an creideamh seo béim ar an rinnfheitheamh agus ar an
soilsiú is toradh don rinnfheitheamh. Tá an creideamh bunaithe ar theagasc
Siddhartha Gautama, an chéad Bhúda - is é is brí leis an téarma sin "Búda" ná
"an té a mhúscail", "an té atá ina dhúiseacht". Tháinig sé ar an bhfód san áit a
bhfuil Neipeal inniu, agus chaith sé conablach a shaoil i dTuaisceart na hIndia
ag teagasc. Creidtear gurb ansin a fuair sé bás freisin, timpeall ar 400 bliain
roimh bhreith Chríost.

Dearcann lucht leanúna an Bhúdachais ar Gautama féin mar theagascóir thar aon
rud eile, duine a fuair tuiscint ar fhíornádúr na hollchruinne - is é sin,
soilsiú. Nuair a fuair sé soilsiú, shaor sé é féin ó fháinne fí an bháis agus na
breithe agus bhain sé amach an nirbheána. Thál sé a chuid eagnaíochta ar na
daoine le cuidiú leo an cuspóir céanna a shroicheadh.

Is creideamh é Búdachas a chuireann béim ar rinnfheitheamh chun soilsiú a fháil.
Thosaigh An Búda Gautama an creideamh seo nuair a fuair sé soilsiú tar éis
rinnfheitheamh a dhéanamh faoi chrann Bhodhi, de réir an fhinscéil.

Is iad na ceithre fhírinne thriathacha agus an conair na n-ocht rian bunús an
chreidimh. Chun soilsiú agus nirbheána a fháil, caithfidh tú na Ceithre Fhírinne
Thriathacha a thuiscint agus Conair na n-Ocht Rian a leanúint. De réir na
mBúdach, athbhreitear gach duine chomh fada nach bhfuil soilsiú aige, ach nuair
a fhaigheann sé soilsiú, stopann an ciorcal athbhreithimh agus sroicheann an
duine nirbheána.



https://ga.wikipedia.org/wiki/%C3%89anna_%C3%93_Coinnigh

Is polaiteoir Éireannach é Éanna Ó Coinnigh (nó Éanna Ó Cionnaith uaireanta) (24
Aibreán, 1951 a rugadh é) nó Enda Kenny mar is fearr aithne air as Béarla. Is é
an 12ú Taoiseach ar Phoblacht na hÉireann ó 9 Márta 2011 chomh maith le bheith
ina cheannaire ar Fhine Gael. Vótáladh isteach don chéad uair é sa bhliain 1975
ó dháilcheantar Mhaigh Eo, agus é ag teacht i gcomharbas ar a athair, Henry
Kenny.

Is é an Teachta Dála is faide seirbhís gan bhriseadh ('Athair na Dála') i nDáil
Éireann faoi láthair agus is é an chéad cheannaire ar Fhine Gael ó rialtas
Ghearóid Mhic Gearailt i 1982 ar éirigh leis dul i mbun rialtais trí olltoghchán
a bhuachan.

Rugadh Éanna Ó Coinnigh do Henry Kenny agus dá bhean chéile i 1951 i gCaisleán
an Bharraigh agus tógadh é ar fheirm bheag a mhuintire i nDoire an Chuais i
Maigh Eo. Is é an tríú páiste is sine de chúigear. D'fhreastail sé ar bhunscoil
Phádraig, ar Choláiste Ghearailt i gCaisleán an Bharraigh, Ollscoil na hÉireann,
Gaillimh, agus ar Choláiste Phádraig i nDroim Conrach, Baile Átha Cliath, áit ar
cháiligh sé mar mhúinteoir bunscoile.

Bhí cáil ar a athair mar pheileadóir Gaelach a bhí páirteach san fhoireann as
Maigh Eo a bhuaigh Craobh Uile-Éireann sa bhliain 1936. Bhí an fear céanna ina
Theachta Dála de chuid Fhine Gael ó 1954, ach fuair sé bás d'ailse i 1975. Tá
dúil mhór ag Éanna é féin sa pheil agus bhí sé ina pheileadóir agus ina
thraenálaí sa chlub áitiúil in Oileán Éadaí nuair a bhí sé ina fhear óg.
Roghnaíodh Éanna le seasamh ar son an pháirtí san fhothoghchán a ghaireadh chun
an suíochán sin a líonadh agus d'éirigh leis é a bhuachan gan stró le 52.80% de
na vótaí céadrogha. Tá éirithe leis a shuíochán Dála a choinneáil i ngach aon
olltoghchán ó shin. Cé gurb é 'Athair na Dála' faoi láthair, ba é 'Leanbh na
Dála' nuair a toghadh ar dtús é, toisc é a bheith ar an Teachta Dála ab óige ag
an am.

Phós sé Fionnuala O'Kelly sa bhliain 1992, tar éis dó aithne a chuir uirthi
breis is deich mbliana roimhe sin, nuair a bhí sí ag obair i bpreasoifig Fhianna
Fáil i dTeach Laighean. Tá cónaí orthu i Maigh Eo agus tá triúr páistí acu faoi
láthair, mar atá, Aoibhinn, Ferdia agus Naoise.

Taitníonn cnocadóireacht/sléibhteoireacht leis mar chaitheamh aimsire agus
dhreap sé go mullach Kilimanjaro sa bhliain 2003 agus tá sléibhte eile ar fud na
hÉireann dreaptha aige le blianta fada anuas. Is léitheoir cíocrach é chomh
maith agus suim ar leith aige i leabhair staire. Is breá leis ceol Bruce
Springsteen chomh maith.

Chaith Ó Coinnigh breis is deich mbliana ina chúlbhinseoir sular ceapadh é ina
Aire Sóisearach Oideachais agus Saothair i rialtas Ghearóid Mhic Gearailt i
1986. D'oibrigh sé mar Aire Sóisearach Turasóireachta agus Trádála sa
chomhrialtas bogha ceatha a mhair idir 1994 agus 1997 chomh maith.

Chuaigh sé san iomaíocht le bheith mar cheannaire Fhine Gael sa bhliain 2001,
tar éis do Sheán de Briotún éirí as an bpost sin, ach thug Mícheál Ó Nuanáin,
iar-Aire Sláinte, an svae leis sa chomórtas sin. D'éirigh go tubaisteach le Fine
Gael in Olltoghchán 2002, áfach, nuair nach bhfuair siad ach 31 suíochán (laghdú
23 suíochán) agus ba ghá don Nuanánach éirí as mar cheannaire chomh maith mar
gheall ar an toradh sin. Sheas Ó Cionaoith arís i gcomórtas ceannaireachta 2002
agus d'éirigh leis an bua a fháil faoi dheireadh ansin.

Bhí de pholasaí aige féin agus ag Brian Hayes an Ghaeilge a dhéanamh éigeantach
san Ardteist, polasaí a tharraing cáineadh géar ó mhuintir na hÉireann. Tar éis
an cháinte seo, dúradh go ndéanfaí athbhreithniú ar mhúineadh na teanga agus
ansin go mbreathnófaí arís ar a héigeantas.

Nuair a toghadh Ó Coinnigh mar cheannaire Fhine Gael, bhí an páirtí go mór in
ísle brí agus bhí cuid mhaith cainte ann faoi dheireadh a bheith ag teacht leis
an bpáirtí, ach chuaigh sé i mbun oibre go díograiseach chun an príomhpháirtí
freasúra a atógáil. Thaistil sé ar fud na tíre ar mhaithe le bualadh le baill
agus grúpaí áitiúla Fhine Gael le bheith ag éisteacht agus ag plé leo, chomh
maith le bheith ag iarraidh iad a spreagadh agus chun beocht nua a chur sa
pháirtí. Dhírigh sé go speisialta ar atógáil an pháirtí ón mbonn aníos trí
bhallra an pháirtí a mhéadú agus ar thiomsú airgid. Chuir sé deireadh leis an
gcosc a bhí ar ghlacadh le síntiúis chorparáideacha a bhí curtha i bhfeidhm ag
Mícheál Ó Nuanáin mar cheannaire roimhe sin, rud a chiallaigh go raibh Fine Gael
in ann glacadh le hairgead ó lucht gnó arís.

D'éirigh thar barr le Fine Gael i dtoghcháin áitiúla 2004 nuair a d'éirigh leo
293 suíochán údarás áitiúil a bhaint amach (16 breise) agus cuid mhaith de na
suíochán tógtha acu ó Fhianna Fáil, páirtí ar bualadh go dona iad sna toghcháin
chéanna (laghdú 80 suíochán). Anuas air sin, d'éirigh le Fine Gael níos mó
suíochán a bhuachan ná Fianna Fáil i bParlaimint na hEorpa sna toghcháin
Eorpacha a bhí ar siúl ag an am céanna leis na toghcháin áitiúla agus ba é seo
an chéad uair riamh ar éirigh le Fine Gael Fianna Fáil a shárú i dtoghchán ar
bith ó thaobh líon suíochán de (5 shuíochán as 13 cinn i gcomparáid le 4 cinn ag
Fianna Fáil).

Rinne FG socrú le Páirtí an Lucht Oibre tar éis toghcháin áitiúla 2004 maidir le
comhoibriú vótála in Olltoghchán 2007, rud ar a tugadh ' Comhaontú an Mhuilinn
Chearr', ar mhaithe le cur in aghaidh pháirtithe an rialtais ag an am.

Nuair a bhí vótaí an olltoghcháin i 2007 comhairthe, ba léir go raibh dul chun
cinn mór déanta ag Fine Gael ó thaobh líon suíochán de (méadú 20 suíochán go
51), ach níor leor é le dul i mbun rialtais, ó ba rud é go raibh níos mó
suíocháin Dála ag Fianna Fáil go fóill agus ba ghá gach uile pháirtí sa
fhreasúra a thabhairt le chéile chun comhrialtas nua a chruthú, rud nach raibh
dóchúil i bhfianaise líon na ndreamanna éagsúla polaitiúla a bhí ag teastáil.
D'éirigh le rialtas Bertie Ahern rialtas nua a chruthú leis an bPáirtí
Daonlathach agus le páirtí comhrialtais nua, mar atá, An Comhaontas Glas.

D'fhógair Ó Coinnigh gan choinne i Samhain 2005 gur chreid sé gur chóir go
mbeadh an Ghaeilge mar ábhar roghnach san Ardteistiméireacht mar chuid de leasú
iomlán ar churaclam na Gaeilge agus go mbeadh sé seo mar pholasaí Fhine Gael ar
an gceist ón am sin i leith. Mhaígh sé gur chóir go mbeadh sé de rogha ag daltaí
Ardteiste an Ghaeilge a roghnú toisc go bhfuil grá acu don teanga agus gur chóir
go mbeadh cead ag daltaí nach bhfuil ag éirí go maith leo sa teanga sin ábhar
eile a roghnú mar ábhar scrúdaithe tar éis don Teastas Sóisearach a bheith
déanta acu. Tharraing an polasaí seo cáineadh géar ó eagraíochtaí Gaeilge agus ó
pháirtithe polaitiúla áirithe toisc go bhfacthas dóibh gurbh ionann a leithéid
agus ísliú stádais don teanga sa chóras oideachais agus go raibh an baol ann go
dtiocfadh deireadh le múineadh na Gaeilge i scoileanna áirithe ar leibhéal na
hArdteistiméireachta mar gheall ar chur i bhfeidhm an pholasaí seo. Fógraíodh sa
bhliain 2016 nach mbeadh an cur chuige seo mar pholasaí acu a thuilleadh.

Toghadh Ó Coinnigh mar Thaoiseach ar an gcéad lá den 31ú Dáil, Dé Céadaoin 9
Márta 2011. Chaith 117 Teachta Dála vóta ar a shon agus 27 ina choinne tar éis
dó a bheith ainmnithe ag a pháirtí féin.

Níor éirigh le Fine Gael móramh a bhaint amach in Olltoghchán na hÉireann, 2016.
Mar thoradh, chuir sé in iúl don Uachtarán ar an 11 Márta 2016 go n-éiróidh sé
as post an Taoisigh.



https://ga.wikipedia.org/wiki/V%C3%A1rs%C3%A1

Is í Vársá (Warszawa as Polainnis, Warschau as Gearmáinis, Warsaw as Béarla,
Varsovie as Fraincis) príomhchathair na Polainne. Bronnadh céimíocht na
príomhchathrach uirthi sa bhliain 1596. Tá sí suite cois Abhainn Wisła (Béarla:
Vistula, Gearmáinis: die Weichsel), ar aon fhad ó chósta theas Mhuir Bhailt agus
ó Shléibhte Charp. Meastar go raibh 1,676,600 duine ina gcónaí sa chathair féin
sa bhliain 2004, ach má chuirtear san áireamh iad siúd a raibh cónaí orthu sna
cathracha timpeall Vársá, ardófar an figiúr sin go 2,400,000, a bheag nó a mhór.
Tá an chathair féin 516.9 ciliméadar cearnach ar achar, ach má chuirtear na
cathracha ina timpeall leis an uimhir sin, is é an t-achar a gheofar ná 1226.7
ciliméadar cearnach.

Tá Vársá suite in aice le hAbhainn Wisła ar Ísleán Lár na Masóive (Nizina
Środkowomazowiecka), agus í leata ar an dá bhruach den abhainn. Tugtar Praga ar
an mbruach thoir. Tá cupla cnoc suite taobh istigh de theorainneacha na
cathrach. Tá aeráid bhog ilchríochach sa chathair, agus an teocht ag luainiú
idir -3 céim Celsius i Mí Feabhra agus 19 céim Celsius i Mí Iúil. Is í Mí Iúil
an mhí is mó fearthainne sa chathair, chomh maith.

Is gnách le muintir na háite a rá go bhfuil ainm na háite, Warszawa, bunaithe ar
ainmneacha beirt bhuachaillí, Wars agus Sawa, a bhí ag iascach ar bhruach na
habhainne, ach is dóchúla go bhfuil an t-ainm ag tagairt do thailte de chuid
tiarna talún darbh ainm Warcisław nó Warsz. Cibé scéal é, tógadh an chéad chupla
dún, Bródno agus Jazdów, i lár na Meánaoiseanna. Nuair a rinne Bolesław a Dó,
Diúc Płock, léirscrios ar Jazdów sa bhliain 1281, cuireadh bun le háitreabh nua
in aice le Warszowa nó Warszewa, baile beag iascaireachta cois na habhann.
Shocraigh Diúic na Masóive síos anseo i rith na ceathrú haoise déag, agus sa
deireadh, rinneadh príomhchathair na Masóive de Varsá sa bhliain 1413. Nuair a
chuaigh teaghlach na nDiúc seo in éag, sa bhliain 1526, cuireadh an cúige ar fad
le tailte na Corónach, is é sin, tailte Rí na Polainne nach raibh ina bhfeod ag
aon mhionphrionsa. Sa bhliain 1529, thionóil Dáil na Polainne (Sejm) an chéad
uair sa chathair seo, agus sa bhliain 1569, shocraigh an Dáil síos anseo go
seasta. Trí bliana ina dhiaidh sin, shínigh uaisle na Polainne Comhcheangal
Vársá, is é sin, conradh a chinntigh saoirse na gcreideamh éagsúil i Ríocht na
Polainne. Bhí a leithéid de chaoinfhulaingt as an ngnáth ar fad i saol na linne,
ó bhí lucht na gcreideamh difriúil ag marú a chéile i gcogaí móra ar fud na
hEorpa.

Nuair a chuaigh an Pholainn is an Liotuáin in aon stát le chéile, tháinig sé
isteach áisiúil príomhchathair a ghairm de Vársá, toisc an áit a raibh an
chathair seo suite. Agus ceart go leor rinneadh príomhchathair di sa bhliain
1569, nuair a d'aistrigh an Rí Zygmunt Waza, nó Sigismund Vasa, ó Chracó go
Vársá. Sa bhliain 1795, agus an Tríú Críochdheighilt ag dul ar an bPolainn,
shealbhaigh an Phrúis an chathair. Dhá bhliain déag ina dhiaidh sin, chuir
fórsaí Napoleon ruaigeadh ar na Prúisigh, agus bunaíodh Ard-Diúcacht nua Vársá
timpeall na cathrach. Tháinig deireadh le coinscleo Napoleon i gceann aimsire,
áfach. Nuair a tháinig maithe agus móruaisle na hEorpa le chéile i gComhdháil
Vín chun caoi a chur ar chosúlacht na hilchríche arís i ndiaidh na n-athruithe
móra i mblianta an réabhlóideachais, bhunaigh siad Ríocht na Polainne nó "Ríocht
na Comhdhála", a raibh Vársá mar phríomhchathair agus impire na Rúise mar rí
aici.

Siúd is go raibh muintir Vársá faoi bhráca na Rúise, tháinig borradh mór ar an
áit sa naoú haois déag. Thosaigh forbairt na tionsclaíochta, agus tógadh cuid
mhaith foirgintí gáifeacha, mar an Amharclann Mhór (Teatr Wielki) agus Belweder,
ina bhfuil cónaí ar Uachtarán na Polainne inniu. Sa bhliain 1816, d'ordaigh
Impire na Rúise agus Rí na Polainne, Alastair a hAon, ollscoil a chur ar bun sa
chathair.

Sa chéad chogadh domhanda, fuair na Gearmánaigh an ceann is fearr ar na Rúisigh
ar dtús, agus ghlan na fórsaí Rúiseacha as an áit i dtús Mhí Lúnasa, 1915.
Shealbhaigh na Gearmánaigh Vársá, agus chuaigh Polannaigh áitiúla i gceann an
Bhardais. Nuair a theip an cogadh ar na Gearmánaigh, ansin, b'iad na
náisiúnaithe Polannacha a tháinig i seilbh a bpríomhchathrach féin faoi cheannas
an Mharascail Józef Piłsudski.

Nuair a d'imigh an gobharnóir Gearmánach Hans Beseler as Vársá faoi rún ar an
deichiú lá de Mhí na Samhna 1918, tháinig náisiúnaithe Piłsudski i gceannas ar
an bpríomhchathair. Ní raibh deireadh tagtha leis an saol crua go fóill, nó
díreach i ndiaidh an chéad chogadh domhanda, phléasc cogadh nua amach idir an
Pholainn agus an Rúis Shóivéadach faoi theorainn thoir na Polainne. D'fhéach na
Sóivéadaigh le Vársá a ionsaí is a fhorghabháil i samhradh na bliana 1920, ach
má d'fhéach féin, d'éirigh leis na Polannaigh an t-arm Rúiseach a stopadh i
Radzymin, fiche éigin ciliméadar soir ó thuaidh ó lár na cathrach, ar an séú lá
déag de Mhí Lúnasa, 1920. Is gnách leis na Polannaigh "an mhiorúilt chois
Abhainn Wisła" (cud nad Wisłą) a thabhairt ar an gcath áirithe seo, ó bhí na
fórsaí Rúiseacha i bhfad níos líonmhaire ná an t-arm Polannach a chuir ruaigeadh
orthu. Le déanaí, áfach, fuair na staraithe amach nach miorúilt a bhí ann ach an
dearg-ádh: tháinig na Polannaigh trasna ar an mbanda minicíochta ar a raibh na
Sóivéadaigh ag craoladh a gcuid orduithe, agus bhris siad cód rúnda an námhad.
Mar sin, fuair siad amach an áit a raibh na Sóivéadaigh i bhfoscadh, agus ansin,
chuir siad an banda minicíochta sin ó mhaith ar na Rúisigh lena gcuid
craolacháin féin.



https://ga.wikipedia.org/wiki/Uisce_beatha

Deoch is ea uisce beatha nó fuisce (whiskey as Béarla) a chumtar de bhraich.
Déantar an bhraich as eorna a chur in uisce agus a shíolrú, agus ansin í a
thriomú. Drioglann a thugtar ar an áras ina ndéantar an t-uisce beatha. Tá stair
fhada ag an uisce beatha in Éirinn, agus cé gur mó aithne atá ar an deoch órga ó
na drioglanna móra, déantar méid áirithe poitín fós, go háirithe i gceantair
iargúlta agus shléibhe. Is in Éirinn agus in Albain a dhéantar cuid mhór den
uisce beatha ar domhain. Cé gur mó an aithne atá ar whisky na hAlban, is in
Éirinn a d'eascair déanamh an uisce beatha, nó whiskey mar a litrítear ann é.

Is iad príomhlipéid uisce beatha na hÉireann ná Paddy, Powers, Jameson agus
Bushmills, agus tá siad seo in úinéireacht Chomhlacht Stiléirí na hÉireann
(Irish Distillers). I measc lipéad eile tá Tullamore Dew.

Is uisce beatha measctha atá i gcuid mhór den uisce beatha a dhíoltar go
hidirnáisiúnta. Ciallaíonn sé seo gur meascán de uisce beatha braiche (malt
whiskey) agus uisce beatha gráin atá ann. Uisce beatha braiche an déantús is
daoire, agus is de dhéantús drioglainne amháin i mbliain áirithe a thagann sé.
Tá an-chuid lipéad uisce beatha braiche Albanach, ach níl ach cúpla ceann as
Éirinn go dtí seo. D'fhéadfadh sé go mbaineann sé seo leis an ndleacht ard a
bhíodh ar uisce beatha agus gur i bhfolach faoin tír a dheintí uisce beatha nó
poitín go hiondúil in Éirinn, nuair a bhí an t-iliomad drioglann in Albain.

Déantar uisce beatha i go leor tíortha eile freisin, mar shampla Ceanada agus
Kentucky na Stát Aontaithe (uisce beatha Bourbon).



https://ga.wikipedia.org/wiki/Uileloscadh

Is é an tUileloscadh (Eabhrais: haSho'ah, השואה) an t-ollscriosadh a rinne na
Naitsithe ar na Giúdaigh le linn an Dara Cogadh Domhanda. Bhí an
frith-Ghiúdachas i gcroílár na hidé-eolaíochta Naitsíche ón tús, agus d'fhógair
Adolf Hitler ina leabhar Mo Chath Féin (Mein Kampf) go mbeadh an Ghearmáin
ábalta an Chéad Chogadh Domhanda a ghnóthú, ach na "naimhde inmheánacha" a mharú
le gás. An té a ghlacfadh an leabhar i ndáiríre, bheadh sé in ann, mar sin, an
tUileloscadh a thuar roimh ré.

Is féidir a rá gur thosaigh an tUileloscadh le hOíche na Gloine Briste, nó
Reichskristallnacht, ar an ochtú agus ar an naoú lá de Mhí na Samhna, 1938. Ina
dhiaidh sin, cuireadh thart ar dhá chéad míle duine chun báis mar chuid de Chlár
T-4, clár eotanáise a bhí dírithe ar na daoine a raibh galair oidhreachtúla,
galair intinne nó titimeas ag luí orthu. Ina dhiaidh sin, cuireadh scuaid
sluamharfacha ag obair sa chathéadan thoir, agus iad ag lámhach na sluaite
Giúdach rompu de réir mar a bhí díormaí Hitler ag teacht isteach ar chríocha an
Aontais Shóivéadaigh. Sa deireadh thiar thall, tógadh sluachampaí báis sa
Pholainn agus i dtíortha forghafa eile san Oirthear. Na campaí seo, bhí siad ag
oibriú seomraí gáis a cheadaigh do na Gearmánaigh na mílte de dhaoine a bhású go
sciobtha, de réir próiseas tionsclaíoch a bhí cosúil le crios iompair. Thairis
sin, baineadh úsáid as cuid mhaith cimí sna campaí seo le turgnaimh eolaíochta a
chur i bhfeidhm orthu, turgnaimh a bhí cosúil le beodhioscadh agus iad bun os
cionn ar fad le heitic an dochtúra.

B'iad na Giúdaigh príomhthargaid an Uilelosctha. Is gnách a rá gur cuireadh sé
mhilliún acu chun báis. Dealraíonn sé, fiú, i bhfianaise an taighde is úire,
nach bhfuil mórán le cur leis an uimhir seo ná le baint di. Thairis sin, áfach,
fuair cuid mhór de Ghiofóga na hEorpa bás sna seomraí gáis. De réir an
taighdeora Shasanaigh Ian Hancock, ar Giofóg é féin, is féidir a rá go
ndeachaigh ródach den chineál chéanna ar na Giofóga agus ar na Giúdaigh, agus é
ag tagairt d'Uileloscadh na nGiofóg le téarma ar leith, mar atá, Porrajmos.
Creidtear go bhfuair idir 200,000 agus 800,000 Giofóg bás sa Phorrajmos, is é
sin, idir aon cheathrú cuid agus aon leath de phobal na nGiofóg san Eoraip.

Thairis sin, bhí dreamanna eile ann a bhí in an-dainséar iad féin a fháil i
seomraí gáis na sluachampaí báis. Bhí dearcadh oifigiúil na Gearmáine ar na
Rúisigh agus ar na Slavaigh eile chomh dímheasúil is nach síltí a dhath de iad a
chur sa ghás in éineacht leis na "ciníocha ísle" eile. Ar chúiseanna polaitiúla,
cimíodh cuid mhaith daoine a bhí gníomhach i bpáirtithe daonlathacha nó i
ngluaiseacht ceardchumannaíochta na Gearmáine roimh an réabhlóid Naitsíoch, agus
cuireadh roinnt nár bheag acu chun báis. Bhí an campa géibhinn ag bagairt ar na
homaighnéasaigh féin - "lucht an triantáin phinc", mar a thugtaí orthu, nó
cosúil leis an dóigh ar cuireadh d'fhiacha ar na Giúdaigh an réalta gheal a
chaitheamh, b'é an triantán pinc suaitheantas na bhféileacán sa Tríú Reich.

Tá an focal féin Uileloscadh bunaithe ar an téarma Béarla Holocaust, ar focal
iasachta é ón nGréigis. Is ionann holokauston na Gréigise agus íobairt nó ofráil
a dhóitear (kauston) go hiomlán (holo-) in ómós do dhia. Baineadh an chéad úsáid
as an téarma le tagairt a dhéanamh d'Uileloscadh na nGiúdach chomh moch leis an
mbliain 1942, siúd is nach ndearnadh téarma caighdeánaithe de roimh lár na
gcaogaidí. Ó na seachtóidí ar aghaidh, is é an chéad chiall a shamhlaítear leis
an bhfocal sa Bhéarla, agus cuid mhór teangacha tar éis glacadh leis an bhfocal
sa chiall áirithe seo. Go minic, tuigtear nach bhfuil an téarma seo in úsáid ach
i dtaobh an ródaigh a rinneadh ar na Giúdaigh, thar aon dream eile. Tá staraithe
ann a deir gurb é Elie Wiesel, thar aon duine eile, a ghreamaigh an chiall
áirithe seo den fhocal.

Maidir leis an Eabhrais, is é an téarma Bíoblúil Shoa (שואה) nó HaShoa, leis an
alt deimhneach, a tháinig in úsáid sa teanga sin i dtús na ndaicheadaí. Is é is
ciall leis ná "tubaiste" nó "olltubaiste". Is fearr le go leor an téarma,
seachas holocaust, a úsáid sa Bhéarla ar a laghad, ar chúiseanna diagachta ach
go háirithe.

Cuireadh an tUileloscadh i gcrích go héifeachtúil, mar a bheadh próiseas
tionsclaíoch ann, agus acmhainní uile an stáit nua-aoisigh á ndíriú ar an oiread
daoine a mharú chomh sciobtha agus ab fhéidir. Mar shampla, bhí meaisíní
staitisticíochta Dehomag - meaisíní a bhí ina réamhtheachtairí don ríomhaire - á
n-úsáid le liostaí a choinneáil faoi dhaoine a bhí incheaptha mar íobartaigh,
agus dianchuntais á gcoinneáil orthu siúd a bhí maraithe cheana féin. Nuair a
tháinig an cime a fhad le sluachampa géibhinn, chaithfeadh sé a chuid
cleathainsí a thabhairt uaidh. Cuireadh lipéad le gach réad ar leith acu, agus
fuair an príosúnach oideas ar ais. Maidir leis na modhanna oibre, bhí na
Naitsithe an-ghnóthach ag baint trialach as teicníochtaí éagsúla, go dtí gur
tháinig siad ar an gceann ab fhearr. Le linn Oibríocht Reinhard, an feachtas le
Giúdaigh na Gobharnóireachta Ginearálta a mharú, héiríodh as an aonocsaíd
charbóin mar nimh leis na cimí a mharú, agus tháinig Zyklon B - sórt lotnaidicíd
agus í bunaithe ar an gciainíd hidrigine - ina háit.

Ina leabhar Russia's War, thug an staraí Sasanach Richard Overy cur síos ar an
dóigh ar chuir na Gearmánaigh feabhas ar mhodh oibre na sluamharfóireachta. Sa
bhliain 1941, i ndiaidh dóibh an Bhealarúis a fhorghabháil, bhain na Naitsithe
úsáid as othair na ngealtlann i Miensk, príomhchathair na Bealarúise, le teacht
ar an mbealach ba luaithe chun daoine a mharú ina sluaite. Ar dtús, cuireadh na
hothair ina scuaine, le súil is go maródh gach urchar níos mó ná aon duine
amháin. Ní raibh an modh seo ag oibriú sách sciobtha, agus mar sin, baineadh
triail as an dinimít. Siúd is gur bhain an phléasc cosa agus lámha de na
hothair, ba mhinic a fágadh ina mbeo iad, agus b'éigean a mbás a thabhairt le
meaisínghunna. I Mahiloŭ, i Mí Dheireadh Fómhair den bhliain 1941, baineadh an
chéad triail as carr an gháis (Gaswagen). Go bunúsach, carr a bhí ann a raibh
seomra aonraithe taobh istigh di, agus sceithghás an chairr ag dul isteach sa
seomra seo. Nuair a tosaíodh an t-inneall, líonadh an seomra le aonocsaíd
charbóin, agus na paisinséirí á dtachtadh de réir a chéile.

Leis na blianta beaga anuas, tá ról na gcorparáidí móra gnó san Uileloscadh ina
ábhar mór conspóide. De réir mar a dúirt Rudolf Höss, ceannasaí an sluachampa úd
Auschwitz, is iomaí gnólacht mór Gearmánach a d'fhiafraigh de, an mbeadh cimí de
chuid an tsluachampa ar fáil mar sclábhaithe oibre nach gcaithfeá pá a íoc leo.
Tá cuid de na gnólachtaí seo ag obair i gcónaí. Thairis sin, ós rud é gur
brainse Gearmánach de chuid an IBM a dhíol na meaisíní Dehomag leis na
Naitsithe, tá an cheist curtha le déanaí, cá mhéad a shaothraigh an chorparáid
seo ar an Uileloscadh.

Aon áit ar tháinig na Gearmánaigh, a bheag nó a mhór, chuaigh na Gearmánaigh ar
lorg na nGiúdach áitiúil. In áiteanna, cuireadh i gcampaí daorbhroide iad; in
áiteanna eile, b'é an seomra gáis a bhí ag fanacht leo. I Lár agus in Oirthear
na hEorpa ba mhó a maraíodh daoine, nó má bhí corradh is seacht milliún Giúdach
ina gcónaí i dtíortha Oirthear na hEorpa roimh an gcogadh, bhí cúig mhilliún acu
imithe ina dhiaidh. B'iad an Pholainn agus an tAontas Sóivéadach ba mhó a bhí
thíos leis an Uileloscadh, ach básaíodh cuid mhór den phobal Ghiúdach san
Ísiltír, sa Fhrainc, sa Bheilg, san Iúgslaiv, agus san Ghréig, chomh maith.

De réir na gcáipéisí a d'fhág siad ina ndiaidh, bhí na Naitsithe dírithe ar an
"bhfuascailt dheiridh" a chur i bhfeidhm sa Ríocht Aontaithe agus in Éirinn,
chomh maith, dá n-éireodh leo an dá thír sin a fhorghabháil. Bhí an tUileloscadh
ag dul ar aghaidh gach áit a raibh na Naitsithe i gceannas, beag beann ar an
dochar a bhí sé a dhéanamh do chuspóirí cogaidh eile na Gearmáine. Níor tháinig
deireadh leis na coireanna seo roimh dheireadh an chogaidh féin.

Ábhar alltachta don chine dhaonna i gcónaí is ea é chomh brúidiúil,
míthrócaireach a bhí na Naitsithe agus an tUileloscadh idir lámhaibh acu. Ba
chuma leo cé acu fear, bean nó páiste a bhí siad a mharú. Ba mhinic a céasadh na
híobartaigh sular maraíodh iad. Chuala an saol iomrá ar an tseanbhean a ghuigh
ar an Naitsí í féin a mharú roimh a hiníon agus a páiste siúd: a mhalairt sin a
rinne an Gearmánach, nó thosaigh sé ar an bpáiste, agus ansin, chonaic an
tseanmháthair a hiníon féin á marú os comhair a súl féin, sular chríochnaigh an
Naitsí an obair. Sa bhreis ar an sluamharú féin, ba mhinic a cuireadh turgnaimh
chruálacha mharfacha mhíochaine i gcrích ar na cimí, na páistí san áireamh.
Tharraing dochtúir an tsluachampa úd Auschwitz-Birkenau, Josef Mengele, míchlú
as an ngnáth air féin, agus é ag súgradh le beatha na ndaoine ar bhealach
samhnasach ar fad le "taighde" a dhéanamh ar chúrsaí na hoidhreachtúlachta is na
géineolaíochta. Is é an chuma atá ar an scéal ná nach raibh mórán céille leis na
turgnaimh seo ó thaobh na heolaíochta de. Fuair an chuid ba mhó de na daoine bás
dá ndeasca, agus an duine nach bhfuair, maraíodh é le huatóipse a dhéanamh air.
Mar sin, dealraíonn sé nach raibh iontu, i ndiaidh an iomláin, ach céasadh
Sádach.

I measc na n-íobartach, bhí Giúdaigh, Polannaigh, Rúisigh, Cumannaigh,
homaighnéasaigh, Giofóga, othair shiciatracha, easláin, gníomhaithe polaitiúla
(ar nós polaiteoirí de chuid na bpáirtithe Gearmánacha a bhí ann sular
shealbhaigh na Natsithe an chumhacht, cosúil leis na Daonlathaigh Shóisialacha,
nó an páirtí Zentrum, arbh é páirtí na gCaitliceach é), intleachtóirí, baill
d'Fhinnéithe Iaivé (nó "Bíoblóirí", Bibelforscher, mar a thugtaí orthu sa
Ghearmáin ag an am), sagairt Chaitliceacha agus ministéirí Protastúnacha, lucht
ceardchumannaíochta, Afracánaigh a tharla a bheith ag cur fúthu sna ceantair a
bhí forghafa ag na Gearmánaigh, gnáthchiontóirí agus gnáthchoirpeoirí, agus
daoine a bhí "ina naimhde ag an Stát" (Staatsfeinde) ar chúis éigin eile.
Shíothlaigh na daoine seo i gcuideachta a chéile sna sluachampaí agus sna
seomraí gáis, rud atá curtha i míotar sna doiciméid scríofa agus sna
grianghrafanna a d'fhág na Naitsithe féin ina ndiaidh, chomh maith le cuimhní
cinn na daoine a bhí i láthair (idir Naitsithe, iarmharáin agus fhinnéithe
ócáidiúla) agus staitisticí náisiúnta na dtíortha a bhí gafa ag na Naitsithe.

Bhí an frith-Ghiúdachas coitianta go leor san Eoraip sna fichidí agus sna
tríochaidí, agus é fréamhaithe go domhain in ithir na hilchríche roimhe sin
féin. Roimh laethanta Hitler, áfach, bhí sé bunaithe ar an naimhdeas reiligiúnda
thar aon rud eile, agus d'fhéadfadh na Giúdaigh saol suaimhneach a fháil, ina
lán cásanna, ar acht go rachaidís leis an gcreideamh Críostaí, rud a rinne siad
go minic. Bhí frith-Ghiúdachas Adolf Hitler, a leag sé amach ina leabhar Mo
Chath Féin (Mein Kampf) níos gaire don chiníochas nua-aimseartha, agus é
bunaithe ar an smaoineamh go raibh rud éigin bitheolaíoch ar ainghléas leis na
Giúdaigh, agus nach raibh an fabhta seo inleigheasta le tonn an bhaiste. Mar
sin, chaithfí iad a ruaigeadh as an tsochaí, a chur an loch amach nó - mar a
tharla sa deireadh - a mharú scun scan.

Nuair a bhí Hitler ina chónaí i Vín ina fhear óg dó, chuaigh bolscaireacht Karl
Lueger, ard-mhéara na háite, go mór mór i bhfeidhm air. Tuathghríosóir ab ea é
Lueger a bhí ag baint leasa as an bhfrith-Ghiúdachas ina chuid toghchánaíochta,
ach san am céanna, bhí sé i ndlúth-theagmháil le cinnirí na nGiúdach áitiúil,
agus é ag áitiú orthu go raibh sé breá sásta leo siúd agus nach chucu a bhí sé.
Ba chuimhin le cuid mhór de Ghiúdaigh na Gearmáine geáitsí Lueger, nuair a
tháinig Hitler chun solais mar pholaiteoir. Mar sin, ní fhéadfaidís a shíleadh
go mbeadh aon difríocht mhór idir é agus Lueger. Bhí, fiú, an blas céanna ar a
chuid Gearmáinise.

Ar an chéad lá de Mhí Aibreáin, 1933, go gairid i ndiaidh do Hitler an chumhacht
a ghabháil, chóirigh na Naitsithe baghcat ar na siopaí is ar na gnóthais
Ghiúdacha ar fud na Gearmáine. Ina dhiaidh sin, reachtaíodh sraith de dhlíthe
frith-Ghiúdacha. Ar an seachtú lá den mhí chéanna, chuaigh an Dlí um Athbhunú na
Státseirbhíse Proifisiúnta (Berufsbeamtengesetz) i bhfeidhm: reacht a bhí ann a
chuir ar chumas na Naitsithe bata agus bóthar a thabhairt do na státseirbhísigh
Ghiúdacha. B'é seo an chéad acht frith-Ghiúdach a reachtaíodh sa Ghearmáin ó
athaontú na tíre sa bhliain 1871 ar aghaidh. Sa bhliain 1935, reachtaíodh Dlíthe
Nürnberg - dlíthe ciníochais a choisc ar na Giúdaigh daoine "Airíocha" a phósadh
agus a bhain saoránacht na Gearmáine díobh. Ní bheadh iontu, as sin amach, ach
"géillsinigh" an stáit. Níor fágadh cead vótála acu, mar shampla.

Nuair a thosaigh an cogadh, rinneadh ár mór ar na Giúdaigh in áiteanna, agus le
teacht na Nollag 1941, bhí Hitler meáite ar fad ar na Giúdaigh a chur de dhroim
an tsaoil. I Mí Eanáir den bhliain 1942, cóiríodh Comhdháil Wannsee,
mórchruinniú na mboc mór Naitsíoch, inar pléadh "Fuascailt Dheiridh na Faidhbe
Giúdaí", Endlösung der Judenfrage. D'áitigh an Dochtúir Josef Bühler, ionadaí
Hans Frank, Gobharnóir Ginearálta na Polainne forghafa, d'áitigh sé ar Reinhard
Heydrich, cathaoirleach na comhdhála, an "Fhuascailt Dheiridh" a chur i gcrích
sa Ghobharnóireacht Ghinearálta.

Thosaigh siad ag aslonnú phobal na ngeiteonna go dtí an seacht gcampa a bhí
ceaptha mar Vernichtungslager nó sluachampaí báis ("díothú" is brí leis an
bhfocal Gearmáinise Vernichtung): Auschwitz, Bełżec, Chełmno, Majdanek, Mały
Traścianiec, Sobibór agus Treblinka. Sa bhliain 1978, d'fhoilsigh Sebastian
Haffner, staraí agus scríbhneoir Gearmánach a chaith blianta an chogaidh ar
deoraíocht i Sasana, an leabhar Anmerkung zu Hitler ("Nótaí faoi Hitler"), inar
chuir sé an bharúil ar pár go raibh Hitler sásta a chuid aislingí faoi
fhorlámhas na Gearmáine ar an Eoraip a chaitheamh i dtraipisí ar mhaithe le
cinedhíothú na nGiúdach. Mar sin, nuair a d'fhógair na Meiriceánaigh cogadh in
aghaidh na Gearmáine, bhí Hitler socair suaimhneach faoi sin, cé gurb ionann sin
agus díomua na Gearmáine sa chogadh. Nó b'é an rud ba tábhachtaí leis go raibh
an tUileloscadh ag dul ar aghaidh mar a theastaigh uaidh. Dá réir sin, nuair a
bhí an cogadh ag cliseadh ar na Gearmánaigh, bhí lón cogaidh, breosla agus
acmhainní eile á dtál go flúirseach ar na campaí báis, siúd is go raibh siad ag
teastáil go géar ó shaighdiúirí an chathéadain.

Nuair a tháinig deireadh leis an Uileloscadh, bhí cuid mhór de dhaonra Giúdach
na hEorpa imithe gan filleadh. Roimh an gcogadh, b'iad Giúdaigh na Polainne an
pobal Giúdach ba mhó sa domhan. Níor tháinig ach duine as gach deichniúr acu ina
bheo as blianta an chogaidh. Cailleadh thart ar dhá dtrian den phobal Ghiúdach
sa Ghréig, san Iúgslaiv, san Ungáir, sa Liotuáin, san Ísiltír, sa tSlóvaic, agus
sa Laitvia. Sa Bheilg, sa Rómáin, san Iorua, agus san Eastóin, cailleadh duine
as gach beirt, agus maraíodh duine as gach triúr san Aontas Sóivéadach. Fiú i
dtíortha ar nós na Fraince agus na hIodáile, níor tháinig ach trí cheathrú cuid
de na Giúdaigh slán. Ón taobh eile de, bhí an Danmhairg in ann an chuid ba mhó
de na Giúdaigh áitiúla a thabhairt go dtí an tSualainn, sula raibh de sheal ag
na Gearmánaigh teacht ar a lorgsan. Daoine den chosmhuintir ba mhó a rinne an
obair, agus iad ag glacadh na nGiúdach ar bhord a gcuid bád iascaigh agus luamh
príobháideach, beag beann ar longa cogaidh na Gearmáine.

B'í an Pholainn an chéad tír a d'ionsaigh Hitler, agus é meáite ar na Polannaigh
a chur de dhroim an tsaoil mar náisiún cultúrtha. Mar sin, bhí na
hintleachtóirí, na healaíontóirí agus na polaiteoirí Polannacha go mór mór i
ndainséar, nuair a d'fhorghabh an Wehrmacht an tír. Dúnmharaíodh cuid mhaith acu
as fuil fhuar. Thairis sin, rinneadh sluamharú ar na gnáthdhaoine sa Pholainn
anois is arís, de ghnáth le díoltas a imirt orthu as gníomhartha na
dtreallchogaithe a bhí ag cur troda ar na díormaí forghabhála. Tharla a leithéid
sna tíortha Slavacha eile freisin. Nuair a rinne na Naitsithe gabháltas ar an
bPolainn, maraíodh beagnach dhá mhilliún de Pholannaigh nach raibh gaolta
Giúdacha acu, sa bhreis ar an trí mhilliún Giúdach ón bPolainn. Níl na scoláirí
féin ar aon fhocal le chéile, ar féidir dearcadh orthu siúd mar íobartaigh de
chuid an Uilelosctha, ach is léir nach raibh meas an mhadra ag na Naitsithe ar
na Polannaigh, agus go raibh siad ábalta daoine acu siúd a mharú de réir mar a
rithfeadh leo. Cuireadh céad is dhá scór míle de chimí Polannacha go hAuschwitz,
agus b'iad na hintleachtóirí Polannacha ba túisce a fuair iad féin á marú ag
scuaid an bháis, na hEinsatzgruppen.

Nuair a thosaigh Oibríocht Barbarossa, is é sin, ionsaí na Gearmáine ar an
Aontas Sóivéadach, sa bhliain 1941, ba mhinic a mharaigh na saighdiúirí
Gearmánacha cimí cogaidh a bhí tar éis a gcuid arm a chaitheamh uathu cheana
féin. Saighdiúiri de chuid Waffen-SS ba mhinic a bhí páirteach ina leithéid. Mar
a thaispeáin taighde staraithe ar nós Christian Streit, údar an tsaothair úd
Keine Kameraden - Die Wehrmacht und die sowjetischen Kriegsgefangenen 1941-1945
("Ní comrádaithe sinn - an Wehrmacht agus na cimí cogaidh ón Aontas Sóivéadach
sna blianta 1941-1945"), bhí na gnáthshaighdiúirí neamhpholaitiúla ón Wehrmacht
in ann ainghníomhartha den chineál chéanna a chur i gcrích in áiteanna. Ar
ndóigh, bhí dearcadh na ngnáthshaighdiúirí ar na Sóivéadaigh an-éagsúil, agus
cuid mhaith acu in ann trua a ghlacadh leis na naimhde cimithe. Ní hionann is a
rá gur ridirí uaisle ab ea iad uile.

Meastar go bhfuair duine as gach ceathrar bás i Novgorod, in Pskov agus i
Leningrad agus sna cúigí a bhaineann leo. Meastar freisin gur ar chúiseanna
ciníochais amháin a maraíodh duine as gach ceathrar sibhialtach dá bhfuair bás ó
lámh na nGearmánach san Aontas Sóivéadach sna blianta cogaidh. Is ionann seo
agus milliún go léir de Bhílearúisigh, trí mhilliún d'Úcráinigh, agus cúig
mhilliún de Rúisigh.

Thairis sin, chuaigh ródach mór ar na Seirbigh sa Chróit, tír a bhí sealbhaithe
ag comhghuaillithe áitiúla Hitler, agus iad tar éis neamhspleáchas a fhógairt
faoi choimirce na Gearmáine. Ábhar conspóide é i gcónaí, cé mhéad Seirbeach a
cuireadh chun báis sa Chróit. Deir na náisiúnaithe Seirbeacha gur maraíodh
milliún iomlán acu, ach is é an meastachán a thug Músaem Cuimhneacháin an
Uileloscaidh sna Stáit Aontaithe go bhfuil na figiúirí fírinneacha suite idir
trí chéad tríocha míle (330,000) agus trí chéad nócha míle (390,000). B'é
Jasenovac an sluachampa géibhinn ba tábhachtaí a cuireadh ar bun do na Seirbigh
sa Chróit, nó shíothlaigh thart ar leathchéad míle de Sheirbigh ansin. Deirtear
go raibh na saighdiúirí Gearmánacha féin chomh scanraithe ag cruálacht na
séiléirí Crótacha is gur iarr siad orthu srianta a chur lena dtart fola.

Cé gur fágadh cruachás na nGiofóg faoi scáth na nGiúdach i ndiaidh an Dara
Cogadh Domhanda, tá lucht an tsaineolais ag teacht ar an gconclúid, ar na saolta
seo, go bhfuair céatadán ní b'airde acusan bás san Uileloscadh ná de na Giúdaigh
féin. Ó bhí dímheas ag an gcosmhuintir orthu ina lán tíortha, bhí sé ní b'fhusa
ag na Naitsithe iad a locadh agus a mharú. Bhí dlíthe frith-Ghiofógacha i
bhfeidhm ina lán tíortha, an Ghearmáin san áireamh, i bhfad roimh theacht na
Naitsithe, leis.

Bhí fadhbanna ag na hidé-eolaithe Naitsíocha leis na Giofóga ar dtús, ó bhí sé
soiléir ó thús gur "Airígh" ab ea iad na Giofóga de réir an tsainmhínithe
scolártha. B'as an bPuinseáib a tháinig siad go dtí an Eoraip, agus iad ag
labhairt teanga atá cosúil le teangacha Ind-Airíocha na hIndia. Mar sin féin, ní
raibh ag éirí leo sa tsochaí chomh maith agus ba chóir don chine cheannasach,
agus ar ndóigh, ní fhéadfadh na Naitsithe a admháil nach raibh ciall ar bith
lena gcuid teoiricí cine. Sa deireadh, rith an míniúchán leo go raibh na Giofóga
i ndiaidh an fhuil uasal a bhá, agus an oiread daoine ar beagán feabhais a
meascadh tríothu idir an India agus an Eoraip. Anois, bhí siocair mhaith faighte
leis na Giofóga a mharú, siocair a raibh cuma na heolaíochta uirthi, agus ní
raibh le déanamh ach an obair a dhéanamh.

Díolmhaíodh dreamanna beaga de na Giofóga ón Uileloscadh, toisc iad a bheith
"sách glan" ó thaobh an chine de, ach ní raibh an formhór mór acu chomh hádhúil
sin. Thairis sin, na horduithe a d'eisigh Heinrich Himmler i dtaobh na nGiofóg,
chuir siad ar ceal cuid de na rialúcháin a bhí i bhfeidhm roimhe sin faoi na
dreamanna eisceachtúla seo a fhágáil ina mbeo. Ba mhinic a cuireadh sna
geiteonna céanna leis na Giúdaigh iad, agus má chuaigh aon dream eile bealach
céanna an bháis leo siúd, b'iad na Giofóga iad. Meastar go bhfuair duine as gach
triúr, nó fiú duine as gach beirt, de Ghiofóga na hEorpa bás sna sluachampaí
báis. B'é polasaí oifigiúil Himmler, de réir mar a d'ordaigh sé ar an gcúigiú lá
déag de Mhí na Samhna sa bhliain 1943, go raibh na Giofóga ar aon leibhéal leis
na Giúdaigh mar chine, agus gur chóir iad a chur sna campaí céanna.

In Oirthear na hEorpa, mharaigh na hEinsatzgruppen cuid mhór de na Giofóga le
meaisínghunnaí. Thairis sin, bhaintí úsáid as na carranna gáis. Tachtadh na
sluaite móra acu i seomraí gáis na gcampaí báis fosta, ach bhí an oiread sin
fuatha ag na séiléirí orthu is gur minic a lámhach siad na Giofóga go díreach
nuair a bhí siad ag tuirlingt ón traein, gan iad a dhúnadh sna seomraí gáis.
Uair amháin ar a laghad, chuaigh táinrith sna Giofóga nuair a thosaigh na
séiléirí á marú mar sin. Ansin, ní raibh de bhealach éalaithe acu ach bealach an
tseomra gáis, agus b'ansin a chuaigh siad isteach, ag síleadh, de réir
chosúlachta, go mbeidís slán sábháilte ansin.

Scríobh Hitler ina leabhar nach raibh sna Máisiúin ach balbháin de chuid na
comhcheilge Giúdaí, agus go raibh siad ag scaipeadh síochánachais a bhí ag cur
fearúlacht agus cogúlacht an fhir Ghearmánaigh ó mhaith. Ar an ochtú lá de Mhí
Eanáir sa bhliain 1934, choigistigh Roinn Gnóthaí Inmheánacha na Gearmáine maoin
agus fáltas na gcraobhacha Máisiúnacha, agus cuireadh cosc leis an Máisiúnachas
ar fad. Aon duine a bhí ina Mháisiún nuair a shealbhaigh Hitler an chumhacht sa
Ghearmáin, ní raibh cead aige ballraíocht a lorg i bpáirtí na Naitsithe ná oifig
phoiblí a shealbhú. Dhearc an páirtí ar na Máisiúin mar naimhde ar chúiseanna
idé-eolaíochta (seachas ar chúiseanna ciníochais), agus sna campaí géibhinn
dóibh, chaithfidís triantán dearg a chaitheamh lena stádas mar chimí polaitiúla
a thaispeáint don tsaol ina dtimpeall.

Fuair thart ar chéad míle Cumannach bás sna campaí géibhinn. Roimhe sin,
rinneadh turgnaimh mhíocháine ar chuid acu, agus x-ghathanna á ndíriú orthu le
hiad a aimrídiú.

Bhí an homaighnéasacht an-fheiceálach i mBeirlín sna blianta idir an Chéad
Chogadh Domhanda agus coup d'état na Naitsithe, agus na buachaillí bána á
dtaispeáint féin go hoscailte ina gcuid clubanna agus áiteanna teagmhála. Bhí
gluaiseacht láidir ann ag éileamh saoirse agus cearta do na homaighnéasaigh,
agus an siciatraí Magnus Hirschfeld ag tacú leis an ngluaiseacht mar shaineolaí.
Sa bhliain 1919, bhunaigh Hirschfeld institiúid eolaíochta le staidéar agus
taighde a dhéanamh ar chollaíocht an duine, institiúid a bhí an-fhorásach lena
linn féin. Is é an tátal a bhain Hitler agus na Naitsithe as seo, ar ndóigh, ná
go raibh comhcheilg idirnáisiúnta na nGiúdach ag iarraidh saobhadh gnéis a
scaipeadh i measc na nGearmánach leis an gcine Airíoch a chur ar an drabhlás. Ba
Ghiúdach é an dochtúir Hirschfeld féin.

Agus an méid sin ráite, is gá a phointeáil amach go raibh cuid mhaith
homaighnéasach le fáil i measc na Naitsithe, na boic mhóra fiú, nuair nach raibh
an ghluaiseacht ach ag teacht ar an bhfód. Bhí an homaighnéasacht sách coitianta
i measc na bhFreikorps, na n-óglach frith-Chumannach ar fruilíodh cuid mhaith de
na luath-Naitsithe as a measc. Bhí a fhios ag uasal agus ag íseal, mar shampla,
gur homaighnéasach ab ea é Ernst Röhm, bunaitheoir agus ceann feadhna na
dtrúipéirí ruathair (SA). I bhfad i ndiaidh an chogaidh, chuimhnigh an
scríbhneoir Gearmánach Heinrich Böll ar an ngraifín a chonaic sé ar bhalla in
Köln i luathbhlianta na Naitsithe: SA - Arsch waschen - Röhm kommt! ("Seo
chugainn Röhm anois, a Thrúipéirí Ruathair, nígí an tóin ina araicis!)

D'athraigh an scéal, áfach, nuair a tháinig Hitler i seilbh na cumhachta.
Cuireadh Röhm ar an taobhlíne i ngluaiseacht na Naitsithe féin, agus sa
deireadh, maraíodh é ar Oíche na Lann Mór, sa bhliain 1934. Ina dhiaidh sin,
thosaigh na Naitsithe ag cimiú homaighnéasaigh go córasach agus á seoladh go dtí
na sluachampaí géibhinn.

Cé nach raibh aon dream reiligiúnda eile seachas na Giúdaigh le cur de dhroim an
domhain, dhírigh na Naitsithe ar sheicteacha áirithe ar dhóigh ar leith, agus
iad den tuairim gur naimhde idé-eolaíochtúla as an ngnáth a bhí iontu. Creidtear
go bhfuair thart ar mhíle dhá chéad Bibelforscher bás sna campaí géibhinn.
"Taighdeoirí Bíobla" nó "Bíoblóirí" is brí leis an bhfocal Bibelforscher, agus
is ionann iadsan agus Finnéithe Iaivé ar a bhfuil aithne againn inniu.

Ar ndóigh, bhí cuid mhaith sagart agus ministéaraí ag cáineadh polasaithe
frith-Ghiúdacha na Naitsithe, agus iad i nguais a gcimithe nó a gcurtha chun
báis ar chúiseanna polaitíochta - ní raibh ruspa ná rófhulaingt ag na Naitsithe
le haon chineál freasúra. Mar shampla, cuireadh an tEaspag Clemens August von
Galen i mbraighdeanas baile nuair a cháin sé go poiblí an feachtas eotanáise.
Gearmánach ab ea é an tEaspag von Galen, agus dearcadh náisiúnaíoch tírghráúil
aige, rud a shábháil ó chinniúint ní ba mheasa é. Iad siúd sna tíortha forghafa
a lochtaigh polasaithe na Naitsithe, ní raibh siadsan leath chomh hádhúil. Mar
sin, maraíodh an sagart Cairmilíteach Ollannach Titus Brandsma le hinstealladh
nimhe i gcampa géibhinn Dachau i Mí Iúil na bliana 1942. Cimíodh i dtús na
bliana é, nuair a bhí sé ag áitiú ar eagarthóirí na nuachtán Caitliceach san
Ollainn gan forógraí bolscaireachta na Naitsithe a chur i gcló.

Scéal ar leith é scéal Maksymilian Maria Kolbe. Roimh an Dara Cogadh Domhanda,
bhí an bráthair Proinsiasach seo ina bholscaire coiméadach agus é ag cáineadh an
chaipitlíochais, an Chumannachais, an Impiriúlachais agus an tSiónachais ina
chuid scríbhinní. Tá an chuma ar an scéal, fiú, go raibh blas frith-Ghiúdachais
ar chuid mhaith dár scríobh sé. Nuair a d'ionsaigh na Naitsithe a thír dhúchais,
áfach, d'iompaigh sé amach ina chosantóir cróga ag na Giúdaigh a bhí ag éalú ó
na Naitsithe, agus é ag tairiscint fárais agus dídine do chuid mhaith acu. Sa
deireadh thiar thall, chimigh na Naitsithe é. In Auschwitz dó, thairg sé é féin
a íobairt thar cionn fear a bhí le cur chun báis, arbh ainm dó Franciszek
Gajowniczek. Ghlac na Naitsithe leis an tairiscint, agus básaíodh Kolbe. Maidir
leis an bhfear a shábháil sé, mhair sé beo go dtí an bhliain 1995.

Bhí cuid mhór den eaglais Phrotastúnach - is é sin, na Soiscéalaigh Liútaránacha
- sa Ghearmáin míshásta le frith-Ghiúdachas agus frith-Chríostaíocht na
Naitsithe. Nuair a d'fhéach na Naitsithe lena n-idé-eolaíocht a chur i bhfeidhm
ar an eaglais Phrotastúnach, thug cuid mhór de na fíréin droim láimhe leis an
eaglais oifigiúil, agus iad ag teacht le chéile ar chúla téarmaí faoi choimirce
na heaglaise rúnda, Bekennende Kirche. Chaith Martin Niemöller, bunaitheoir na
heaglaise rúnda, na blianta fada i mbraighdeanas, agus cuireadh Dietrich
Bonhoeffer, ministéir eile a bhí gníomhach san eaglais sin, chun báis i ndiaidh
na hiarrata marfaí a thug Claus Schenk von Stauffenberg ar Hitler ar an bhfíchiú
lá de Mhí Iúil den bhliain 1944.

Cuireadh na céadta milliúin de dhaoine easlána chun báis, ó b'é tuairim na
Naitsithe é gur cur amú acmhainní ab ea é a leithéidí a choinneáil beo. Thairis
sin, ní raibh siad ag réiteach go rómhaith leis an bhféiníomhá de na Gearmánaigh
mar "chine osdaonna Airíoch" a bhí á scaipeadh i mbolscaireacht na Naitsithe.
Amach ó dhaoine le Dia a bhí ar chiall an pháiste agus ar chreapaltáin nach
raibh lúth ceart na ngéag acu, básaíodh cuid mhaith daoine a raibh titimeas
orthu. Thairis sin, fuair cuid mhaith de dhaoine aimridiú in aghaidh a dtola
féin. Tháinig na coireanna seo i gcrích de thoradh an tionscadail eotanáise ar
ar thug na Naitsithe T-4 - as Tiergartenstrasse 4 ("4, Sráid Ghairdín na
nAinmhithe"), arbh é sin seoladh oifigí riaracháin na scéime i mBeirlín.
Cuireadh tús leis an gclár eotanáise seo sa bhliain 1939, agus baineadh an-úsáid
as torthaí an tionscadail ina dhiaidh sin mar mhúnla do na mórchampaí géibhinn
agus léirscriosta.

Ní raibh mórán Afracánaigh ná Áisigh ina gcónaí sa Ghearmáin i mblianta an
Uilelosctha, ach is léir go raibh an beagán féin i nguais mhór, agus an cineál
polasaithe ciníochais a bhí i bhfeidhm sa tír. B'iad "bastairt Dhúiche na Réine"
an dream ab fheiceálaí acu. Nuair a d'fhorghabh na Francaigh Dúiche na Réine in
Iarthar na Gearmáine i ndiaidh an Chéad Chogadh Domhanda, bhí cuid mhaith
saighdiúirí gorma ó choilíneachtaí Afracánacha na Fraince ar garastún sa dúiche,
agus is follasach gur leag daoine acu suas roinnt chailíní áitiúla, mar a rinne
lear maith de na saighdiúirí Francacha eile. Ina leabhar Mein Kampf, scríobh
Hitler go raibh na Francaigh tar éis Gormaigh a gharastúnú i nDúiche na Réine
d'aonturas le "glaineacht an chine Ghearmánaigh" a chur ó mhaith.

Sa tríú heagrán dá shaothar ceannródaíochta, The Destruction of the European
Jews, mheasúnaigh Raul Hilberg gur bhásaigh 5.1 milliún Giúdach le linn an
Uilelosctha, má chuirtear san áireamh iad siúd a stiúg le hocras is le cruatán
na ngeiteonna (thart ar ocht gcéad míle), iad siúd a lámhachadh amuigh faoin aer
(milliún agus ceithre chéad míle), agus iad siúd a básaíodh sna campaí (suas le
dhá mhilliún agus naoi gcéad míle). Go ginearálta, meastar go raibh Hilberg ag
iarraidh fanacht ar an gceann caol den scéal, nó níor thug sé aird ach ar na
básanna a bhí ar taifead, agus é ag seachaint an cineál meastacháin a bheadh
bunaithe ar na staitisticí. Bhí cur chuige den tsaghas chéanna ag Martin
Gilbert, an staraí Sasanach, ina shaothar Atlas of the Holocaust. Is é an toradh
a fuair seisean ná cúig mhilliún agus seacht gcéad caoga míle Giúdach, nó bhí
figiúirí na nGiúdach a maraíodh sa Rúis agus in áiteanna eile measúnaithe ní
b'airde aige.

Bhain Lucy Dawidowicz úsáid as figiúirí na ndaonáireamh réamhchogaidh, agus is é
an toradh a fuair sise ná cúig mhilliún naoi gcéad tríocha ceithre mhíle
Giúdach. Bhí cuid mhór Giúdach in Oirthear na hEorpa ina gcónaí sna steitleanna,
is é sin, i sráidbhailte beaga dá gcuid féin nach raibh ag clárú na mbreitheanna
ná na mbásanna ar aon dóigh shásúil. Mar sin, tá sé sábháilte a rá go bhfuil an
figiúr sin níos ísle ná an fhírinne. Thairis sin, is iomaí taifead oifigiúil a
chuaigh le tine nó a cailleadh ar bhealach éigin eile i mblianta an chogaidh.

Sa Ghearmáin féin, tá an tOllamh Wolfgang Benz, agus é ag obair d'Ollscoil
Teicneolaíochta Bheirlín, ar duine de na scoláirí is údarásúla i leith an
Uilelosctha. Is é an meastachán a d'fhoilsigh seisean ina leabhar Dimension des
Volksmords ("Diminsiún an Chinedhíothaithe", 1991) ná go bhfuil líon na mbásanna
suite idir cúig mhilliún trí chéad míle agus sé mhilliún dhá chéad míle. Is í an
uimhir atá le léamh ar Encyclopedia of the Holocaust ("Ciclipéid an
Uilelosctha", 1990) le Yisrael Gutman agus Robert Rozett ná 5.59-5.86 milliún
Giúdach.

Thairis sin, rinne an rialtas Cróiteach, is é sin, an páirtí Ustaša,
géarleanúint ar na Seirbigh beag beann ar na Naitsithe a raibh siad ag
comhoibriú leo. Fuair 330,000 - 390,000 Seirbeach bás san fheachtas seo.

Is féidir achoimre na meastachán éagsúil ar líon na n-íobartach a fháil in atlas
idirlín na staire a chuir Matthew White ar fáil.

Go gairid i ndiaidh an Dara Cogadh Domhanda, bhí na milliúin de dhaoine ag
iarraidh tásc nó tuairisc a muintire agus a gcuid cairde is aitheantas a fháil.
In imeacht na mblianta, tháinig maolú ar na hiarrachtaí seo de réir a chéile.
Mar sin féin, tá sé ag éirí coitianta arís, ina measc siúd ar cailleadh daoine
gaoil leo san Uileloscadh, dul ar lorg sonraí faoi chinniúint a muintire. Tá Yad
Vashem ag coinneáil bunachar sonraí inchuardaithe ar fáil a bhfuil trí mhilliún
ainm i dtaisce ann, is é sin, beagnach duine as gach beirt de na Giúdaigh a
básaíodh san Uileloscadh. Is féidir an bunachar sonraí seo a chuardach tríd an
Idirlíon nó san áit féin.

Le linn an chogaidh, tógadh campaí nua ar fud na hEorpa, go háirithe in aice
leis na pobail mhóra Ghiúdacha, nó áit a raibh cuid mhór intleachtóirí
Polannacha, Giofóga nó Cumannaigh ag cur fúthu. Bhí an chuid ba mhó de na campaí
seo suite i nGobharnóireacht Ghinearálta na Polainne. Mar sin féin, bhí ceann,
ar a laghad, i ngach tír dá raibh forghafa ag na saighdiúirí Gearmánacha.
D'úsáidtí traenacha earraí leis na príosúnaigh a iompar go dtí na campaí, agus
is iomaí cime a shíothlaigh ar an traein sular bhain sé amach a ceann scríbe.
Bhí campaí géibhinn sa Ghearmáin féin. Ós rud é nár theastaigh ón lucht rialtais
súil na nGearmánach a tharraingt ar an Uileloscadh, ní rabhthas ag cur cimí chun
báis sa tír dhúchais féin, ach is iomaí príosúnach a bhásaigh de dheasca na
ndroch-choinníollacha sna campaí seo, agus cuireadh cuid mhór acu chun báis ar
bhealach ní ba choinbhinsiúnta ná na seomraí gáis.

Is iomaí scoláire a deir gurbh í Oíche na Gloine Briste (Reichskristallnacht) a
chuir tús leis an Uileloscadh. Ar an naoú lá de Mhí na Samhna sa bhliain 1938,
rinneadh ionsaithe brúidiúla ar na Giúdaigh ar fud na Gearmáine. Tugadh drochíde
do na daoine féin, agus chuaigh léirscrios ar a gcuid maoin saolta. Fuair céad
Giúdach, a bheag nó a mhór, bás sa teagmháil seo, agus cimíodh tríocha míle acu
sna campaí géibhinn. Rinneadh dochar nó scrios ar seacht míle siopa de chuid na
nGiúdach, agus ní raibh sionagóg sa Ghearmáin nach ndearnadh damáiste de chineál
éigin uirthi. Bhí imeachtaí den chineál chéanna ar siúl i Vín san am céanna.

Le linn an Dara Cogadh Domhanda, rinne pobail áitiúla géarleanúintí ar a gcuid
comharsan Giúdach anseo agus ansiúd sna tíortha forghafa. Fuair cuid de na
géarleanúintí seo spreagadh ó na Gearmánaigh, agus tháinig an chuid eile go
spontáineach, cosúil le géarleanúint Iaşi sa Rómáin ar an 30ú lá de Mhí an
Mheithimh sa bhliain 1941, agus imeachtaí Jedwabne sa Pholainn. Mharaigh póilíní
Rómánacha agus muintir Rómánach na háite 14,000 Giúdach in Iaşi. I Jedwabne,
fuair uimhir de Ghiúdaigh atá idir 380 agus 1,600 bás i lámha a gcuid comharsan
Polannach.

Básaíodh na hothair i nGrafeneck in aice le Stuttgart, áit ar baineadh triail as
an chéad seomra gáis; in Hartheim san Ostair in aice le Linz; Hadamar, áit ar
bhain toit an chréamatóiriam súil na háite ar a raibh ag titim amach; i
mBernburg an der Saale; i mBrandenburg an der Havel, áit a raibh campa géibhinn
Brandenburg-Görden freisin; agus i Sonnenstein i bPirna, i gcóngar do Dresden.

Ar an naoú lá déag de Mhí Iúil sa bhliain 1942, d'eisigh Heinrich Himmler, ceann
feadhna SS, ordú faoi aslonnú na nGiúdach ó na geiteonna go dtí na campaí báis.
Trí lá ina dhiaidh sin, tugadh an chéad lastas traenach de Ghiúdach ó Vársá go
dtí Treblinka, áit ar tachtadh 300,000 duine ó Vársá amháin i rith an chéad dhá
lá déag is dhá scór eile. Is iomaí geiteo eile a chaill a dhaonra go hiomlán,
agus na daoine á dtabhairt go dtí na seomraí gáis. D'éirigh na Giúdaigh amach in
éadan na Naitsithe in áiteanna, go háirithe i Vársá agus i mBiałystok, ach má
d'éirigh féin, chloígh na Naitsithe na ceannairceoirí le lámh láidir.

Taobh amuigh de na campaí géibhinn, mharaigh na Naitsithe agus lucht a
dtacaíochta milliún agus sé chéad míle Giúdach amuigh faoin spéir, go háirithe
sa bhliain 1941, sular thosaigh an tUileloscadh i gceart sna sluachampaí. Nuair
a thosaigh an t-ionradh ar an Aontas Sóivéadach, chuaigh scuaid an bháis
(Einsatzgruppen) isteach sna sálaí ag an arm, agus iad ag marú rompu, idir
Pholannaigh, fheidhmeannaigh Chumannacha, agus Ghiúdaigh. B'iad na Polannaigh an
chéad targaid a bhí ag na scuaid seo, nó sa bhliain 1940, rinne siad oibríocht
ar ar tugadh Ausserordentliche Befriedungsaktion, is é sin, oibríocht
neamhghnách cheansaithe, agus is é an cuspóir a bhí leis an oibríocht seo ná aos
léinn na Polainne a locadh, a chimiú agus a mharú. Gabhadh tríocha míle duine,
agus sa deireadh, maraíodh seacht míle acu. Nuair a tháinig samhradh na bliana
1941, bhí na scuaid ag cromadh ar na Giúdaigh. Rinneadh an chéad mhór-ródach ar
na Giúdaigh i mBiałystok ar an aonú lá fichead de Mhí an Mheithimh sa bhliain
chéanna, agus bhí dhá mhíle is dhá chéad Giúdach thíos leis. Ina dhiaidh sin,
chuaigh an marú ar aghaidh agus é fiú ag dul i méadaíocht. Mharaigh fórsaí
Gearmánacha an SS míle go leith de Ghiúdaigh i gKaunas ar an séú lá fichead de
Mhí an Mheithimh.

Mharaigh tacadóirí Úcráineacha na Naitsithe 4,000 Giúdach i Lviv i ndeireadh Mhí
an Mheithimh agus i dtús Mhí Iúil sa bhliain 1941. Ó Mhí Mheán Fómhair go
deireadh na bliana céanna, chuaigh an ródach ar fud na Polainne, na Liotuáine,
na hÚcráine agus na Laitvia. Básaíodh corradh is 33,000 Giúdach i mBabi Yar.
Mharaigh comhoibrithe Laitviacha na Naitsithe (Cománlach Arajs) 25,000 duine i
Rumbula. In Odessa, b'iad na fórsaí Rúmánacha a bhí i mbun oibre, agus chuir
siad 36,000 duine chun báis. Ag Naoú Daingean Kaunas agus i bPaneriai, b'iad na
Gearmánaigh féin a rinne an marú, is é sin, an SS, agus fuair 19,000 duine bás i
gKaunas agus 40,000 duine i bPaneriai (sa bhliain 1944, shroich an dara figiúr
seo 100,000) . Ar feadh cúig mí, fuair 100,000 Giúdach bás in aghaidh na míosa.
Nuair a tháinig deireadh na bliana 1943, bhí 900,000 Giúdach eile básaithe ar an
dóigh seo, ach ní raibh an obair ag dul ar aghaidh sách sciobtha le lucht
ceannasaíochta na Naitsithe a shásamh. I ndeireadh na bliana 1941 agus i dtús an
chéad bhliain eile, chrom siad ar an bhFuascailt Deiridh (Endlösung) a chur i
gcrích, is é sin, díothú iomlán na nGiúdach san Eoraip.

Nuair a bhí fórsaí armtha na gComhghuaillithe ag cúngú isteach ar na Gearmánaigh
i ndeireadh na bliana 1944, chinn na Naitsithe ar na campaí báis a thréigean, na
cimí a sheoladh siar agus an fhianaise a dhíothú, le nach bhféadfadh a gcuid
naimhde a aithint céard a bhí déanta acu. Na cimí a bhí ar an dé deiridh cheana
i ndiaidh na míonna nó na mblianta a chaith siad ar bheagán bia faoi bhráid na
séiléirí brúidiúla, chaithfidís fiche éigin ciliméadar, nó níos mó fós, a chur
díobh ag tarraingt ar stáisiún na traenach. Ansin, cuireadh ar bord traenach iad
nach raibh ach vaigíní lastais inti, agus iad féin oscailte, i gcruth is nach
raibh cosaint ar bith iontu ar anró na haimsire. Ina dhiaidh, chaithfidís
mórshiúl eile a chur díobh le campa eile a bhaint amach. Ar ndóigh, ba nós leis
na séiléirí na fágálaigh a mharú le hurchar ar an toirt. B'é an mórshiúl báis ba
mhó agus ba mhíchlúití ná an ceann i Mí Eanáir 1945, nuair a bhain an tArm Dearg
amach an Pholainn. Naoi lá roimh theacht na Sóivéadach go hAuschwitz, sheol na
gardaí ón SS 60,000 príosúnach as an gcampa i dtreo Wodzisław, 56 chiliméadar ar
shiúl, áit ar cuireadh ar bhord na dtraenach lastais iad le dul go dtí campaí
eile. Fuair 15,000 duine bás le linn an mhórshiúil áirithe seo, agus d'éag
timpeall ar 100,000 Giúdach ar na siúlta seo go léir.

B'é an cath ba mhó a chuir na Giúdaigh ar na Gearmánaigh ná Éirí Amach an
Gheiteo i Vársá ó Mhí Aibreáin go dtí Mí Bealtaine sa bhliain 1943. Bhí na
Gearmánaigh go díreach leis na Giúdaigh dheireanacha a aslonnú go dtí na campaí
báis. Ansin, chuaigh trodaithe de chuid Eagraíocht Chatha na nGiúdach
(Polainnis: Żydowska Organizacja Bojowa) agus Aontas Míleata na nGiúdach
(Żydowski Związek Wojskowy) chun cogaidh ar na Gearmánaigh. Ní raibh na
trodaithe ag iarraidh saoirse a bhaint amach, ach ba rogha leo bás a fháil go
fiúntach i bpáirc an áir. B'é an file Giúdach, Władysław Szlengel, b'fhearr a
chuir an t-atmaisféar seo i bhfocail ina dhán Kontratak ("An Frithionsaí"):

Bhí ceannaircí móra i dtrí cinn de na campaí báis fosta. I Mí Lúnasa 1943,
d'éirigh na cimí amach i gcampa báis Treblinka. Cuireadh go leor foirgnimh trí
thine, agus d'éalaigh 70 cime as an gcampa, ach fuair 1,500 duine bás. Cuireadh
deireadh leis na gásuithe, áfach, ar feadh míosa. I Mí Dheireadh Fómhair 1943,
d'éirigh ní b'fhearr leis na ceannairceoirí i Sobibór. Ansin, maraíodh aon fhear
déag de chuid an SS, chomh maith le roinnt gardaí Úcráineacha. D'éalaigh trí
chéad duine, is é sin, duine as gach beirt dá raibh cimithe i Sobibór, agus
tháinig caoga duine acu slán as an gcogadh. B'éigean do na Naitsithe an campa a
dhúnadh ar fad i ndiaidh an éalaithe seo. Ar an 7 Deireadh Fómhair 1944,
d'éirigh na Sonderkommandos Ghiúdacha amach in Auschwitz. Is éard a bhí i gceist
leis na Sonderkommandos ná Giúdaigh a bhí ag comhoibriú leis na Gearmánaigh ag
coinneáil na seomraí gáis ag obair. Shéid siad ceann de na créamatóiriamaí san
aer leis an ábhar pléasctha a bhí smuigleáilte isteach ó mhonarcha na n-arm ag
na mná a bhí ag obair ansin. D'fhéach na príosúnaigh ansin le héalú ón gcampa,
ach rugadh orthu go gairid, agus maraíodh gach mac máthar acu ina dhiaidh sin.

Bhí Finnéithe Iaivé - nó Ernste Bibelforscher, na Bíoblóirí Dáiríre, mar a
thugtaí orthu san am sa Ghearmáin - á ngéarleanúint sa Tríú Reich. Ní raibh siad
sásta dílseacht a thabhairt do Pháirtí na Naitsithe ná dul ar fiannas san arm,
agus mar sin, caitheadh sna campaí géibhinn nó i dtóin phríosúin iad i mblianta
an Uilelosctha. Murab ionann agus na Giúdaigh, na homaighnéasaigh agus na
Giofóga, a bhí á ngéarleanúint ar chúiseanna cine, polaitíochta agus sóisialta,
b'é an reiligiún a tharraing fuath na Naitsithe ar na Finnéithe. Na Finnéithe a
bhí cimithe, bhí an rogha acu lá ar bith an campa géibhinn a fhágáil ach a
gcreideamh a thréigean, dílseacht a mhionnú don stát Naitsíoch, agus tacaíocht a
ghealladh d'Arm na Gearmáine. Cuireadh timpeall is dhá mhíle déag acu go dtí na
campaí géibhinn, agus iad ag caitheamh triantán purpartha mar shuaitheantas. Sa
deireadh thiar, fuair dhá mhíle acu bás i mbraighdeanas na Naitsithe. An chuid
acu nár cimíodh, fágadh dífhostaithe iad. Deir an Dochtúir Detlef Garbe, staraí
atá i gceannas ar áit chuimhneacháin Neuengamme i Hamburg: "I dtaca le holc, ní
féidir a shéanadh gurbh iad na Finnéithe an ghluaiseacht reiligiúnda ba daingne
a sheas an fód in aghaidh na n-iarrachtaí iad a chomhshamhlú leis an
Naitsíochas."



https://ga.wikipedia.org/wiki/Tintreach

Is é mar atá go gcuirtear lucht aibhléiseach ar scamaill in aimsir thirim. Is
mar seo a tharlaíonn sé sin: le farasbarr leictreon a fháil ón aer, nó le
leictreoin a chailleadh san aer agus iad ag taisteal tríd an aer. De bharr an
aistrithe luchta sin, tagann ardvoltas sna scamaill i leith a chéile, agus i
leith na talún. An grádán voltais idir dhá scamaill, nó idir scamall agus an
talamh - má bhíonn sé mór go leor, ianaíonn sé an t-aer. Seoltóir leictreon is
ea an t-aer an uair sin, ritheann an sruth aibhléiseach, agus is de phreab a
dhíluchtaítear na scamaill. Le linn ianú seo an aeir téitear móilíní an aeir a
oiread sin go n-éiríonn siad gealbhruthach, agus go n-astaíonn siad solas
infheicthe agus fuaim, feadh chonair na leictreon (nó an tsrutha). Is splanc
thintrí a bhíonn sa chonair seo sholais agus is plimp thoirní a bhíonn san
fhuaim. Bíonn an-chuid fuinnimh i splanc thintrí, agus má bhuaileann sí crann nó
foirgneamh, b'fhéidir gur mór an díobháil a dhéanfaidh sí. Mar sin is inmholta
slata tintrí copair a shuiteáil ar fhoirgnimh arda. Ar an tslí sin, is tríothu
sin, agus ní tríd an bhfoirgneamh féin, a tharraingítear an díluchtú.



https://ga.wikipedia.org/wiki/Teas

Cineál fuinnimh is ea an teas. Is é rud is ciontach le teas in ábhar: gluaisní
fánacha na móilíní agus na gcáithníní fo-adamhacha san ábhair sin. Mar a chéile
an méid teasa a bhíonn i mblúire damhna agus fuinneamh iomlán ghluaisne na
móilíní. Nuair a théitear damhna mar sin, méadaíonn ar a theocht, agus
ascalaíonn na móilíní, agus is mó is tapa a ghluaiseann siad. Is é an toradh a
bhíonn air sin ná an damhna a fhorbairt. Má dhéantar a dhóthain téite ar ábhar
soladach, agus na móilíní cóngarach dá chéile ann, bristear na naisc eatarthu,
agus imíonn an solad ina leacht. Má théitear an leacht a thuilleadh, tagann luas
chomh mór sin faoi na móilíní go saortar go hiomlán óna chéile iad. Gal nó gás a
dhéantar den leacht an uair sin. Mar an gcéanna, nuair a fhuaraítear damhna,
déantar luasmhoilliú ar na móilíní, agus crapann an t-ábhar, is é rud a
dhéanfaidh sé; comhdhlúthú ina leacht trí fhuarú, agus ina dhiaidh sin, reo ina
sholad.

Is é an tslí a ndéantar teas a aistriú ó áit go háit i solaid nó i leachtanna:
trí é a sheoladh. Le comhiompar a dhéantar teas a aistriú i sreabháin agus i
ngáis, agus le radaíocht fodhearg a dhéantar teas a aistriú tríd an saorspás
agus trí gháis. Is í an teirmidinimic an eolaíocht ina gcíortar cúrsaí teasa:
teas a ghiniúint, a aistriú, agus a athrú ina obair mheicniúil, nó ina chineál
eile fuinnimh. Is é an giúl {J} gnáthaonad an teasa. Aonad coitianta fuinnimh is
ea chomh maith é, agus aonad oibre. Tá seanaonad teasa ann a dtugtar an calra
air.



https://ga.wikipedia.org/wiki/Teaghlach

Is é is brí le teaghlach ná lánúin - is é sin, na tuismitheoirí - agus a gclann.
Sa Ghaeilge, úsáidtear an focal clann le tagairt don tsliocht atá ag an lánúin
le chéile, cé go bhfuil sé de nós ag foghlaimeoirí na teanga an focal Béarla úd
family a aistriú mar "clann". Níl an nós seo ag teacht le dul ceart na Gaeilge.
Mar sin féin, ós rud é go bhfuil coincheap an teaghlaigh féin tar éis
an-chraiceann a chur de i rith na fichiú haoise, is deacair focal maith Gaeilge
a aimsiú nach mbeadh cuimhne éigin greamaithe di ón seanaimsir, nuair a bhí na
hiníonacha agus na mic fhásta go minic ina gcónaí faoi aon díon lena
dtuismitheoirí, nó na seandaoine lena gclann féin. Focal Ultach é "teaghlach",
agus d'fheicfeá é ag scríbhneoirí cosúil le Séamus Ó Grianna.

Focail eile Gaeilge ar theaghlach is ea iad líon tí (is é sin, na daoine a
bhfuil cónaí orthu in aon teach le chéile), muirín nó muirear (an chlann a
gcaithfidh na tuismitheoirí bia agus beatha a choinneáil léi - cf. an téarma
Gaeilge úd "pleanáil muiríne") agus comhluadar (a úsáidtear sa chiall seo go
háirithe i nGaeilge Chonamara). Tá glacadh áirithe leis an bhfocal Béarla family
sa ghnáthchaint, go háirithe i nGaeilge na Mumhan. Maidir leis an bhfocal
muintir, is féidir é a úsáid sa chiall "teaghlach" freisin: is iad "mo mhuintir"
na daoine a bhfuil baint éigin ar leith agam leo, agus ina lán coimhthéacsanna,
is é is brí leis ná "mo theaghlach".



https://ga.wikipedia.org/wiki/R%C3%A9alta

Is é rud is réalta ann ná rinn neimhe agus foinse solais. Is amhlaidh a ghineann
réalta fuinneamh. Trí bhíthin comhleá eithneach ina croíleacán é sin. Réalta is
ea an Ghrian seo againne.

Ní réaltaí iad na pláinéid, na hastaróidigh, ná na gealacha. Ní ghineann siad
seo solas. Nuair a dhéanann solas na gréine imbhualadh leo sin, is é rud a
dhéanann siad: an solas sin a fhrithchaitheamh. Is liathróidí de ghás te iad na
réaltaí. Is í a gcuid imtharraingthe féin a bhíonn a gcoinneáil le chéile. Is
réalta sa mheánmhéid í an Ghrian. Is mó faoi mhilliún i ná an Domhan, nó mar
sin. Cuid de na réaltaí - is lú ná an deichiú cuid de mhéid na gréine, agus tá
réaltaí eile ann agus is mó faoi sheasca iad ná méid na gréine. Timpeall
6,000 °C an teocht atá ar dhromchla na gréine, agus meastar gur 15,000 °C de
theocht a bhíonn ina lár.

Ina réaltbhuíonta a bhíonn na réaltaí. Idir deich gcinn agus deich míle réalta a
bhíonn sa bhuíon. Ina réaltraí a bhíonn na réaltbhuíonta seo.



https://ga.wikipedia.org/wiki/Peadar_M%C3%B3r

B'é Peadar Mór (Rúisis: Пётр I Алексеевич nó Pyotr I Alekseyevich) an chéad
impire nua-aimseartha sa Rúis, agus meas mór ag go leor de mhuintir na tíre sin
air i bhfianaise na n-iarrachtaí a rinne sé leis an tír a thabhairt chun
nua-aoiseachais agus chun Iartharachais.

Rugadh Pyotr Alexeyevich Romanov, nó an t-impire Peadar Mór, sa bhliain 1672 (9
Meitheamh). Le linn a chéad óige ní rabhthas ar aon bharúil faoin gcomharbas.
Bhí trioblóidí ar coipeadh sa chúirt, agus na daoine uaisle ag tógáil uisce faoi
thalamh in aghaidh a chéile. Mar sin, ba chuid de shaoltaithí an bhuachalla bhig
tiarnaí móra de chuid na tíre a fheiceáil báite ina gcuid fola le súile a chinn
féin. Chun Peadar óg a choinneáil slán sábháilte ó chaimiléireacht na cúirte
tógadh faoin tuath é, áit ar éirigh sé mór leis an gcosmhuintir agus - thar aon
dream eile - le muintir Nemetskaya Sloboda.

Is é is brí le Nemetskaya Sloboda ná Saorcheantar na nGearmánach - déanta na
fírinne, ní Gearmánaigh amháin a bhí ina gcónaí ansin, ach strainséirí ó
thíortha eile freisin, ach i dtús báire d'úsáidtí an focal nemets a chiallaíonn
"Gearmánach" i Rúisis an lae inniu - d'úsáidtí é le tagairt do strainséir ar
bith a raibh teanga dhothuigthe á labhairt aige. (Tá an téarma seo gaolmhar leis
an aidiacht a chiallaíonn "balbh" - nemoy. Is minic a shíleann lucht labhartha
aon teanga amháin gur balbh nó bodhar atá an té nach bhfuil in ann an teanga
"cheart" a chanadh ná a thuiscint.) Bhí dianseirfeachas i bhfeidhm ar an Rúis ar
fad, agus b'éigean díolúine - saoirse speisialta - ón seirfeachas a bhronnadh ar
na heachtrannaigh - ceardaithe, tráchtálaithe agus a leithéidí - a bhí ina
gcónaí san áit. Sin é an tuige go dtugtaí "saorcheantar" ar an áit.

Gaireadh Sár de Pheadar nuair a bhí sé seacht mbliana d'aois. Nuair a bhí sé
cúig bliana fichead, d'fhág sé Moscó in éineacht le lucht mór coimhdeachta le
dul i dtaithí ar chultúr na hEorpa. Chaith sé seal san Ollainn, agus é ina
phrintiseach cearpantóra sna longcheártana, nó bhí an-spéis aige riamh sna longa
agus i gcúrsaí loingseoireachta. Lean sé air ag tógáil long i Sasana, agus é ag
déanamh dianstaidéir ar an chineál saoil a bhíodh ag na daoine sna tíortha
coimhthíocha, ar an gcineál sochaí agus forais shóisialta a bhí iontu.
D'fhruiligh sé slua mór eolaithe is lucht léinn le haghaidh na Rúise agus chrom
sé ar mhalairt cuma agus cumraíochta a chur ar shaol na tíre.

I ndiaidh an ródaigh seo rinne mo dhuine deimhin de nach dtitfeadh a leithéid
amach arís. Chuir sé eagar agus inneall ar an arm, na Cosacaigh san áireamh,
agus chuir sé coinscríobh i bhfeidhm ar aicmí nua den tsochaí. Mar a chonaic
muid cheana, bhí a chroí sáite ina chuid long, agus é iontach gnóthach ag
iarraidh cabhlach ceart a thógáilt don tír. Rinne sé téisclim mhór chogaidh ar
bhealaí eile freisin, ag earcú is ag cóiriú reisimintí nua airm agus ag cur
garastúin á dtógáil.

Agus é chomh doirte sin don arm, ní díol iontais é gur iompaigh sé amach ina
fhear mór cogaíochta. I mblianta deireanacha na seachtú haoise déag chuir sé
cogadh ar an Tuirc agus bhain amach tailte nua theas. Sa bhliain 1700, áfach,
chuir sé a ladar i gCogadh Mór an Tuaiscirt, coimhlint fhadaraíonach a raibh an
tSualainn, an Danmhairg is an Pholainn in abar inti cheana féin. Mhair an cogadh
áirithe seo an chéad scór bliain den ochtú haois déag. Chuaigh Rí na Sualainne,
agus é i ndiaidh a arm ar fad a chailleadh i gcath Poltava sa bhliain 1710,
chuaigh Rí na Sualainne ar lorg cuidiú ó Shabhdán na Tuirce. Ansin, d'éirigh in
athuair idir an Rúis agus an Tuirc. Ba bheag a fuair Peadar de bharr an chogaidh
seo, amach ó phíosa den Fhionlainn a bhí de dhíth air le cúl a phríomhchathrach
úrbhunaithe a chosaint.

Nó is amhlaidh gur le linn an chogaidh seo a thoisigh Peadar a thógáil na
cathrach a bhfuil a ainm is a chuimhne ceangailte di: Cathair Pheadair. Déanta
na fírinne, bhí cathair ann cheana féin, baile beag daingnithe de chuid na
Sualannach: Nyen as Sualainnis, nó Nevanlinna as Fionlainnis. Scrios Peadar
daingean Nyen (nó Nyen-Skans) agus chuir sé d'fhiacha ar bhunadh an cheantair
thart ar an áit - an Ingearmanlann a thugtaí ar an gcúige ar na saolta sin - dul
ag tógáil na cathrach nua dó. Bhí láithreán na n-oibreacha seo inchomórtais ar
fad le sluachampaí géibhinn Stailín, agus na sclábhaithe chomh héigiontach le
chéile sa dá áit. Lena cheart a thabhairt do Pheadar, áfach, ní mór dúinn a
admháil gur éirigh leis rud fónta a chur i gcrích ar an mbealach gránna seo: ba
bheag toradh úsáideach a bhíodh ar a raibh idir lámhaibh ag daoroibrithe
Stailín, nó ní rabhthas go bunúsach ach á gcéasadh, gan aon chuspóir ceart a
bheith lena streachailt. Maidir le Peadar, ní lena gcéasadh amháin a mhaslaigh
sé na daoine, ach ar ndóigh, fuair an chuid ba mhó acu bás sa dá chás.

I ndiaidh an chogaidh, fógraíodh an chéad Impire uile-Rúiseach de Pheadar. Nó
siúd is go raibh an teideal úd "Sár" á chleachtadh ag ríthe na Moscóive le fada
- agus an focal féin - tsar' - bunaithe ar ainm Iúil Caesar ar tús - ní bhíodh
Impirí na Rúise ag tabhairt imperator orthu féin roimh Pheadar.

Ós rud é go raibh Peadar chomh tugtha sin d'eolaíocht is do léann an Iarthair,
agus é ag cur suim i gcóras riaracháin is rialtais na dtíortha Iartharacha
fosta, ní hionadh gur chaith sé cuid mhór dá am ag iarraidh malairt crutha a
chur ar a thír dhúchais ag déanamh aithrise ar an Iarthar. Is é an rud a
theastaigh uaidh ná deireadh a chur leis na prikazy, na húdaráis lárnacha a
raibh gach aon cheann acu bunaithe ar ordú ar leith ón Sár seo nó siúd fadó -
déanta na fírinne, "ordú" is bunchiall leis an fhocal prikaz féin - agus a gcuid
dualgaisí ag teacht salach ar a chéile go mion minic. Bhí sé de rún ag Peadar
córas ní ba solúbtha a chur in áit tranglam na bprikazy. San am céanna, lean
Peadar ag cloí na sean-uasalaicme - na tiarnaí talún - le haicme nua de
mhaorlathaigh oilte a chur ina hionad. D'aicmigh Peadar na maorlathaigh de réir
tábla céimíochtaí in aithris ar chóras na gcéimeanna míleata: an duine a
bhainfeadh amach céim sách ard ag dul suas an dréimire seo, bhronnfaí gradam
uaisleachta air is ar shliocht a shleachta. Dá thoradh seo, tháinig uasalaicme
nua - uasalaicme na maorlathach - in iomaíocht leis na seantiarnaí talún.

Chuir Peadar an chéad bhun leis an réabhlóid tionsclaíochta freisin, nó bhunaigh
sé monarchana anseo is ansiúd le tráchtearraí déantúsaíochta a tháirgiú le
haghaidh easpórtála, agus é ag iarraidh an margadh intíre a chosaint ar
iompórtáil iasachta san am céanna trí dhleachtanna arda caomhnaitheacha a
ghearradh is a thobhach - is é sin, bhí sé ag cleachtadh an chineál polasaí ar a
dtugann na staraithe eacnamaíochta marsantachas. (Leis an seachtú haois déag is
mó a bhaineann an marsantachas sa chuid is mó den Eoraip, nó tháinig na
fiseacrataigh chun tosaigh san ochtú haois déag, agus iad ag cur níos mó béime
ar shaoirse an ghnóthadóra ghustalaigh.)

Ní raibh moille ar Pheadar nuálacha a thabhairt isteach i gcúrsaí cultúir ach an
oiread. Bhunaigh sé scoileanna le heolaithe mara agus loingseoireachta a
oiliúint, agus téacsleabhair eolaíochta á bhfoilsiú sa cheimic is san fhisic, sa
gheograife is sa réalteolaíocht, sa mhatamaitic is san innealtóireacht. Chrom na
saineolaithe ar imeallchríocha na Rúise a léarscáiliú agus ar theangacha a
muintire a fhoghlaim is a staidéar. Chuir Peadar deireadh leis na féasóga fada
agus le nósanna seanbhunaithe eile nár áirigh sé oiriúnach agus an tír le cur i
dtreo na haoise nua. Níor leasc leis, fiú, na féasóga a ghearradh dá chuid
cúirteoirí lena láimh féin, rud a chuir an-mhíchompord ar an duine bocht a fuair
é féin faoi rásúr an Impire, agus a fhios aige nósanna brúidiúla Pheadair.

Fuair Peadar Mór bás sa bhliain 1725 (8 Feabhra), agus é ag saothrú an bháis le
tamall éigin cheana, leis na galair ghnéis agus ólacháin a d'fhág an saol
sultmhar air.



https://ga.wikipedia.org/wiki/Oile%C3%A1n_Mhanann

Is spleáchríoch de Choróin na Ríochta Aontaithe í Oileán Mhanann nó Manainn
(Gaeilge Mhanann: Ellan Vannin; Béarla: Isle of Man). I Muir Éireann atá sí
suite agus í comhchóngarach d'Éirinn, d'Albain, do Shasana agus don Bhreatain
Bheag. Deirtear gur ó Mhanannán Mac Lir, dia farraige na sean-Ghael, a thagann
an t-ainm. Tá an oileán ina oidhre ar dhúchas Gaelach, agus dá chomhartha sin
bhí Gaeilge Mhanann á labhairt mar theanga mhionphobail go dtí tús an 20ú haois,
cé gurbh fhada Manainn faoi anáil na Lochlannach agus na Sasanach.

Is é an Béarla gnáththeanga an oileáin, cé go bhfuil Manainnis á foghlaim agus á
húsáid fós d'ainneoin bhás na gcainteoirí dúchais deiridh (cailleadh an duine
deireanach sa bhliain 1976). Cleachtann bunscoil amháin agus a lán naíscoileanna
an teanga tríd an tumoideachas, agus tá Manainnis á múineadh mar theanga bhreise
i scoileanna eile an oileáin. Tá comharthaí Manainnise le feiceáil ar bhóithre,
ar thithe agus ar fheithiclí.

Pobal Gael-Lochlannach a bhí i Manainn ón mbliain 850 AD nó thart air sin, rud a
d'fhág a lán logainmneacha agus an Tinbheal (Tynwald) féin mar oidhreacht. Bhí
Manainn á rialú ag ríthe Shasana agus na hAlban gach re seach agus tháinig faoi
smacht feodach Choróin Shasana; fuair an Choróin tiarnas an oileáin sa bhliain
1765, ach lean an t-oileán air á rialú féin.

Cuireann Manainn stampaí agus nótaí dá cuid féin amach mar chomhartha ar í a
bheith ina spleáchríoch chorónach agus gan baint bhunreachtúil aici leis an
Ríocht Aontaithe. Ní ball ná ball comhaltais de chuid an Aontais Eorpaigh í ach
oiread.

Sa bhliain 979 a bunaíodh an Tinbheal. Bunaíodh oireachtais na hÍoslainne agus
Oileáin Faró roimhe sin ach bhí siad ar ceal ar feadh tamaill sa 19ú haois.
Bíonn tionól ann Mí Iúil agus tagtar tuairisc achomair ar na dlíthe a ritheadh
an bhliain roimhe sin. Tá dhá theach sa Thinbheal, an Kiare as Feed (Teach na
nEochracha, agus ceithre chomhalta thofa is fiche ann) agus an Chomhairle
Reachtais (naonúr neamhthofa). Tá Comhairle Airí ann agus Céad Aire i gceannas
uirthi.

Is é Monarc Shasana, faoin teideal "Tiarna Mhanann", an ceann stáit. Is minic
rialtas Londan, mar sin, ag déanamh "Orduithe sa Chomhairle" i dtaobh ghnóthaí
an oileáin. Anois is arís athraítear an dlí de réir dhlí Shasana nó, níos
minice, de réir rialachán de chuid an Aontais Eorpaigh.

Tá saol polaitiúil an oileáin eagraithe de réir páirtithe. Tá Páirtí Lucht Oibre
Mhanann nasctha le Páirtí an Lucht Oibre sa Bhreatain. Tá Mec Vannin ('Mic
Mhanann') ag éileamh neamhspleáchas iomlán don oileán, agus bhíodh páirtí
Cumannach agus páirtí náisiúnach ann tráth.

Tá saoránacht i Manainn de réir dhlí na Ríochta Aontaithe. Eisítear pasanna a
deir "British Islands - Isle of Man", agus "British Citizen" mar stádas
náisiúntachta. Ach níl na cearta céanna ag Manannaigh is atá ag saoránaigh
Bhriotanacha eile i ngeall ar fhostaíocht agus ar bhun a dhéanamh san Aontas
Eorpach, murar rugadh seanathair nó seanmháthair leo sa RA nó mura raibh siad
féin ina gcónaí ann ar feadh cúig bliana as a chéile. Is féidir le saoránach
Briotanach ar bith pas Manannach a fháil ach é a bheith ina chónaí i Manainn nó
baint a bheith aige le Manainn.

De réir dhaonáireamh sealadach na bliana 2006 tá 80,058 duine ina gcónaí i
Manainn, agus 26,218 díobh le fáil i nDúglas, príomhbhaile an oileáin. Rugadh
47.6% den daonra i Manainn, 37.2% i Sasana, 3.4% in Albain, 2.1% i dTuaisceart
Éireann, 2.1% i bPoblacht na hÉireann, 1.2% sa Bhreatain Bheag agus 0.3% in
Oileáin Mhuir nIocht.

Tá cnoic thuaidh agus theas, agus gleann eatarthu. Tá an chuid is faide ó
thuaidh den oileán an-chothrom ar fad, agus fosuithe fágtha ag oighearshruthanna
ó iarthar na hAlban ann. Tá tránna faoi dhuirling ann a rinneadh níos déanaí. Is
é Sniaull (Snaefell) an sliabh is airde.

Meallann an "Isle of Man TT" na sluaite gach bliain agus na rásaí ag tabhairt
chuairt an oileáin.

Muintir Mhéasailiotach a bhí ann ar dtús: iad ag úsáid dídean nádúrtha, ag
seilg, ag iascaireacht agus ag cnuasach, agus uirlisí beaga breochloiche nó
cnáimhe acu. Tháinig an fheirmeoireacht mar chuid den tréimhse Neoiliotach;
tógadh leachtanna móra, dála Chaisteal an Ard (Cashtal yn Ard), agus bhí a lán
cultúr áitiúil ann.

San Iarannaois tógadh dúnta móra ar bharr na gcnoc agus dúnta níos lú os cionn
na n-aillte, agus taispeánann na hinscríbhinní oghaim go raibh Éireannaigh ina
gcónaí ar an oileán faoi 700 nó thart air. Iadsan a thug leo teanga arb í an
Mhanainnis anois í, agus gaol aici le Gaeilge agus le Gàidhlig.

I ndeireadh an 8ú haois tháinig na Lochlannaigh; bhunaigh siad an Tinbheal,
rinne a roinnt féin ar an talamh agus d'fhág rúnscríbhinní ina ndiaidh. Bhí
Manainn ar na Súðreyjar (oileáin theas) i gcomórtas leis na Norðreyjar (oileáin
thuaidh) - Inse Orc, Sealtainn agus Inse Gall.

Tháinig Manainn faoi smacht na hAlban agus Shasana sna meánaoiseanna. Sa bhliain
1866 tugadh breis cumhachta don Tinbheal, chuaigh an daonlathas i neart agus
tháinig rath ar an oileán. Bhí campaí coinneála ann sa dá Chogadh Domhanda le
haghaidh daoine a bhain leis an namhaid ar shlí éigin.



https://ga.wikipedia.org/wiki/Oile%C3%A1in_Fhar%C3%B3

Tá Oileáin Fharó (Faróis: Føroyar) nó Na Scigirí, suite in iarthuaisceart na
hEorpa, idir an tAigéan Atlantach agus an Mhuir Ioruach.

Thug gasra manach caoirigh, coirce agus an teanga Ghaeilge aneas leo sa 6ú
haois, agus deirtear gur thug Naomh Breandán (484-578) cúpla cuairt ar na
hoileáin idir na blianta 512 agus 530. Tháinig Lochlannaigh in ionad na nGael
timpeall 650 - daoine ó Shealtainn, ó Inse Oirc, agus ó Inse Gall. Thugtaí Na
Scigirí ar Oileáin Fharó, ainm a thagann ó Skeggjar, agus a bhfuil baint aige,
b'fhéidir, le Eyja-Skeggjar (féasóga oileánacha), leasainm a thugtaí ar mhuintir
na n-oileán.

De réir mar a deir Færeyinga Saga, chuir Ioruaigh fúthu ar na hoileáin timpeall
dheireadh an 9ú haois agus iad ag teitheadh ó mhursantacht Harald I na hIorua.
Go luath sa 11ú haois d'éalaigh Sigmundur Brestirson chun na hIorua ó na
hoileáin theas, áit ar dhíothaigh naimhde aduaidh formhór a mhuintire; cuireadh
ar ais é chun na hoileáin a ghabháil ar son Olaf Tryggvason (Olaf I na hIorua).
Thug sé an Chríostaíocht anall leis, agus cé gur maraíodh é d'fhan an Iorua i
réim ann. Sin mar a bhí an scéal go dtí na bhliain 1380, nuair a nascadh an
Iorua agus an Danmhairg le chéile, rud a d'fhág na hoileáin faoi smacht na
Danmhairge i ndeireadh na dála. Sa bhliain 1538 tháinig an Protastúnachas i
dtreis sna hoileáin.

Scaradh an Iorua agus an Danmhairg óna chéile sa bhliain 1814 de bharr Chonradh
Kiel, ach ba leis an Danmhairg na hoileáin fós. Cealaíodh an mhonaplacht trádála
sna hoileáin sa bhliain 1856, rud a chuir ar chumas na bhFaróch brabach a bhaint
as cabhlach iascaireachta dá gcuid féin. Tháinig an náisiúnachas chun cinn ón
mbliain 1888, rud a bhain le saothrú na teanga ar dtús agus, tar éis na bliana
1906, le cúrsaí polaitíochta, ós sa tréimhse sin a bunaíodh páirtithe
polaitiúla.

Shealbhaigh saighdiúirí Briotanacha Oileáin Fharó ar 12 Aibreán 1940, rud a
rinneadh chun smacht na Breataine ar an Aigéan Atlantach Thuaidh a threisiú tar
éis gur fhorghabh na Gearmánaigh an Danmhairg. Tháinig na hoileáin ar ais faoi
riail na Danmhairge tar éis an chogaidh, ach sa bhliain 1948 cuireadh rialtas
dúchais ar bun, agus thogair na Faróigh gan dul sa Chomhphobal Eorpach leis an
Damhairg sa bhliain 1973. Chlis an tionscal iascaireachta sna nóchaidí, rud a
ghríosaigh na Faróigh chun an geilleagar a fhairsingiú.

Tugtar Løgmaður nó Príomh-Aire ar cheann an rialtais, agus landsstýrismaður ar
Aire. Bíonn toghcháin áitiúla ann, toghcháin náisiúnta don Løgting (parlaimint
na n-oileán), agus toghcháin don Folketing sa Danmhairg. Baineann seacht
dtoghcheantar leis an Løgting.

Tá Oileáin Fharó faoi riail na Danmhairge ón mbliain 1388 i leith, agus an
Danmhairg atá i mbun gnóthaí cosanta, dlí agus seachtracha. Sa bhliain 1816
cuireadh deireadh leis an Løgting, rud a d'fhág na hoileáin mar chúige agus Maor
ina cheannas. Tháinig an Løgting ar ais sa bhliain 1851, cé nach raibh ann ach
foras comhairleach go dtí an bhliain 1948.

Deir Conarthaí na Róimhe go soiléir nach mbaineann na hoileáin leis an Aontas
Eorpach, agus deir prótacal speisialta, má tá saoránaigh Dhanmhargacha ina
gcónaí sna hoileáin, nach meastar gur saoránaigh Dhanmhargacha iad de réir na
gConarthaí. Fágann seo nach saoránaigh de chuid an Aontais Eorpaigh iad (cé gur
saoránaigh de chuid an AE fós iad daoine eile ón AE atá ina gcónaí ann). Ní
bhaineann Oileáin Fharó le Comhaontú Schengen, comhaontú saorghluaiseachta, ach
ní call do na Faróigh pas a thaispeáint agus iad ag taisteal idir tíortha de
chuid Schengen.

Tá ceithre chomhairle áitiúla is tríocha ag an hoileáin, agus timpeall 120
sráidbhaile agus baile mór ag baint leo. Tá sé réigiún thraidisiúnta (sýslur)
ann: Norðoyar, Eysturoy, Streymoy, Vágar, Sandoy agus Suðuroy, agus bhí a
thionól féin ag gach ceann acu tráth.

Tá Oileáin Fharó leath slí idir an Íoslainn agus an Iorua, agus is iad oileáin
na hAlban an chríoch is neasa dóibh. Comhordanáidí: 62.00 thuaidh, 06.47 thiar.

Rinneadh an chuid is mó de na hoileáin de laibhe bhasaltach de chuid na ré
Pailéigéiní (an ré is déanaí den stair gheolaíoch).

Le tamall anuas tá rath ag teacht ar gheilleagar na n-oileán agus an ráta
dífhostaíochta ag titim, ach táthar ag brath go han-mhór ar an iascaireacht go
fóill, cé go mb'fhéidir go mbeadh peitriliam le fáil láimh leis na hoileáin.
Idir an dá linn, faightear 20% den bhuiséad náisiúnta ón Danmhairg. Tá dlús á
chur le tionscadail teicneolaíocht faisnéise agus ghnó ón mbliain 2000 i leith,
ach téann mórán daoine óga chun na Danmhairge agus chun tíortha eile tar éis
dóibh an mheánscoil a fhágáil, agus fágtar na seandaoine ina ndiaidh. Sa bhliain
2008 bhí Oileáin Fharó in ann $52 milliún a thabhairt ar iasacht don Íoslainn de
bharr an tír úd a bheith i gcruachás tar éis chliseadh na mbancanna.

De shliocht Lochlannach agus Ceilteach formhór mór na bhFaróch. An anailís is
déanaí a rinneadh ar an DNA taispeánann sí gur leis an Lochlainn a bhaineann 87%
de na crómasóim Y. Tagann 84% den DNA miteacoindreach (DNA a bhaineann le mná) ó
mhuintir na hAlban agus na hÉireann.

Is í an Fharóis príomhtheanga na n-oileán, cé go gcaithfear Danmhairgis a
fhoghlaim ar scoil. Is cosúil litriú na Faróise le litriú na hÍoslainnise, ach
is cosúla an Fharóis labhartha le canúintí iarthar na hIorua. Tá teaghlaigh
Dhanmhairgeacha sna hoileáin a labhraíonn Danmhairgis sa bhaile. Cruthaítear
téarmaíocht nua i bhFaróis de réir mar is gá.

Aeráid Fho-Artach Mhara atá ann de réir rangú Köppen. Bíonn aeráid an n-oileán á
fuarú ag an Aigeán Atlantach. Ach tugann an Sruth Atlantach Thuaidh uisce
measartha te leis ann ó Mhurascaille Mheicsiceo, rud a fhágann nach mbíonn an
geimhreadh rófhuar (idir 3.0 agus 4.0 °C), cé go mbíonn an samhradh fionnuar
(idir 9.5 agus 10.5 °C) de bharr thionchar an aigéin féin. Bíonn an aimsir
garbh, scamallach agus fionnuar ar feadh na bliana, agus 260 lá báistí ann.
Bíonn lagbhrúnna ag gabháil soir ó thuaidh agus is minic gaoth mhór agus
greadadh báistí ann.

Is é an fásra is dual do na hoileáin féar, fraoch (go háirithe fraoch coiteann -
Calluna vulgaris), caonach, crotal agus bláthanna fiáine. Níl crainn ann, agus
tá cuma Chonamara ar an áit dá bharr.

Is iad na héin is mó atá le feiceáil in Oileáin Fharó éin farraige agus éin a
dtaitníonn an blár fairsing leo. Tá fochineálacha ar leith de spéicis choitianta
le fáil ann: an t-éadar (Somateria mollissima), an druid (Sturnus vulgaris), an
dreoilín (Troglodytes troglodytes), an fhoracha (Uria aalge) agus an fhoracha
dhubh (Cepphus grylle). Bhíodh an fiach breac ann, ach tá sé imithe in éag
anois.

Tá rónta glasa (Halichoerus grypus) an-choitianta cois farraige, agus tá a lán
míolta móra le feiceáil ann. Is é an cineál is coitianta an píolótach
(Globicephala melaena), ach uaireanta tá an chráin dhubh (Orcinus orca) le
feiceáil. Cibé sinigh fhiáine eile atá le fáil sna hoileáin anois, daoine a thug
isteach iad.

Tá cnuasach algae ó Oileáin Fharó le fáil in Iarsmalann Uladh: uimhreacha
catalóige F3195—F3307. Bailíodh iad de bharr suirbhé a rinneadh faoi choimirce
NATO, Iarsmalann na Breataine (Dúlra) agus Fhundúireacht Carlsberg. Ceann de
dheich sraith exsiccatae iad.



https://ga.wikipedia.org/wiki/Na_taoid%C3%AD

An Ghealach is mó is cúis leis na taoidí i bhfarraigí an Domhain, agus iarmhairt
lag ag an nGrian orthu freisin. Aomann imtharraingt na Gealaí an t-uisce atá ar
thaobh an Domhain gar don Ghealach i dtreo na Gealaí, agus aomann sé an Domhan
soladach amach ón uisce ar an taobh urchomhaireach den Domhan. Bíonn lán mara ag
an dá áit urchomhaireacha sin, agus lag trá ag an dá áit atá ar trastomhas atá
ingearach leis an trastomhas trí na háiteanna lán mara. Le rothlú an Domhain ar
a ais, tarlaíonn dhá thaoide lán mara is dhá thaoide lag trá gach lá. Feidhmíonn
imtharraingt na Gréine ar an mbealach céanna, ach de bhrí go bhfuil an Ghrian
chomh fada sin amach ón Domhan, is lú ar fad a hiarmhairt ná iarmhairt na Gealaí
bíodh is gur mó i bhfad a mais. Mar sin féin tarlaíonn rabharta, leis an taoide
ag a huasairde, nuair a bhíonn an Ghealach, an Domhan is an Ghrian ar aon líne
agus an dá imtharraingt ag feidhmiú as lámha a chéile. Nuair a bhíonn an
Ghealach ina dara is a 4ú ceathrú a tharlaíonn sé seo. Ansin tarlaíonn mallmhuir
leis an taoide ag a híosairde nuair a bhíonn an Ghealach is an Ghrian ar
threonna ingearacha ón Domhan. Tarlaíonn sin nuair a bhíonn an Ghealach ina céad
is a 3ú ceathrú. De bhrí gur féidir iarmhairtí seo na Gealaí is na Gréine a
ríomh, is feidir am is airde na taoide a ríomh i gcomhair aon áite is dáta is
mian. Foilsítear an t-eolas seo i dtáblaí taoidí.



https://ga.wikipedia.org/wiki/M%C3%BCnchen

Is í München (Minga i gcanúint na Baváire, Munich as Béarla) príomhchathair na
Baváire, an ceann is faide ó dheas de stáit fheidearálacha na Gearmáine. Tá an
chathair suite cois abhann an Isar, ar craobhacha í de chuid na Danóibe.

Tá tuairim is 1.35 milliún duine ina gcónaí i München, agus dá bharr sin, is í
München an tríú cathair is mó sa Ghearmáin, tar éis Bheirlín agus Hamburg. Tá
München suite 50 ciliméadar ó na hAlpa Baváracha sa Bhaváir Uachtarach, 520
méadar os cionn leibhéal na farraige.

Is é Marienplatz príomhchearnóg na cathrach. Is ann atá an foirgneamh cáiliúil,
an Neues Rathaus (an Halla Baile Nua). Tá an Sean-Halla Baile (Altes Rathaus)
ina sheasamh in aice leis. Tá trí gheata cathrach inniu ann, an Sendlinger Tor,
an Isartor, agus an Karlstor in aice leis an gcearnóg mhór Karlsplatz (nó
Stachus, mar a thugann muintir na háite uirthi). Tá Pálás Nymphenburg ar cheann
de na seanfhoirgnimh is mó a tharraingíonn cuairteoirí go München, agus tá sé ar
cheann de pháláis mhóra ríoga na hEorpa. Tá sé suite in iarthar na cathrach, i
gceantar Neuhausen-Nymphenburg. Ba é an Prionsa Toghthóra (Kurfürst) Ferdinand
Maria a thóg an pálás sa bhliain 1664, agus bhí sé ceaptha mar bhronntanas dá
bhean chéile Adelheid, toisc go raibh sí díreach tar éis oidhre a bhreith dó.

Chomh maith le tramanna agus busanna ar fud na cathrach, tá córas traenach ann,
ar a dtugtar an "S-Bahn". Is é "Stadtbahn" is ciall leis an ngiorrúchán seo -
"iarnród na cathrach". Téann an S-Bahn amach chuig na bruachbhailte, chomh maith
le córas traenach faoi thalamh le sé líne, an "U-Bahn". Is é príomhstáisiún
traenach München (nó an Hauptbahnhof) an dara stáisiún is mó sa Ghearmáin, tar
éis stáisiún Frankfurt.

Tá aerfort mór ag an gcathair freisin, agus eitiltí ar fud an domhain ar fáil
ann.

Bhí tuairt eitleáin i Flughafen München-Riem ar 6 Feabhra 1958; maraíodh cuid na
foirne sacair Manchester United Football Club.

Is as München don chlub sacair FC Bayern München. Imríonn siad a gcuid cluichí
san Allianz Arena. Imríodh cuid de na cluichí i gCorn an Domhain san Arena sa
bhliain 2006. Bhí na Cluichí Oilimpeacha ar siúl sa chathair sa bhliain 1972,
agus is áit tharraingteach do thurasóirí é an sráidbhaile Oilimpeach, an
Olympiagelände nó an Olympiapark.



https://ga.wikipedia.org/wiki/Jimmy_Wales

Fiontraí gnó agus comhbhunaitheoir Wikipedia, ciclipéid ar líne, is ea Jimmy
Donal "Jimbo" Wales (a rugadh ar 7 Lúnasa 1966 i Huntsville, Alabama).

Saolaíodh Wales do Jimmy Wales, bainisteoir i siopa grósaera, agus do Doris
Wales, múinteoir bunscoile i scoil phríobháideach a bhunaigh a máthair féin i
Huntsville. Sa teach scoile úd, nach raibh ach aon tseomra amháin inti, a
bhfuair Jimmy Wales óg agus an triúr eile den chlann a gcuid bunoideachais. Faoi
aois a cheithre bliana, bhí léamh aige. Bhí an World Book Encyclopedia
ceannaithe ag a mháthair ó fhear díolacháin, agus bhain Jimmy sult as a léamh.
D'éirigh sé mar nós aige an Encyclopædia Britannica a léamh chomh maith. Nuair a
bhí an t-ochtú bliain ar scoil críochnaithe aige, d'fhreastail sé ar an Randolph
School, ardscoil i Huntsville inar ullmhaíodh na mic léinn don ollscolaíocht. Cé
go raibh sé costasach orthu, chuir tuismitheoirí Jimmy Wales béim ón tús ar an
oideachas.

Sa bhliain 1996, chuir Wales agus beirt pháirtí gnó comhlacht Idirlín ag obair
darb ainm Bomis, cineál fáinne Idirlín dírithe ar na fir, a chuir fóraim agus
suíomhanna eile siamsaíochta, spóirt, ficsean-eolaíochta srl le fáil dóibh,
grianghraif anghrácha san áireamh ar feadh tamaill. D'éirigh Wales as an
bhfiontar sin sa bhliain 2006.

I mí Mhárta na bliana 2000 ag Bomis thosaigh Wales ag obair ar Nupedia,
tionscadal ciclipéide i mBéarla, an t-ábhar ab ansa leis. Bhí Nupedia á scríobh
ag saineolaithe agus iad ag obair ar bhunús breithnithe piaraí. Cheap Wales fear
darb ainm Larry Singer mar phríomheagarthóir ar an gciclipéid; phléigh an bheirt
acu cúrsaí fealsúnachta eatarthu féin. Ní raibh Nupedia ag dul chun cinn go
maith, áfach, agus mhol Ken Kovitz, cláraitheoir agus cara le Singer, dóibh
féidhm a bhaint as Wiki-Software le marbhántacht Nupedia a shárú.



https://ga.wikipedia.org/wiki/David_Cameron

Is é David William Donald Cameron (nó Dàibhidh Camshron mar a deir Gaeil na
hAlban) Iar-Phríomh-Aire na Ríochta Aontaithe agus iar-cheannaire an Pháirtí
Choimeádaigh.

Rugadh Cameron ar an 9 Deireadh Fómhair 1966 i Londain. Tógadh i bPeasemore i
mBerkshire é. Ba iad Ian Donald Cameron agus Mary Fleur Mount a thuismitheoirí.
D'fhreastail sé ar Ollscoil Átha na nDamh (Béarla: Oxford University) agus
chuaigh leis an bpolaitíocht.

Toghadh mar bhall de pharlaimint na Ríochta Aontaithe é sa bhliain 2001. Tháinig
sé i gcomharbas ar Michael Howard mar cheannaire an Pháirtí Choimeádaigh sa
bhliain 2005.

Tar éis an toghcháin náisiúnta sa bhliain 2010, chuir na Coimeádaigh agus an
Páirtí Daonlathach Liobrálach (a bhí faoi cheannas Nick Clegg) comhrialtas ar
bun. Ar an 11 Mí na Bealtaine 2010, ceapadh Cameron mar phríomh-aire na tíre.
Ceapadh Clegg mar leas-phríomh-aire.

Tar éis an toghcháin náisiúnta ar an 8 Bealtaine 2015, bhí an bua ag na
Coimeádaigh, gan an Páirtí Daonlathach Liobrálach, faoi cheannas David Cameron.

D'éirigh Cameron as príomh-aireacht na tíre i mhí Lúnasa 2016 tar éis do
mhuintir na Breataine cúl a thabhairt don Aontas Eorpach.



https://ga.wikipedia.org/wiki/Cr%C3%ADoch_Lochlann

Is iad na tíortha i gCríoch Lochlann ná an tSualainn, an Iorua agus an
Danmhairg. Tagraíonn an téarma 'Críoch Lochlann' do na naisc chultúrtha agus
stairiúla idir na tíortha seo.

Uaireanta, áirítear an Ghraonlainn, an Fhionlainn, agus an Íoslainn ar thíortha
Chríoch Lochlann freisin. Tá cúiseanna maithe leis an úsáid seo, agus an
dlúthchaidreamh atá ag na tíortha seo le Críoch Lochlann. Is fearr na tíortha
Tuaisceartacha nó na tíortha Nordacha a thabhairt ar na tíortha seo in éineacht
le fíor-Chríoch Lochlann, áfach.

Is é is bunús leis an ainm Gaeilge ar na tíortha seo ná Rogaland. Cúige in
iarthar na hIorua is ea é Rogaland.

Tá geograife Chríoch Lochlann iontach ilghnéitheach. Gnéithe suntasacha iad na
fiordanna ar fud chósta na hIorua, na sléibhte Lochlannacha, na hísleáin sa
Danmhairg, agus na hoileánraí Sualannacha agus Ioruacha. Má chuirtear an
Fhionlainn san áireamh, is féidir na moiréin (na hoigheardheascthaí, an lorg a
d'fhág oighir na hOighearaoise ina ndiaidh) a lua freisin.



https://ga.wikipedia.org/wiki/C%C3%A1isc

Féile Chríostaí is ea an Cháisc (ainm.u. Cáisc, gin.u. Cásca), agus í ar cheann
de na féilte móra sa bhféilire Críostaí. De réir scrioptúr Críostaí, d'aiséirigh
Íosa Críost tar éis é a bheith adhlactha ar feadh trí lá. Ceiliúrtar aiséirí
Íosa ar Lá Cásca nó Domhnach Cásca, dhá lá tar éis Aoine an Chéasta agus trí lá
tar éis Déardaoin Mandála. Meastar gur thit na heachtraí i gceist amach áit
éigin idir 26 agus 36 AD. Cuireann an Cháisc deireadh le Carghas.

Braitheann an dáta ar casadh na gealaí, agus ní ionann an dáta gach bliain.
Bíonn difríocht, freisin idir dáta a cheiliúrtha sna heaglaisí san iarthar, agus
sna heaglaisí Ceartchreidmheacha, mar nár ghlacadar le féilire Ghréagóra, a
chuir eaglais na Róimhe i réim.

Tagann an focal ón Laidin Pasqua, mar ní raibh an litir ná an fhuaim p sa
sean-Ghaeilge, agus chuirtí c (fuaim q na Laidine agus an Bhéarla) ina áit.

Bíonn saoire poiblí in Éirinn ar Luan Cásca, ní hamháin mar gheall ar an gCáisc,
ach chun Éirí Amach na Cásca i 1916 a chomóradh.

Tugtar An tSeachtain Mhór ar an seachtain deireanach den Carghas agus an
tseachtain roimh an Cháisc. Tugtar Seachtain na Páise ar an seachtain a
thosaíonn ar an Luan roimh Dhomhnach Cásca.



https://ga.wikipedia.org/wiki/Barcelona

Is í Barcelona príomhchathair na Catalóine agus is ceann de mhór-chathracha na
hEorpa í. Tá sí suite in oirthuaisceart na Spáinne agus is í an dara cathair is
mó na Spáinne. Tá timpeall is 1,583,000 ina gcónaí sa chathair agus tá timpeall
4,042,000 ina gcónaí san limistéar uirbeach. Is Catalóinis an priomh-theanga a
labhraítear ann.

Is é F.C. Barcelona príomh-chlub sacair na cathrach. Tá aithne ar an gcathair
freisin mar gheall ar a stair ealaíonta, go háirithe do obair an ailtire Gaudì
(na tithe Casa Milà (La Pedrera) agus an Casa Batlló ar an bPasseig de Gràcia
agus an eaglais an Sagrada Família), iarsmalann Fundació Joan Miró agus
iarsmalann Pablo Picasso. Tá go leor ceantar difriúil sa chathair. Is dócha gurb
iad na cinn is cáiliúla ná an Barri Gòtic (seanchathair) agus La Rambla, siúlóid
mhór fhada a théann síos chuig an bhfarraige ón phríomhchearnóg, Plaça
Catalunya.

Tagann an ainm Barcelona ón sean-Ibéarais Barkeno, fianaise déanta le
inscríbhinn ar shean-bhonn sa scríobh Ibéarach.



https://ga.wikipedia.org/wiki/An_tSean-Ghr%C3%A9ig

Tháinig tús le sibhialtacht sa Ghréig thart ar 3000 R.Ch. le sibhialtacht na
Mionóch ar oileán na Créite nuair a bhfuarthas amach conas le copar agus stán a
chur le chéile. Tugtar aois an chré-umha ar an ré seo. D'fhás an cultúr sin thar
na blianta is thart ar 2000 R.Ch. thosaigh na Mionóigh ag baint úsáide as
iairiglifí nó cineál scríbhneoireachta le pictiúir. Thóg na Mionóigh pálás
Knossos mar lárionad a rialtais sa Chréit idir 1900 agus 1400 R.Ch. Sa bhliain
1450 R.Ch. chuir brúchtadh bolcáin in Thera deireadh le réim na Mionóch.

Cé go raibh tionchar mór ag na Mionóigh ar stair na Gréige, ceaptar nár
Ghréagaigh iad ó thaobh a dteangan de. Tháinig an chéad phobal gurbh í an
Ghréigis a dteanga don tír timpeall 2000 R.Ch., agus tar éis deireadh a theacht
ar shibhialtacht na Mionóch, bhunaigh na luath-Ghréagaigh seo an tsibhialtacht
go dtugtar Mícéinéach uirthi, a mhair ó 1600-1100 R.Ch. Is ó Ré na Mícéinéach a
eascair na heipicí Hóiméaracha agus na scéalta i dtaobh Chogadh na Traoi, cé nár
deineadh leagan údarásach díobh go dtí timpeall 700 R.Ch.

Ag tús na Ré Ársa, chum na Gréagaigh aibítir na Gréigise, a bhí bunaithe ar
aibitír na bhFóinéiciach, ach gur chuir na Gréagaigh litreacha i gcóir gutaí
isteach inti den chéad uair. Is le linn na Ré Ársa a cuireadh tús le nós na
nGréagach coilíneachtaí a bhunú mórthimpeall na Meánmhara agus na Mara Duibhe,
agus bhí raidhse acu ar an bhfód in iarthar na hAnatóile, san Iodáil, agus sa
tSicil faoi dheireadh na ré seo. Bhí na chéad Chluichí Oilimpeacha ann in 776
R.Ch. Bunaíodh an chéad rialtas daonlathach san Aithin i 508 R.Ch.

Tarluint chinniúnach ag tús na Ré seo ab ea iarracht na Impireachta Peirsí
mórthír na Gréige féin a ghabháil. Dhein na Peirsigh dhá ionradh ar an nGréig, i
490 R.Ch. agus arís i 480-478 R.Ch., ach chuir na Gréagaigh ruaig orthu (feic
Cath Mharatóin), rud nach raibh na Peirsigh ná mórchuid na nGréagach ag súil
leis. Bhí an Aithin i mbarr a réime sa Ré Chlasaiceach i ndiaidh na gCogaí
Peirseacha. Is sa tréimhse seo a bhí Cogadh na Peilipinéise idir Sparta agus an
Aithin, go raibh an bua ag Sparta ann. Ba é an Ré Chlasaiceach Ré an "polis"
(Gréigis: πόλις), nó "cathair-stát", mar nach raibh aon rialtas náisiúnta ag na
Gréagaigh, ach bhí an tír roinnte idir a lán cathracha neamhspleácha a bhí i
gcoimhlint lena chéile don chuid is mó.

Theip ar an seanchóras politiúil seo i 337 R.Ch. nuair a d'éirigh le Pilib II,
rí na Macadóine, cathracha na Gréige a chur faoi smacht, agus don chéad uair
riamh bhí iomlán na Gréige féin faoi smacht ag rialtas amháin. (Lean na
cathracha Gréagacha san Iodáil agus sa tSicil mar cathracha neamhspleácha,
áfach.) Tháinig a mhac Alastar Mór ina chomharba ar Philib, agus d'éirigh leis,
mar aon le harm mór Macadónach is Gréagach, ionradh a dhéanamh ar an Impireacht
Pheirseach agus an impireacht sin ar fad a ghabháil. Leath an bua seo an cultúr
Gréagach thar leath na cruinne, ón Éigipt aniar go dtí an Ind. Scoilteadh
impireacht Alastair Mhóir tar éis a bháis ina ríochtaí neamhspléacha, agus
ceaptar bás Alastair mar tús leis an Ré Heilléanaíoch.

Ghabh na Rómhánaigh an Ghréig i 146 R.Ch., agus bhí sí mar chuid lárnach den
Impireacht Rómhánach feasta.

Tháinig deireadh le cumhacht na Sean-Ghréige nuair a ghabh na Rómhánaigh í mar
chuid dá n-impireacht i 146 R.Ch. D'ainneoin go raibh an lámh in uachtar ag na
Rómhánaigh maidir leis an gcumhacht pholaitiúil de, bhí tionchar as cuimse ag
cultúr na Gréige ar an impireacht. Cé gur thit an Impireacht san Iarthar as a
chéile sa deireadh, lean an Impireacht san Oirthear mar chomharba uirthi, agus
ba impireacht Ghréagach í feasta, go dtugtar an Impireacht Bhiosántach uirthi
anois.

Is as cultúr na Sean-Ghréige a thagann bunús chultúr Iarthar an domhain, agus tá
cáil ar an sean-Ghréig fiú inniu mar gheall ar shaibhreas is cruthaiteacht a
cultúir. Is iad na sean-Ghréagaigh a bhunaigh an drámaíocht, an fhealsúnacht, an
eolaíocht, is an stair. Tá litríocht na Sean-Ghréige ar na litríochtaí is clúití
dá bhfuil ann i dteanga ar bith, agus tá saothair de chuid scríbhneoirí
Gréagacha ar nós Hóiméar, Aescaileas, Eoraipidéas, agus Sofaicléas á leámh fós.

Eascraíonn an fhealsúnacht agus an eolaíoacht araon as iarracht na nGréagach
cora an tsaoil a mhíniú le míniúcháin nádúrtha. Is i gcathracha Gréagacha na
Íóine (in iarthar na hAnatóile) a bhí na fealsaimh is luaithe dá bhfuil trácht
againn tharstu, saoithe ar nós Tailéas agus Anaicsimeandar. Mhair triúr de na
fealsúna is mó i stair an domhain, Sócraitéas (470-399 R.Ch.), Platón (429-347
R.Ch.) agus Arastotail (384-322 R.Ch.), sa tsean-Ghréig. Tagann dhá mhórscoil
fhealsúnachta uatha - an Platónachas agus an tArastotaileachas. Bhí Eipiciúras
ar na fealsaimh is mó le rá sa Ré Heilléanaíoch. Tá Arastatail, Airciméidéas,
agus Déamócratas i measc an iliomad eolaithe a mhair sa tsean-Ghréig.

Bhíodh córais éagsúla rialtais ag na Gréagaigh. Bhunaigh siad an daonlathas,
agus is san Aithin is mó a bhí sé siúd á chleachtadh, ach bhí neart cathracha
ann a bhí ina n-olagarchtaí nó ina monaracachtaí (focail Ghréigise is ea an dhá
fhocal seo, dar ndóigh). Cleachtaítí an sclábhaíocht go forleathan, agus ní
ró-mhaith an stádas a bhí ag mná sa tsochaí ach oiread. Tugann staraithe
Gréagacha mar Héaradatas agus Túicididéas a lán eolais dúinn mar gheall ar a
sochaí agus a stair.

Chreid na Gréagaigh go raibh a lán déithe is bandéithe ann. B'é tuairim na
nGréagach go raibh smacht ag na déithe is bandéithe sin ar na Moires nó
Cinniúintí a rialaigh saol an duine. Bhíodh cónaí ag an dáréag déithe is
bandéithe seo ar Shliabh Oilimpeas, an sliabh is airde sa tír. Ba é Séas athair
na ndéithe agus an dia ba chumhachtaí. Ba é deartháir Shéis, Poiséadón, dia na
farraige agus ba é a mhac Apolló dia an cheoil. Ba í Héire bean Shéis agus
bandia an phósta. Ba í Ataene bandia an eolais. Cosúil le scéal na polaitíochta
de, bhíodh dearcadh éagsúil ag na Gréagaigh faoi thréithe na ndéithe.



https://ga.wikipedia.org/wiki/An_T%C3%A9av%C3%A1in

Oileán in aice le cósta thoir theas na Síne is ea an Téaváin, nó Formósa, mar a
thugadh na Portaingéalaigh air fadó - "oileán álainn" is brí le ilha formosa na
Portaingéilise. Tá Oileán na Téaváine 394 chiliméadar ar fad agus 144
chiliméadar ar leithead, agus é scartha ó mhórthír na Síne ag Caolas na
Téaváine, 180 ciliméadar ar leithead.

Tá oileáin mhóra na Seapáine suite soir ó thuaidh ón Téaváin. Ag dul soir ón
Téaváin, tiocfaidh muid ar Oileáin Ryukyu, ar cuid den tSeapáin iad chomh maith.
Na hOileáin Fhilipíneacha, arís, tá siad laisteas den Téaváin.

Is é stádas polaitiúil na Téaváine inniu ná gurb ionann an t-oileán (in éineacht
le roinnt oileán beag ina timpeall) agus Poblacht na Síne, poblacht a mhaíonn
gurb í an t-oidhre ceart don stát a bhí ag rialú na Síne sular bhuaigh na
Cumannaigh an cogadh cathartha sa bhliain 1949. Maidir le rialtas Dhaonphoblacht
na Síne ar an mórthír, áfach, is é a dtuiscint ar an scéal nach bhfuil sa
Téaváin ach cúige de chuid na Síne a bhfuil lucht ceannairce ina sheilbh.

Ní hionann, go beacht, an Téaváin agus Poblacht na Síne, nó tá an Phoblacht sin
i seilbh roinnt oileán beag timpeall na Téaváine, go háirithe Oileáin Penghu, nó
na Pescadores ("Oileáin na nIascairí"), mar a thug na Portaingéalaigh orthu.
Thairis sin, baineann an tOileán Glas nó Lü Dao agus Oileán na Magairlíní nó Lan
Yu leis an Téaváin.

Is í an tSínis an teanga is mó a labhraítear sa Téaváin inniu, ach ar ndóigh, ní
aon teanga amháin í. Úsáideann na Téavánaigh leagan den Mhandairínis mar theanga
chaighdeánach, cosúil le muintir na mórthíre, ach ní bhíonn an Mhandairínis ó
dhúchas acu. An chuid is mó acu, labhraíonn siad an teanga ar a dtugtar
"Téaváinis" (a dtugtar Hoclais na Téaváine uirthi chomh maith) go minic. Leagan
den chanúint Min Nan atá ann go bunúsach - canúint a labhraítear i ndeisceart
Chúige Fujian sa mhórthír freisin. Is minic a dhearctar ar chainteoirí na canúna
seo mar ghrúpa eitneach ar leith, dream ar a dtugtar Hoklo. Thairis sin, tá an
chanúint Hakka ag mionlach mór de na Téavánaigh, canúint a bhíonn á labhairt i
bpobail bheaga scartha ar fud dheisceart na Síne.

Labhraítear teangacha Formósacha sa Téaváin chomh maith - teangacha beaga a
bhfuil gaol acu leis na teangacha Malae-Pholainéiseacha, cosúil leis an
Tagálaigis, an Indinéisis, an Mhalaeis agus an Mhaorais, mar shampla. Tá na
teangacha Formósacha ag géilleadh don tSínis go géar gasta, áfach, agus cé go
bhfuil rialtas na Téaváine ag iarraidh iad a athbheochan sna scoileanna inniu,
ní féidir mórán athrú a aithint ar an gcuma atá ar an scéal.

Is é is cúis leis an "neamhspleáchas" de facto atá ag an Téaváin inniu ná gur
éalaigh cinnirí Pháirtí Náisiúnta na Síne, nó Guomindang, ón mórthír go dtí an
t-oileán nuair a bhris na Cumannaigh an cogadh cathartha orthu sa bhliain 1949.
Ba é cinnire finscéalach Guomindang, Chiang Kai-shek (Jiang Jieshi), a bhí i
gceannas orthu. Ina dhiaidh sin, ba é an páirtí sin a bhí ag rialú na Téaváine
le lámh láidir - deachtóireacht aon pháirtí a bhí ann, cosúil leis an tSín
Chumannach sa mhórthír, ach le fírinne is leis na deachtóireachtaí i Meiriceá
Laidineach is fearr í a chur i gcomparáid. Bhí an dlí míleata i bhfeidhm ar an
tír, agus na cearta daonna faoi leatrom. Thairis sin, ní raibh lucht leanúna
Guomindang in ann airgead an stáit agus airgead an pháirtí a aithint thar a
chéile.

De thoradh na staire seo, is í an deighilt is tábhachtaí i bpolaitíocht an
oileáin inniu ná an teannas idir an campa "gorm" (Guomindang agus na páirtithe a
thacaíonn leis) agus an campa "uaine" (na Daonlathaigh Fhorásacha agus na
páirtithe a thacaíonn leo). Cuireann an campa gorm béim ar an uile-Shíneachas,
ar an Mandairínis, ar an t-aon chultúr Síneach amháin, agus é ag dréim le
hathaontú na Síne - is é sin, aontú na Téaváine leis an gcuid eile den tSín. Is
é an campa uaine a gcampa siúd a dteastaíonn uathu neamhspleáchas de jure a
bhaint amach don Téaváin, agus cuireann siad béim ar chultúr an oileáin féin
agus ar an Téaváinis mar theanga ar leith.

Tá áitreabh daonna éigin sa Téaváin le tríocha éigin míle bliain anuas, ach níor
tháinig sinsir na "mbundúchasach" Téavánach (is é sin, a sinsir siúd a
labhraíonn na teangacha Formósacha) go dtí an t-oileán ach timpeall ar cheithre
mhíle bliain ó shin. Níor thosaigh na Sínigh ag cur fúthu san oileán roimh an
15ú haois AD, agus le fírinne, ba iad na hEorpaigh a chuidigh leis na Sínigh an
Téaváin a mhíntíriú.

Ba iad na Portaingéalaigh a bhaist an t-ainm Formósa ar an oileán sa bhliain
1544, ach ba iad na hOllannaigh ba túisce a bhunaigh stáisiún trádála sa
Téaváin, sa bhliain 1624. Thosaigh siad ag iompórtáil lucht oibre ó mhórthír na
Síne, agus chuir a lán de na hoibrithe seo fúthu ansin go seasta. Go gairid ina
dhiaidh sin, chuaigh na Spáinnigh i dtír i dtuaisceart an oileáin, agus
d'fhorghabh siad an chuid den oileán ina bhfuil cathair Keelung inniu. Sa
bhliain 1642, áfach, chuir na hOllannaigh agus a gcuid comhghuaillithe
dúchasacha ruaigeadh ar na Spáinnigh as an oileán.

B'éigean do na hOllannaigh glanadh amach leo sa bhliain 1662, nuair a
d'fhorghabh an t-aimiréal Síneach Koxinga é. San am seo, bhí na Manchúraigh
díreach ag cur deiridh le rítheaghlach Ming sa tSín, agus theastaigh ó Koxinga
bunáit a chur ar bun sa Téaváin do lucht leanúna Ming. D'éirigh leis na
Manchúraigh, áfach, oidhre deireanach an rítheaghlaigh a mharú. Mar sin, níor
fhéad Koxinga ach stát neamhspleách a dhéanamh den Téaváin - Ríocht Tungning,
mar a thugtaí air. Fuair Koxinga bás go gairid tar éis dó an stát a bhunú, ach
mhair an ríocht go dtí an bhliain 1683, nuair a tháinig an t-Aimiréal Shi Lang ó
Dheisceart Fujian le cabhlach mór cogaidh chun an t-oileán a ghabháil don tSín,
a bhí á rialú ag rítheaghlach Manchúrach Qing anois. Ina dhiaidh sin féin, mhair
na húdaráis Shíneacha go ceann i bhfad ag iarraidh na bundúchasaigh agus na
foghlaithe mara san oileán a chloí, agus na Sínigh ón mórthír ag tonnadh isteach
le cur fúthu sa Téaváin. Cosúil leis na hIndiaigh san Iarthar Fiáin bhí na
bundúchasaigh ag cur ar a son in aghaidh na muintire isteach, agus bhí cathanna
móra ann.

Sna blianta 1894-5 bhí cogadh á chur idir an Fhrainc agus an tSín, agus cathanna
á gcur in Oileáin Penghu agus i dtuaisceart na Téaváine. D'fhorghabh na
Francaigh Keelung, baile cuain Taipei, ar an 1 Meán Fómhair 1894, ach cúpla lá
ina dhiaidh sin briseadh cath mór orthu in Tamsui. Bhí na Francaigh in ann
roinnt cathanna a bhuachan fós, ach mar a d'iompaigh na cúrsaí amach ní raibh
rath i ndán dá bhfeachtas timpeall Keelung, agus sa deireadh b'éigean dóibh
glanadh leo as Keelung agus Oileáin Penghu.

Sna blianta 1894-5, áfach, chuir an tSín agus an tSeapáin cogadh ar a chéile,
agus ba é toradh an chogaidh go ndeachaigh an Téaváin agus oileáin Penghu ó lámh
na Síne go lámh na Seapáine. Iad siúd sa Téaváin ar rogha leo fanacht ina
ngéillsinigh Shíneacha fágadh spás dhá bhliain acu lena gcuid maoine saolta san
oileáin a dhíol agus cur fúthu ar an mórthír. Ní mó ná sásta a bhí na Téavánaigh
leis an gconradh síochána seo - Conradh Shimonoseki - agus ar an 25 Bealtaine
1895, d'fhógair dornán státseirbhíseach ardchéimíochta Síneacha poblacht den
Téaváin le muintir an oileáin a spreagadh chun frithbheartaíochta in aghaidh na
Seapánach. Chuir na Seapánaigh ceannairc na "bpoblachtánach" faoi chois le lámh
láidir, agus níor mhair an phoblacht oiread is leathbhliain, nó tháinig deireadh
léi i Mí Dheireadh Fómhair na bliana céanna. Ní raibh poblacht cheart ann ach an
oiread: na státseirbhísigh a bhunaigh í, bhí siad ag iarraidh cumhacht Impire na
Síne a athbhunú san oileán seachas neamhspleáchas a bhaint amach don Téaváin.

San am chéanna bhí na Seapánaigh ag cogaíocht go brúidiúil le frithbheartaíocht
mhuintir an oileáin a chloí. Ar dtús ba iad na treallchogaithe Síneacha a bhí á
dtroid acu, agus ina dhiaidh sin, chrom siad ar na bundúchasaigh sna sléibhte a
thabhairt chun síochána. Ba é ceannairc na treibhe úd Seediq i Wushe an
teagmháil ab fhuiltí idir na Seapánaigh agus na Téavánaigh dhúchasacha. Mharaigh
na Seediq 130 Seapánach i sráidbhaile Wushe ar an 27 Deireadh Fómhair 1930, agus
maraíodh breis is míle Seediq nuair a tháinig na saighdiúirí Seapánacha ag imirt
díoltais ar an treibh.

Timpeall na bliana 1935 thosaigh na Seapánaigh ag tabhairt mhuintir na háite
chun Seapánachais: chaithfidís cuma na Seapáinise a chur ar a gcuid ainmneacha
agus Seapáinis a fhoghlaim is a labhairt le chéile, oiread agus ab fhéidir.
Nuair a thosaigh an Dara Cogadh Domhanda, chuaigh fiche míle Téavánach sna
saighdiúirí i bhfórsaí armtha na Seapáine. Mar shampla, bhí deartháir le Lee
Teng-hui (polaiteoir Téavánach arbh é Uachtarán na Téaváine é sna blianta
1988-2000) ina shaighdiúir Seapánach le linn an chogaidh, agus fuair sé bás i
bpáirc an áir sna hOileáin Fhilipíneacha. Bhaineadh Cabhlach Impiriúil na
Seapáine an-leas as cuanta na Téaváine, agus bhí meitheal smaointe
impiriúlachais an Chabhlaigh, "Grúpa an Bhuille Theas", lonnaithe in Ollscoil
Impiriúil Taihoku in Taipei. I Mí Dheireadh Fómhair na bliana 1944 cuireadh
mór-aerchath ar fud chóstaí thoir na Téaváine, Oileáin Ryukyu, agus Okinawa,
idir na Meiriceánaigh agus na Seapánaigh, agus na haerdhíormaí Seapánacha a
throid sa chath seo bhí siad lonnaithe sa Téaváin, an chuid is mó acu. Bhíodh na
Meiriceánaigh ag buamáil na Téaváine freisin, ó bhí bunáiteanna míleata agus
gléasraí tionsclaíochta de chuid na Seapánach san oileán.



https://ga.wikipedia.org/wiki/An_Renaissance

Is éard atá i gceist leis an Renaissance, nó leis an Athbheochan, nó leis an
Athbheochan Léinn, mar a thugtar air i nGaeilge freisin, ná gluaiseacht
chultúrtha a thosaigh san Iodáil i ndeireadh na Meánaoise, is é sin sa 14ú
haois, agus a chuaigh ar fud na hEorpa ina dhiaidh sin. An focal sin féin
renaissance is focal Fraincise é a chiallaíonn athbhreith nó athbheochan, agus é
bunaithe ar rinascimento na hIodáilise. Re- an réimír Laidine arb ionann é agus
"ath-" na Gaeilge ó thaobh na céille de, agus is é nascere an briathar Laidine a
chiallaíonn "breith, saolú". Tháinig deireadh leis an Renaissance mar
ghluaiseacht chultúrtha sa 17ú haois.

Ní dheachaigh an Renaissance i bhfeidhm ar gach tír san Eoraip chomh domhain le
chéile, cé gur chuir aireagán an chló inaistrithe agus úsáid an pháipéir an-luas
faoi scaipeachán na smaointí nua. Mar ghluaiseacht chultúrtha, chuir an
Renaissance béim ar athbheochan na Laidine agus ar úsáid na dteangacha labhartha
sa litríocht araon. Dar le lucht a chomhaimsire, ba é an file Francesco Petrarca
(Petrarch an leagan Béarla dá ainm) an ceannródaí a chuir tús le hathmheasúnú
seo na litríochta clasaicí mar fhoinse inspioráide, sa 14ú haois.

Le linn an Renaissance forbraíodh teicníochtaí nua a chuir ar chumas na
n-ealaíontóirí cur síos níos cruinne a thabhairt ar an réaltacht ina gcuid
pictiúr, an pheirspictíocht líneach ach go háirithe, agus de réir a chéile
cuireadh cuma nua ar an gcóras oideachais chomh maith. I gcúrsaí polaitíochta
chuir an Renaissance spreagadh i bhforbairt na taidhleoireachta nua-aimseartha,
agus i gcúrsaí na heolaíochta chuir sé béim ar thábhacht na mbreathnuithe. Is
minic a deir lucht scríofa na staire gur droichead ón Meánaois go dtí an
Nua-aois a bhí i gceist leis an mórathrú meoin seo. Cé gur tháinig réabhlóid san
eolaíocht agus sa tsochaí féin sna sálaí ag an Renaissance, is iad na saothair
ealaíne is mó a tharraingíonn ár súil ar an tréimhse sin inniu, chomh maith le
cuimhne na "bhfear Renaissance", is é sin fir léannta ileolacha ar nós
Michelangelo nó Leonardo da Vinci.

Thosaigh an Renaissance i bhFlórans timpeall na bliana 1300 A.D. Nuair a thit
Cathair Chonstaintín, d'éalaigh na mílte scoláire Gréigeach go Flórans, agus
thóg siad na leabhair Ghréagacha agus Rómhánacha leo. Fáth eile gur thosaigh an
Renaissance in Flórans ná go raibh teaghlach an-saibhir ann darbh ainm "Medici",
a bhí mar phátrúin ar roinnt daoine mór le rá ag an am sin.

Ba theaghlach an-chumhachtach agus an-tábhachtach iad na Medici i rith an
Renaissance i bhFlórans. Ba é Giovanni di Bicci de Medici an duine a rinne iad
chomh saibhir sin. Ba é Cosimo il Vecchio de’Medici an chéad Medici a bhí mar
rialóir ar Flórans. Bhí tóir mhór air agus nuair a fuair sé bás tugadh an t-ainm
Pater Patriae ("athair na tíre") air. Ba é Piero il Gottoso de’Medici rialóir
Flórans ina dhiaidh. Rialóir lag ab ea é ach bhí a mhac ar dhuine de na daoine
ba cháiliúla i stair na hIodáile.

Duine an-tréitheach ab é Lorenzo il Magnifico de’Medici: ba lúthchleasaí, fhile,
baincéir iontach, agus pátrún mór na healaíona é. Thug sé airgead d'ealaíontóirí
mór le rá ar nós Leonardo da Vinci, Michelangelo Buonorroti, agus Sandro
Botticelli. Cosúil lena sheanathair, Cosimo, sheol sé daoine tríd an Eoraip agus
go dtí an Oirthear ag lorg lámhscríbhinní. Stóráladh na lámhscríbhinní seo i
leabharlann Lorenzo, an chéad leabharlann phoiblí san Eoraip. Bhí a lán naimhde
aige, áfach, agus ar Dhomhnach Cásca 1478 rinne siad iarracht Lorenzo agus a
dheartháir Giuliano a mharú. Rop siad Giuliano ach d’éalaigh Lorenzo. I ndiaidh
na heachtraí sin chuaigh drong feargach trí na sráideanna ag marú daoine a cheap
siad a bhí bainteach leis an ionsaí. Fuair Lorenzo il Magnifico de’ Medici bás
ar an 8ú lá de mhí Aibreán 1492 ina villa in Careggi.

Sa chúigiú haois déag bhí na pápaí i gceannas ar an Róimh. Ba phrionsaí
cumhachtacha iad chomh maith a raibh suim láidir acu sa pholaitíocht. Ba
phátrúin mhóra na healaíne iad freisin.

Bhí baint mór ag an pápa Nicholas V leis an Renaissance.[fíoras?] Bhí suim mhór
aige i leabhair agus bhunaigh sé Leabharlann na Vatacáine sa bhliain 1475. Sa
bhliain 1453 ghabh na Túrcaigh Cathair Chonstaintín agus rinne sé iarracht an
méid ba mhó leabhair ar féidir leis a shabháil. Phleanáil sé “La Basilica di San
Pietro in Vaticano” chomh maith. Pápa eile mór le rá ná Sixtus IV. Chuir sé
feabhas mór ar chathair na Róimhe. Leathnaigh sé na sráideanna agus thóg sé
droichid agus eaglaisí. Bhí a lán drochphápaí ann chomh maith, áfach. An ceann
ba mheasa dóibh ná Alexander VI. Bhí a lán páistí aige agus thug sé poist
tábhachtach dá chlann mar shampla rinne sé cairdinéal dá mhac.

Tháinig athbhreith in ábhair eile, mar shampla san eolaíocht agus sa
fhealsúnacht. Roimh an Renaissance bhí ar dhaoine leabhair a chóipeáil le lámh,
ach that ar an mbliain 1450 cheap Johann Gutenberg an clóphreas miotail
inaistrithe. Ba mhodh an-éasca agus an-tapaidh é an clóphreas chun leabhair a
chóipeáil agus a scaipeadh. Tríd an modh nua seo a úsáid scaip an t-eolas ar
pháipéir go tapaidh.

D’athraigh an réalteolaíocht go mór i rith an Renaissance. Ceann de na
réalteolaí ba cháiliúla den tréimhse ná Nicholas Copernicus. Chreid sé gur chas
an domhan ar a ais féin agus go ndeachaigh sé timpeall na gréine. Níor inis sé a
chuid smaointí le héinne agus níor foilsíodh a leabhar De Revolutionibus Orbium
Coelestium ("I dtaobh Imrothlú na Sféar Neimhe") go dtí go bhfuair sé bás sa
bhliain 1543.

Rugadh Galileo Galilei i bPisa sa bhliain 1564. B'ollamh le matamaitice é agus
sa bhliain 1593 d’fhionn sé go dtiteann rudaí de thoirteanna difriúla ag an ráta
céanna. Sa bhliain 1609 chuala sé faoi aireagán san Ísiltír; an teileascóp.
Rinne sé a cheann féin agus d’fhionn sé ceithre ghealach de chuid Iúpatair.
Chruthaigh sé sin go raibh an ceart ag Copernicus. I mí an Mheithimh 1633 cháin
an pápa Urban VII é agus bhí air a a chuid smaointí a aistharraingt. Fuair sé
bás naoi mbliana ina dhiaidh sin. Mar gheall ar a chuid oibre thábhachtaí sa
réalteolaíocht tugadh an t-ainm “Padre di Scienza Moderna” - athair na
heolaíochta nua-aimseartha - dó.



https://ga.wikipedia.org/wiki/An_Pholainnis

Is í an Pholainnis (język polski, polszczyzna) an teanga is líonmhaire
cainteoirí i bhfoghrúpa Iartharach na dteangacha Slavacha. Tá sí á labhairt ag
tríocha ocht milliún duine sa Pholainn féin. Thairis sin, tá pobail mhóra de
lucht imirce á labhairt sna Stáit Aontaithe, san Fhrainc, sa Ghearmáin, san
Astráil agus ina lán tíortha eile. Tá sí á saothrú ag mionlaigh dhúchasacha sa
Laitvia, sa Liotuáin, sa Bhílearúis agus san Úcráin. Thairis sin, bíonn
intleachtóirí sna tíortha seo á foghlaim agus á húsáid le leas a bhaint as na
saothair thaighde a fhoilsítear sa Pholainn agus as Polainnis, nó is minic a
bhíonn cúrsaí a dtíortha féin á gcardáil ansin. Teanga thábhachtach is ea í an
Pholainnis do gach duine a bhíonn ag plé le léann Oirthear na hEorpa. Tríd is
tríd, is féidir a mhaíomh go bhfuil an Pholainnis ag seasca milliún duine ar fud
an domhain.

Tá gaol sách dlúth ag an bPolainnis leis an tSeicis, an tSorbais agus an
tSlóvaicis, agus í réasúnta intuigthe ag lucht labhartha na dteangacha sin. Mar
sin féin, ní hiad seo na teangacha is gaolmhaire léi. Is gnách mionghrúpa na
dteangacha Léicíteacha a aithint nó a phostaláidiú i bhfoghrúpa Iartharach na
dteangacha Slavacha, agus is iad an Pholainnis, an Chaisiúbais agus an
tSlóivintis na teangacha Léicíteacha. Ar an drochuair, ní labhraítear an
Chaisiúbais ach faoin tuath agus i gcathracha beaga thart timpeall ar Gdańsk i
dtuaisceart na Polainne. Ós rud é go bhfuil sí i síortheagmháil leis an
bPolainnis, is gnách le lucht a labhartha chomh maith le Polannaigh eile
dearcadh ar an gCaisiúbais mar chanúint de chuid na Polainnise, fág is nach
bhfuil na teangeolaithe taobh amuigh den Pholainn ar aon bharúil leo. Maidir
leis an tSlóivintis, teanga is ea í atá ag dul in éag, nó fiú básaithe féin. Bhí
sí á labhairt i gcúpla sráidbhaile sa Phoimearáin roimh an dara cogadh domhanda.
Níor dhearc lucht a labhartha orthu féin mar Shlavaigh, áfach, ach mar
Ghearmánaigh a raibh canúint Shlavach á labhairt acu, agus nuair a d'éalaigh
siad go dtí an Ghearmáin i ndeireadh an chogaidh, ní raibh aon mhoill orthu
dearmad a dhéanamh den teanga. Bhí an tSlóivintis sách gar don Chaisiúbais, agus
lucht a labhartha ag tabhairt Leba-Kaschuben orthu féin as Gearmáinis.

Is minic a bhí canúint éigin de chuid na Polainnise á labhairt ag cuid de na
Gearmánaigh a d'éalaigh ó oirthear na Gearmáine i ndeireadh an dara cogadh
domhanda, agus na críocha seo le titim leis an bPolainn. Nó bhíodh canúintí den
chineál sin beo fiú ina mbéal siúd a raibh meas na nGearmánach acu orthu féin,
agus an Ghearmáinis mar theanga scríofa, liteartha agus chultúrtha acu. Thugtaí
Wasserpolnisch ("Polainnis uisciúil") ar na canúintí seo as Gearmáinis, ó ba rud
é go raibh siad fágtha gan saothrú, agus an eilimint Shlavach iontu "báite" leis
na focail iasachta ón nGearmáinis.

Tá an bhéim ar an dara siolla is deireanaí i ngach focal Polainnise. Níl ach
cupla eisceacht ann, go háirithe focail iasachta ó na teangacha clasaiceacha, ar
nós uniwersytet "ollscoil", matematyka "matamaitic", fizyka fisic, agus an bhéim
ar an tríú siolla is deireanaí iontu. Thairis sin, tá roinnt mhaith foirmeacha
briathair ann ina bhfuil an bhéim ar an tríú siolla is deireanaí chomh maith,
toisc nach iarmhíreanna iad na hiarmhíreanna pearsanta sna foirmeacha seo, ach
foirmeacha lagaithe den bhriathar úd być "bheith" agus iad curtha le rangabháil
an bhriathair. Nó is féidir na hiarmhíreanna seo a dhealú ón mbriathar féin agus
a chur leis an chéad fhocal san abairt:

czytaliście "bhí sibh ag léamh" - co czytaliście? nó coście czytali? "cad é a
bhí sibh a léamh?

- Is ionann /cz/ an litrithe agus [ʧ], nó /ch/ an Bhéarla. Sa tSeicis, sa
tSlóvaicis, sa tSorbais agus i litriú Laidineach na Bílearúisise, úsáidtear an
litir úd /č/ leis an bhfuaim seo a chur ar pár.

- Is ionann fuaimniú na litreach úd /ż/ agus fuaimniú an chomhcheangail úd /rz/,
nó [ʒ] - is é sin, an leagan glórach de /sh/ an Bhéarla, agus é le cloisteáil
san fhocal pleasure, cuir i gcás. Tabhair faoi deara nach bhfuil an /rz/ cosúil
le /ř/ na Seicise a thuilleadh. Is léir gurb í an fhuaim chéanna a bhí ann ar
dtús, ach cailleadh an difríocht sin sa chaint. Mar sin féin, tá an litriú
malartach coimeádta sa Pholainnis nuair atá bunús stairiúil leis, cf. lekarz na
Polainnise agus lékař na Seicise - "dochtúir" nó "lia" is brí leis an dá fhocal.

- Níl ach bunús stairiúil leis an litir úd /ó/, ach an oiread. Is mar [u],
cosúil le /u/ na Polainnise, a fhuaimnítear é, ó d'imigh an difríocht idir guta
fada agus guta gairid as an gcaint. Nuair a úsáidtear an litir seo /ó/, bíonn
/o/ san fhocal céanna sna teangacha Slavacha eile, cf. góra "sliabh" na
Polainnise agus hora na Seicise nó гора (gora) na Rúisise.

- Tráth den tsaol, ba nós le formhór na bPolannach an litir úd /ł/ a fhuaimniú
cosúil le "ll" leathan na Gaeilge, nó an dóigh a bhfuaimníonn an Sasanach an /l/
i bhfocail cosúil le bell nó fill an Bhéarla. Inniu, áfach, ní chloistear an
fuaimniú seo ach ag cainteoirí na gcanúintí oirthearacha nó deisceartacha, ó tá
tacaíocht acu don fhuaim seo ó theangacha na gcomharsan, ar nós na Slóvaicise
agus na hÚcráinise, cuir i gcás. Sa chuid is mó den Pholainn, áfach, is í an
fhuaim a bhaintear as an litir seo ná [w], nó /w/ an Bhéarla.

- Maidir le /w/ na Polainnise, áfach, is mar [v] a fhuaimnítear é. Níl gá ná
glacadh leis an litir /v/ sa Pholainnis ach sna hiasachtaí is úire ó theangacha
coimhthíocha, cosúil le diva ón Iodáilis; nuair a chuirtear iarmhíreanna
díochlaonta leis na hiasachtaí seo, is minic a thagann an /w/ in áit an /v/
cheana leis an bhfuaimniú ceart a chinntiú: mówiliśmy o tej wielkiej diwie "bhí
muid ag labhairt faoin diva mhór seo".

- Seasann an dá litir úd /ą/ agus /ę/ do ghutaí srónacha. Is ionann /ą/ agus
[ɔ̃] , cosúil le /on/ na Fraincise. Ar ndóigh, is mar [ɛ̃] (/in/ na Fraincise) a
chloistear an litir úd /ę/. Nó sin é an dóigh a bhfuaimnítear iad de réir na
teoirice. Go praiticiúil, is dual don dá ghuta shrónacha titim as a chéile le
gnáthghuta agus consan srónach a dhéanamh. Mar shampla, is é an fíor-fhuaimniú a
bhaintear as an bhfocal ręka ("lámh") ná [rɛŋka] - bheadh sé chomh maith agat é
a litriú mar */renka/, mar sin.

- Maidir leis an dá litir úd /i/ agus /y/, is gnách a rá go bhfuil /y/ níos
cosúla le /ao/ na Gaeilge, ach le fírinne níl an difríocht fuaime róshoiléir -
thar aon rud eile níl sí leath chomh láidir agus an difríocht idir /и/ agus /ы/
na Rúisise. Tá sé i bhfad níos tábhachtaí gur guta caol é an t-/i/, díreach
cosúil le gutaí caola na Gaeilge a fhágann blas an charbaill ar an gconsan atá
ina n-aice. Úsáidtear an kreska, atá cosúil le síneadh fada na Gaeilge, os cionn
litreacha consanacha áirithe: /ć/, /ś/, /ń/, - lena chur in iúl gur consain
chaola iad, ach níl gá leis an gkreska ach i ndeireadh an fhocail nó roimh
chonsain eile, nó má thagann an guta [i] tar éis an gconsan caol, caolóidh an
guta seo é cibé scéal é, agus má thagann guta eile ina dhiaidh, cuirfear an
litir /i/ mar shleamhnóg idir an consan caol agus an guta: solidarność
[solidarnoɕʨ] "dlúthpháirtíocht", ciocia [ʨoʨa] "aintín", wziąć [vʑɔɲʨ] "tógáil,
glacadh, gabháil", weź! [vɛɕ] "tóg! glac! gabh!"

- Cén fáth a bhfuaimnítear an focal weź! mar [vɛɕ] - díreach mar a scríobhfaí
mar */weś/ é - agus an litriú ag tabhairt le fios gurb é an ceartfhuaimniú ná
[vɛʑ]? Bhuel, caillfidh na consain ghlóracha a nglórú má chuirtear i ndeireadh
an fhocail iad. Mar sin, déantar [t] den /d/ agus [k] den /g/ san fhuaimniú
freisin, siúd is nach dtaispeántar é sa litriú.

Tá an difríocht idir foirmeacha foirfe (dokonany) agus neamhfhoirfe
(niedokonany) na mbriathar ardtábhachtach i ngramadach na Polainnise, cosúil
leis na teangacha Slavacha eile. De ghnáth, cuirtear réimír leis an
ngnáthbhriathar neamhfhoirfe lena dhéanamh foirfe:

czytać "(bheith ag) léamh" (neamhfhoirfe), przeczytać "léamh (gníomh
léitheoireachta a chríochnú, an leabhar a léamh go deireadh)":

przeczytaliśmy "léigh muid" (fir ag caint, nó fir agus mná ag caint) (Rú. мы
прочитали freisin)

Mar a chonaic muid thuas, áfach, seanfhoirmeacha den bhriathar úd być "bheith"
is ea iad na hiarmhíreanna seo ó thús, agus is féidir iad a scaradh ón mbriathar
i gcónaí agus a chur leis an chéad fhocal faoi bhéim san abairt: przeczytaliście
"leigh sibh", czyście przeczytali? "ar léigh sibh?" (arb ionann é agus czy
przeczytaliście?)

Fuair an Pholainnis cuid mhaith focal ar iasacht ón Laidin, rud nach mbeifeá ag
súil lena mhalairt i dtír a bhí chomh mór sin faoi thionchar na hEaglaise
Caitlicí. Murab ionann agus an tSeicis, an tSlóvaicis agus an tSorbais,
úsáideann an Pholainnis an leagan Laidine d'ainmneacha na dtíortha Eorpacha,
amach ó chupla eisceacht: Austria "An Ostair", cf. Rakousko na Seicise; Irlandia
"Éire", cf. Írsko na Slóvaicise. Cuid de na focail Laidine, ar ndóigh, chuaigh
siad chomh greamaithe i smior na teanga is nach bhfuil sé furasta na fréamhacha
iasachta a aithint, cf. przywilej "pribhléid".

Nuair a tosaíodh ag scríobh Polainnise, bhí an tSeicis i bhfad níos tábhachtaí
ná an Pholainnis mar theanga liteartha. Mar sin, tháinig cupla focal isteach ón
tSeicis, cosúil le brama "geata" agus hańba "náire". Dá mba focail dúchasacha
Polannacha iad, is é an chuma a bheadh orthu ná broma agus gańba.

Ar ndóigh, tháinig na céadta focal isteach ón nGearmáinis, in imeacht na
mblianta. Bhí na cathracha Polannacha go mór mór i dtuilleamaí na Gearmáine le
múnlaí na heagraíochta a thabhairt don chóras riaracháin, do na gildeanna agus
do na ceardchuallachtaí, agus mar sin, fuarthas go leor focail ar iasacht a
bhaineann leis an trádáil, leis na ceirdeanna agus leis an saol cathartha:
ratusz "teach an bhardais" (Rathaus), szlachta "uaisle, uasalaicme" (Geschlecht
= treibh, treabhchas, teaghlach, inscne, gnéas), murarz "bríceadóir" (Maurer),
malarz "péintéir" (Maler), makler "bróicéir" (Makler), handel "trádáil"
(Handel), 7rl.

Bhí an Fhraincis ina foinse thábhachtach iasachtaí freisin: kordon sanitarny
"crioslach slándála" (< cordon sanitaire), racja stanu "sainleas náisiúnta" (<
raison d'état).

Is é an téacs liteartha is sine atá fágtha againn i dteanga ar féidir Polainnis
a thabhairt uirthi ná Kazania świętokrzyskie nó Seanmóirí na Croise Naofa.
Baineann an chóip is sine de na Seanmóirí leis an gceathrú haois déag, ach tá sé
incheaptha go bhfuil an saothar féin i bhfad níos sine. Dealraíonn sé, áfach, go
raibh traidisiún éigin litríochta ann roimhe sin féin, nó is obair chríochnaithe
iad na Seanmóirí seo, agus cuma an tseanchleachtais ar an scríbhneoireacht. Is
iomaí saineolaí a deir gur féidir go raibh an tSean-Slaivis Eaglasta á saothrú
sa Pholainn féin sular tháinig scoilt idir an Róimh agus an Biosáintiam, agus
gurbh iad na Biosáintigh a chuir an chéad síol le traidisiún liteartha na
Polainnise. Ní féidir aon fhianaise dhíreach a fháil leis an hipitéis seo a
fhíorú, áfach. Is fíor go bhfuil tionchar an traidisiúin Bhiosáintigh le
haithint, cuir i gcás, ar an iomann clúiteach úd Bogurodzica dziewica ("Máthair
Dé, an Mhaighdean"). Is é an t-iomann seo an téacs líriciúil is sine atá ar fáil
sa Pholainnis, agus é, mar a chreidtear, cumtha sa tríú haois déag, siúd is nach
bhfuil cóipeanna scríofa ar fáil ach ón gcúigiú haois déag anuas.

Níor scríobhadh an Pholainnis riamh ach leis na litreacha Laidineacha, díreach
cosúil le teangacha Iarthar na hEorpa. Níor cuireadh na litreacha Coireallacha i
bhfeidhm uirthi riamh ach le habairtíní den Pholainnis a mhúineadh do dhaoine a
n-úsáideann a dteanga dhúchais féin an aibítir Choirilleach, ar nós na Rúisise.
Bhí sé deacair, áfach, na litreacha Laidineacha a chur in oiriúint don
Pholainnis, agus chuir an fhadhb seo ar feadh i bhfad isteach ar fhorbairt na
litríochta sa teanga. B'é Jakub Parkoszowic, thiar sa chúigiú haois déag, a
rinne an chéad iarracht le ceartlitriú na Polainnise a chaighdeánú, ach níor
leigheas sé an fhadhb ná geall leis.

Sa 16ú haois, áfach, chuaigh an Pholainnis go mór chun cinn mar theanga
chultúrtha. San am sin, bhí an Pholainn ina mórchumhacht Eorpach, agus an teanga
á saothrú is á labhairt ag na huaisle san Úcráin, sa Bhílearúis agus sa Liotuáin
féin, ós rud é go raibh na tíortha seo ina gcúigí Polannacha nó faoi thionchar
polaitiúil na Polainne. In aithris ar an tSeicis agus ar an nGearmáinis,
thosaigh na Polannaigh ag cur caoi ar an teanga le go mbeadh sí inúsáidte sa
litríocht. Cosúil leis an nGearmáinis, a caighdeánaíodh faoin am céanna, níl
norm na Polainnise liteartha bunaithe ar aon chanúint ar leith, ach ar an trí
phríomhchanúint is mó araon: an Mhór-Pholainnis (a labhraítear timpeall ar
Poznań in iarthar na tíre), an Mhion-Pholainnis (a labhraítear thart ar Chracó
in oirdheisceart na tíre) agus an Mhasóivis (a bhaineann leis an gcúige in aice
le Vársá). Tháinig an litríocht shaolta chun cinn, scríbhneoirí ar nós Marcin
Bielski, Łukasz Górnicki, Jan Kochanowski, Stanisław Orzechowski agus Mikołaj
Rej.

Sa seachtú haois déag a tháinig deireadh leis an macarónachas seo. Thosaigh an
Eaglais ag cur béime ar úsáid na Polainnise in áit na Laidine. Ó bhí cúrsaí na
scolaíochta fágtha faoin Eaglais Chaitliceach, bhí an-tionchar ag an athrú seo
ar theanga na scoileanna agus, fiú, ar an téarmaíocht. Tosaíodh ag forbairt
téarmaí Polainnise, agus tháinig cumainn eolaíochta agus oideachais ar an bhfód
leis an bPolainnis léannta a shaothrú. Maidir leis an litríocht ealaíonta,
thosaigh sí ag déanamh aithris ar chaint na ndaoine agus ar sheanscéalta an
bhéaloidis. Mar sin, tháinig gontacht agus tráthúlacht chainte i leaba an
Laidineachais. Ba chuid den Rómánsachas an fhorbairt seo, agus an troid in
aghaidh thíorántacht na Rúise ag tabhairt breosla don litríocht Rómánsach. B'iad
Adam Mickiewicz agus Juliusz Słowacki filí móra an Rómánsachais sa Pholainn.

Nuair a bhain an Pholainn amach an neamhspleáchas i ndeireadh an Chéad Chogadh
Domhanda, baineadh na srianta deireanacha d'fhorbairt na Polainnise mar theanga
chultúrtha. Tháinig sraith fhada scríbhneoirí bunúla nua-aimseartha ar an bhfód:
Witold Gombrowicz, Stanisław Ignacy Witkiewicz, Sergiusz Piasecki, Bruno Schulz,
Józef Mackiewicz, Jerzy Andrzejewski, Czesław Miłosz, Tadeusz Borowski,
Stanisław Lem, Ryszard Kapuściński, Paweł Huelle... Bhain ceathrar scríbhneoirí
Polannacha Duais Nobel na Litríochta amach freisin: Henryk Sienkiewicz,
Władysław Reymont, Czesław Miłosz agus Wisława Szymborska.

I 2011 bhí Polainnis an máthairtheanga do 191,645 duine i gCeanada, shíos ó
211,175 duine i 2006.

Is é Polainnis an teanga iasachta is comónta i bPoblacht na hÉireann agus í an
máthairtheanga do 113,488 duine(2.5% do daonra Poblacht na hÉireann) i bPoblacht
na hÉireann.

De réir daonáireamh Sasana agus an bhreatan beag 2011 bhí Polainnis an
príomtheanga do thart ar 546,000 duine i Shasana agus sa bhreatain beag. I 2010
bhí Polainnis an príomtheanga do 17,731 duine i Tuaisceart Éireann. I 2011 bhí
Polainnis an príomtheanga do 54,186 (1.06%) duine in Albain.

I 2010 bhí Polainnis an máthairtheanga do 604,234 duine i S.A.M. de réir an
American community survey.

Każdy język podlega ciągłym zmianom, z których niektóre w końcu się przyjmują
głęboko w języku, inne zaś mają ograniczony wpływ na język lub też odchodzą
zupełnie w zapomnienie. Również we współczesnej polszczyźnie zachodzi wiele
zmian, zarówno gramatycznych jak i leksykalnych. Nie można z góry powiedzieć że
jedne zmiany są dobre a inne złe - o tym które zwyciężą zdecydują dzisiejsi i
przyszli użytkownicy języka polskiego.



https://ga.wikipedia.org/wiki/An_Iar%C3%A1in

Is tír in iardheisceart na hÁise í Poblacht Ioslamach na hIaráine. Tá
teorainneacha aici leis an Airméin, an Asarbaiseáin agus an Tuircméanastáin sa
tuaisceart, an Afganastáin is an Phacastáin san oirthear, agus leis an Tuirc is
an Iaráic san iarthar. Tá uiscí na Murascaille roinnte leis an Araib Shádach,
Cuáit, Catar, Bairéin agus Aontas na nÉimíríochtaí Arabacha.

Thugtaí an Pheirs ar an dtír san Iarthar go dtí an bhliain 1935. Ansin, d'iarr
an ceann stáit Reza Shah Pahlavi ar na toscairí eachtrannacha an t-ainm úd an
Iaráin a úsáid i gcomhfhreagras foirmiúil ón mbliain 1936 ar aghaidh. Tá achrann
ann faoi láthair maidir le hainm oifigiúil na tíre. Sa bhliain 1979, bhunaigh an
t-Ayatollah Ruhollah Khomeini poblacht Ioslamach faoi stiúir na n-iamám tar éis
Réabhlóid Ioslamach na bliana sin agus is é Poblacht Ioslamach na hIaráine an
t-ainm a úsáidtear ó shin i leith.

I mí Márta 1951, chinn pairlimint na hIaráine an Comhlacht Artola Angla-Iaránach
a náisiúnú - is é sin, an comhlacht agus gach ar bhain leis a shealbhú do stát
na hIaráine. B'é an seanstátaire Mohammad Mossadegh ba mhó a bhí ar son an
bhille áirithe seo, agus rinneadh príomh-aire na hIaráine de sa bhliain a bhí
chugainn le tacaíocht an fhormhóir mhóir sa phairlimint. Leis an gconspóid a
shocrú, mhol an Chúirt Idirnáisiúnta comhghéilleadh: aitheantas a thabhairt don
náisiúnú, agus brabús na hartola a roinnt go cothrom idir an Bhreatain Mhór agus
an Iaráin. Dhiúltaigh Mossadegh don chomhréiteach seo, áfach, agus tháinig
deireadh leis na comhchainteanna idir na hIaránaigh agus na Sasanaigh. Thosaigh
na Sasanaigh uisce faoi thalamh a thógáil in aghaidh na hIaráine, agus iad ag
útamáil leis an smaoineamh Mossadegh a chur ó chumhacht le cuidiú na seirbhísí
rúnda. Ní raibh uachtarán na Stát Aontaithe, Harry Truman, róshásta leis an
bhforbairt seo, ná ró-fhonnmhar chun cabhrú leis an mBreatain Mhór, ó bhí a aird
féin ar chogadh na Cóiré ag an am. Mar sin féin, d'éirigh leis na Sasanaigh
baghcat trádála a chur i bhfeidhm ar an Iaráin a rinne an-dochar d'eacnamaíocht
na tíre.

Nuair a tháinig Winston Churchill ar ais mar Phríomh-Aire san Bhreatain Mhór,
chrom sé ar rialtas Mossadegh a chur ag guagaíl. Bhí an dá thaobh ag iarraidh
fad a bhaint as an gconspóid le tairiscintí doghlactha, agus sa deireadh thiar
thall, theip ar na comhchainteanna go hiomlán. Ansin, agus an damáiste a bhí á
dhéanamh don Iaráin ag an gcosc trádála, thosaigh an t-arm agus an chuid de
phairlimint na hIaráine a bhí fabhrach don Bhreatain Mhór, thosaigh siad
pleananna a oibriú amach le Mossadegh a chur as oifig le lámh láidir.

Bhí Winston Churchill agus a Aire Gnóthaí Eachtracha ag iarraidh an craiceann is
a luach a bheith acu. Ó thaobh amháin, theastaigh uathu an Iaráin a chur ar
bhealach a leasa i gcúrsaí polaitíochta agus eacnamaíochta - an tír a fhorbairt
is a fheabhsú. Ón taobh eile de, ba leasc leo an Comhlacht Artola a fhágáil faoi
smacht na nIaránach, siúd is gurb ar éigean a d'fhéadfaí an tír a fheabhsú gan
airgead artola. Ar dtús, bhí siad ag tacú le Sayyid Zia, ó shíl siad go mbeadh
sé indéanta gnóthaí a shocrú leis siúd, ach nuair a chuaigh an diospóireacht i
bhfad, thosaigh siad ag tógáil uisce faoi thalamh leis an Arm. Mar sin, bhí
rialtas Winston Churchill tar éis an plean céanna a ghlacadh chucu a bhí ag
rialtas Attlee roimhe sin - is é sin, forghabháil chumhachta a chur i bhfeidhm
in aghaidh Mossadegh.

Níor mhaolaigh ar an ngéarchéim le teacht na bliana 1953 ach an oiread. Chinn
Churchill tacaíocht a thabhairt don fhorghabháil chumhachta san Iaráin, ó bhí
cuidiú ag teacht ó Uachtarán na Stát Aontaithe, Dwight Eisenhower, agus é siúd
an-bhuartha faoin dóigh a raibh Mossadegh ag déanamh mórtachais leis na
Sóivéadaigh. B'é an Ginearál Fazlollah Zahedi a bhí ag teacht chun tosaigh mar
cheannaire an fhreasúra in aghaidh Mossadegh, agus na Sasanaigh is na
Meiriceánaigh ag taobhú leis dá réir sin. Bhí na léirsithe is na mórshiúlta ag
dul i dtreise san Iaráin i samhradh na bliana 1953, agus nuair a chóirigh
Mossadegh reifreann a d'iompaigh amach a bheith mí-ionraic go hiomlán, agus
99.9 % de na vótaí caite ar mhaithe le Mossadegh, mar dhea, chonaic Zahedi go
raibh a lá tagtha. Le maoiniú na gcumhachtaí coimhthíocha, chuaigh sé i gceannas
ar an tír, agus ghéill Mossadegh dó ar an bhfichiú lá de Mhí Lúnasa, 1953.

Ba mhaith an léiriú é an coup d'état seo ar an meon paradacsúil a bhí ag roinnt
leis na stáit dhaonlathacha ardfhorbartha ag an am. Theastaigh acmhainní uathu
le caoi cheart a chur orthu féin agus an treascairt a fuair siad sa Dara Cogadh
Domhanda. San am céanna, bhí siad ag iarraidh lámh thapaidh an Aontais
Shóivéidigh a stopadh ó thuilleadh cumhachta a shealbhú. Mar sin, bhí siad ag
caitheamh le stáit nua neamhspleácha an Tríú Domhain mar a bheidís siúd ina
gcoilíneachtaí i gcónaí.

Go dtí na 1960idí bhí geilleagar na hIaráine bunaithe ar an talmhaíocht sa chuid
ba mhó. As sin amach rinneadh iarracht an tionsclaíocht a fhorbairt, go mórmhór
táirgeadh peitriceimiceán, teicstílí (in Isfahan go háirithe), ábhar tógála,
feithiclí, gléasanna leictreacha agus leictreonacha, páipéir agus táirigí bia.

I ndiaidh na Réabhlóide Ioslamaí sa bhliain 1979, bhí titim an-mhór san
infheistíocht eachtrannach i ngeilleagar na tíre agus thit an tóin as an
turasóireacht go hiomlán, beagnach. Mar bharr ar an donas, rinne an cogadh leis
an Iaráic an-dochar don ghníomhaíocht eacnamaíoch sa tír agus ní dhearna
praghasanna marbhánta an artola aon mhaitheas di ach an oiread. Tháinig an
tsíocháin ar ais faoi dheireadh na 1980idí agus faoin bhliain 1995 bhí
geilleagar na tíre ag fás ag ráta 2.5% sa bhliain. Chuaigh praghas an artola in
airde arís ag tosnú sa bhliain 2003.

Sa bhliain 2005, d’eascair 11.6% den olltáirgeacht intíre (OTI) ón talmhaíocht
agus 30% den daonra ag brath uirthi lena mbeatha a shaothrú. Cruithneacht agus
eorna an dá bharr is tábhachtaí. In oirthuaisceart na tíre tá saothrú an chadáis
fairsing agus mar i gcéanna leis an rís sna ceantracha riascacha in aice Mhuir
Chaisp. Saothraítear an tobac, an tae agus biatais siúcra freisin. I measc
torthaí na tíre, áirítear líomóidí an tuaiscirt, fíonchaora, úill, piorraí agus
péitseoga an réigiún láir agus dátaí na gceantracha in aice na Murascaille. Tá
cáil ar an Iaráin as a cuid torthaí tíortha, go mór mór na cnónna pistéise.

Tá iascaireacht ar siúl feadh na gcóstaí, theas agus thuaidh. Tá tóir ar eochraí
an bhradáin fearna (caibheár) ón Muir Chaisp. San iarthuaisceart tógtar caoirigh
agus gabhair, chomh maith le cuid bó. Tógtar camaill ann go fóill freisin agus
iad in úsáid le haghaidh iompair agus spóirt.

Is é an peitriliam an acmhainn nádúrtha is tábhachtaí sa tír; is é an gás
nádúrtha an darna ceann. Faightear an peitriliam agus an gás in iardheisceart na
tíre. Sa bhliain 2005 rinneadh 1 mhilliún gluaisteán san Iaráin den chéad uair.
Is é Iran Khodro (IKCO) an déantóir gluaisteán is mó sa Mheán Oirthear. Tá
roinnt comhfhiontar curtha ar bun ag an gcomhlacht le Renault agus comhlachtaí
eile ar cheithre mhór-roinn ar fud an domhain.

Is iad bia, innealra, trealamh iompair, iarann agus cruach na rudaí is mó a
impórtálann an Iaráin. Is iad an t-artola, rugaí urláir, torthaí tíortha, agus
ainmhithe feirme na rudaí is mó a easpórtálann an tír.



https://ga.wikipedia.org/wiki/An_Iar%C3%A1ic

Tír sa Mheánoirthear agus in iardheisceart na hÁise í Poblacht na hIaráice. Tá
sí ag críochantaíocht leis an Araib Shádach agus le Cuáit theas, leis an Tuirc
sa tuaisceart, leis an Siria san iarthuaisceart, leis an Iordáin san iarhar,
agus leis an Iaráin san oirthear. Thugtaí an Mheaspatáim ar an dúiche seo.

Ba i réigiún na Measapatáime, idir an Eofrait agus an Tígris, a cuireadh tús le
roinnt de na sibhialtachtaí is ársa ar domhan, na Suiméaraigh, na Bablóinigh
agus na hAsaírigh. Tar éis a bheith faoi cheannas na Peirse ar feadh i bhfad,
ghabh na hArabaigh seilbh ar an réigiún sa bhliain 656, agus aistríodh an
Chailifeacht go dtí an chathair nua í mBagdad sa bhliain 762 (in aice leis an
Bhablóin ársa). Bhí Bagdad ina príomhchathair don domhan Arabach ar feadh na
gcéadta bliain go dtí gur chuir an Impireacht Otamánach an ceantar faoi chois sa
bhliain 1534.

Thosaigh an Cogadh na Murascaille ar an 2 Lúnasa 1990 nuair a thóg Saddam
Hussein an t-ordú ionsaí a dhéanamh ar Chuáit. Bhí an bua ag na gComhguallithe
sa deireadh ar an 28 Feabhra 1991, ach níor cuireadh an ruaig ar Saddam Hussein.
Agus iad ag teith ó Chuáit, dhóigh na hIarácaigh a lán de na tobair ola atá go
flúirseach sa tír seo.

Ar an 19 Márta 2003 chuir an chomhghuáillíocht tús leis an gcogadh in aghaidh na
hIaráice. Chuaigh Tony Blair agus George W. Bush glan i gcoinne na tuairime a
bhí ag na Náisiúin Aontaithe gur cheart fanacht níos faide agus nár cheart
ionsaí a dhéanamh ar an Iaráic de bharr na tubaiste a d’fhéadfadh tarlú.

Is iomaí tuairim fós faoi cad chuige a rinne siad é, agus cé atá freagrach as an
gcinneadh tubaisteach sin.

I mí Aibreáin 2010, chuir WikiLeaks físeán d'eachtra a tharla sa bhliain 2007
inar mharaigh fórsaí SAM sibhialtaigh hIaráice agus iriseoirí, os comhair an
domhain, ar a dtugtar Collateral Murder.



https://ga.wikipedia.org/wiki/An_Ghin%C3%A9iv

Cathair mhór san Eilvéis í an Ghinéiv (Fraincís: Genève, Gearmáinis: Genf,
Iodáilis: Ginevra, Rómainis: Genevra, Franc-Phroibhinsis: Geneva), an dara
cathair is mó sa tír de réir daonra tar éis Zürich agus an chathair is mó sa
réigiún Romandie, an chuid den tíre ina labhraítear Fraincis mar phríomhtheanga.
Suite san áit ina sníonn Abhainn na Róine amach as Loch na Ginéive, is
príomhchathair í ar Chantún na Ginéive.

Feictear ar an Ghinéiv inniu mar chathair dhomhanda, ós rud é go bhfuil roinnt
eagraíochtaí idirnáisiúnta bunaithe sa chathair. Mar shampla, tá ceanncheathrú
de chuid na Náisiúin Aontaithe agus an Chrois Dhearg san áit seo, agus is ann a
síníodh Coinbhinsíuin na Ginéive.

Ba í Fraincís an teanga is comónta san Ghinéiv le 72.3%(128,622) ag úsáid í sa
bhaile. Béarla an dara teanga is comónta le 4.4%(7,853) ag úsáid í sa bhaile.
Spáinnis an tríú teanga is comónta le 4.2%(7,462) ag úsáid í sa bhaile. D'úsáid
4.1% (7,320) Iodáilis, 4%(7,050) Gearmáinis agus 113 Rómainis.



https://ga.wikipedia.org/wiki/An_Ch%C3%B3ir%C3%A9is

Is teanga í an Chóiréis a labhraítear sa Chóiré Theas agus sa Chóiré Thuaidh. Tá
stádas oifigiúil aici sa dá stát sin. Thairis sin, tá sí le cloisteáil go
coitianta i Maoirseacht Fhéinrialaitheach Yanbian sa tSín, áit a bhfuil stádas
oifigiúil réigiúnda aici chomh maith leis an tSínis. Glactar leis go bhfuil an
Chóiréis á labhairt ag ochtó míle duine timpeall an domhain, agus is féidir
teacht trasna ar phobail diaspóra ina lán poblachtaí iar-Shóivéadacha, san
Astráil, sna Stáit Aontaithe, i gCeanada, sa Bhrasaíl, sa tSeapáin, agus, le
déanaí, sna hOileáin Fhilipíneacha.

Is deacair a rá, an bhfuil gaol ar bith ag an gCóiréis le haon teanga eile. Tá
cuid de na teangeolaithe den tuairim go bhfuil a leithéid d'fhine teangacha ann
agus na teangacha Altaecha, agus an Chóiréis ina ball den fhine seo. Creideann
cuid eile, áfach, gur teanga aonaránach í, cosúil leis an mBascais. Teanga
tháite is ea í an Chóiréis, cosúil leis na teangacha Tuircice - is é sin,
baintear úsáid as an iliomad iarmhíreanna gramadúla, agus iad á gcur leis na
focail ceann i ndiaidh a chéile. Is é an gnáth-ord focal a bhíonn ann ná SOV, nó
Ainmní-Cuspóir-Briathar (is é an t-ord focal is dual don Ghaeilge ná VSO, nó
Briathar-Ainmní-Cuspóir). Cosúil leis an tSeapáinis, fuair an Chóiréis cuid mhór
focal ar iasacht ón tSínis i rith na gcéadta bliain, agus chuaigh cuid mhór acu
chomh greamaithe i struchtúr na teanga is nach n-aithníonn na Cóiréigh mar
fhocail iasachta iad a thuilleadh. Focail iasachta ón tSínis dhá fhocal as gach
triúr sa Chóiréis. Thairis sin, leis na blianta beaga anuas, tháinig dornán
iasachtaí isteach ón mBéarla agus ó na teangacha Eorpacha eile. An chuid eile
den stór focal, nó focal as gach triúr, is focail dhúchasacha Chóiréacha iad.

Bhí sé ina nós, anallód, an Chóiréis a scríobh leis na comharthaí Síneacha, ach
de réir a chéile, chuaigh an scríbhneoireacht Cóiréise i léig ar fad, nó
b'fhearr leis na daoine uaisle a gcuid scríbhneoireachta a dhéanamh trí mheán na
Sínise Clasaicí. Sa bhliain 1446, áfach, d'fhoilsigh Sejong Mór, rí na Cóiré,
córas nua le scríbhneoireacht agus léitheoireacht a chothú i measc na
cosmhuintire, mar atá, an aibítir Hangul. Bhí an rí Sejong míshásta leis na
litreacha Síneacha, agus é barúlach nach raibh siad oiriúnach d'úsáid na
gCóiréach. An córas a chruthaigh sé, bhí sé bunaithe ar fhuaimniú comhaimseartha
na Cóiréise. Rinne an chosmhuintir a gcuid de na litreacha Hangul, ach bhí na
huaisle sách míshásta leo, ó bhí siad buartha faoi chinniúint na Sínise agus an
léinn Shínigh sa Chóiré. Na ríthe a tháinig i gcomharbas ar Sejong, bhí cuid acu
naimhdeach i leith an Hangul chomh maith, agus reachtaigh siad dlíthe le húsáid
na haibítre dúchasaí seo a shrianadh nó a chosc. Mar sin féin, tháinig an Hangul
slán as na hiarrachtaí seo. Inniu, is é an Hangul an t-aon aibítir amháin a
úsáidtear sa Chóiré Thuaidh agus i Yanbian, ach bíonn muintir na Cóiré Theas ag
baint úsáide as an gcorr-chomhartha Síneach ó am go ham.

Cosúil leis an tSeapáinis, ceadaíonn an Chóiréis don chainteoir ómós agus urraim
a chur in iúl trí fhoirmeacha speisialta gramadúla a úsáid. Tá an córas
"onóraithe" seo i bhfad níos casta sa Chóiréis ná sa tSeapáinis féin. Cuid den
chóras is ea iad na focail speisialta (mar shampla, is é jinji an focal ómósach
a chiallaíonn "bia", ach is é bap an gnáthfhocal - éilíonn an dea-bhéasaíocht go
dtabharfaidh tú jinji ar an mbia atá an duine eile a ithe, cé gurb é an bia
ceannann céanna é agus do chuid bap féin), ach is minicí a chuirtear an urraim
in iúl trí shiollaí breise - inmhíreanna - a fháscadh isteach san fhocal (ar nós
-si- nó -eusi-: gada "imeacht" -> gasida, batda "glacadh" -> badeusida). Tá
leibhéil éagsúla urraime sa Chóiréis, ach tá an leibhéal is airde, a bhíodh á
úsáid le labhairt le daoine ríoga, ag dul in éag ar na saolta seo, ós rud é go
bhfuil an daonlathas is an cothromaíochas nua-aimseartha ag imirt a dtionchair
ar an tsochaí agus ar an teanga.

Cé gurb í an teanga chéanna í, is féidir difríochtaí áirithe a aithint idir
Cóiréis an Deiscirt agus Cóiréis an Tuaiscirt. Sa Tuaisceart, táthar ag iarraidh
téarmaí nuachumtha a chur in úsáid in áit na bhfocal iasachta, cosúil leis an
dóigh a seachnaítear na comharthaí Síneacha ansin. Thairis sin, níl caighdeán an
dá stát bunaithe ar an gcanúint chéanna. Cuid thábhachtach d'fhuaimniú na
Cóiréise is ea comhshamhlú na gconsan, agus é ag obair go héagsúil sna canúintí
difriúla. Ní hionann ainm na teanga féin sa dá thír, nó má thugann muintir an
Tuaiscirt Chosŏnmal uirthi, deir muintir an Deiscirt go labhraíonn siad
Han'gugeo.

An cineál Cóiréise a labhraítear sa tSín, tá sí cosúil leis na canúintí is
cóngaraí a chloisfeá sa Chóiré (Thuaidh) féin. Is léir, áfach, go bhfuair sí
téarmaí nua-aimseartha ar iasacht ón tSínis nach n-úsáidtear sa Chóiré Thuaidh.
Maidir leis an gCóiréis a labhraíonn an diaspóra sa tSeapáin, is gnách "Cóiréis
Zainichi" a thabhairt uirthi - zainichi an focal Seapáinise a thagraíonn do
Chóiréigh eitneacha sa tSeapáin. Tá an cineál seo Cóiréise bunaithe ar chanúintí
deisceartacha na Cóiréise - canúint Jeju san áireamh - toisc gurb ón gcuid sin
den Chóiré ba mhó a chuaigh daoine ar imirce go dtí an tSeapáin, de ghnáth. An
chuid is mó de na Cóiréigh sa tSeapáin, níl an Chóiréis ó dhúchas acu, agus is í
an tSeapáinis a labhraíonn siad eatarthu féin. Ní úsáideann siad a gcuid
Cóiréise ach leis na hinimirceánaigh nua ón gCóiré agus ag ócáidí sollúnta. Mar
sin, d'fhéadfá a rá gur Cóiréis bhriste í "Cóiréis Zainichi", go bunúsach. An
chanúint Cóiréise a labhraítear sna poblachtaí Iar-Shóivéadacha, tugtar
Koryo-mar uirthi. Tá sí bunaithe ar an gcanúint Hamgyŏng, arb í canúint
Oir-Thuaisceart na Cóiré, agus í á labhairt go coitianta i Yanbian chomh maith.
Tá an chanúint Koryo-mar go mór faoi thionchar na Rúisise agus na dteangacha
Tuircice, áfach, agus an chuma ar an scéal go bhfuil sí ag imeacht go tiubh: an
chuid is mó de Chóiréigh eitneacha na bpoblachtaí iar-Shóivéadacha, bíonn an
Rúisis níos líofa acu ná an Chóiréis.



https://ga.wikipedia.org/wiki/An_Bhulg%C3%A1ir

Tír in oirdheisceart na hEorpa is ea an Bhulgáir (Bulgáiris: България). Is í
Sóifia an phríomhchathair agus an chathair is mó atá inti.

Tá sí ag críochantacht le cúig thír eile: an Rómáin sa tuaisceart, an tSeirbia
agus Poblacht na Macadóine ar an taobh thiar, agus an Ghréig agus an Tuirc ar an
taobh theas den Bhulgáir. Tá an Mhuir Dhubh ar an taobh thoir den Bhulgáir.

Sa 7ú haois a cuireadh náisiún na Bulgáire ar bun, an chéád impireacht (632/681
– 1018). Mhair an dara himpireacht ó 1185 – 1396/1422, agus bhí an Bhulgáir mar
chuid d'impireacht na dTurcach ar feadh tuairim is 500 bliain. Cuireadh an tríu
stát neamhspleách ar bun ina dhiaidh sin. Ghabh sí leis an gCummanachas sa
bhliain 1945 i ndiaidh an Dara Cogadh Domhanda agus bhí sé ina bhall de bhloc an
Oirthir go dtí 1989/1990.

Teanga Shlavach í an Bhulgáiris, agus í an-difriúil leis an gcuid is mó de na
teangacha Slavacha eile, ós rud é go bhfuil sí tar éis córas díochlaonta na
n-ainmfhocal a chailleadh ina iomláine. San am céanna, choinnigh an Bhulgáiris
na haimsirí a chuaigh i léig sa chuid eile de na teangacha Slavacha, agus
forbraíodh tuilleadh acu faoi thionchar na Gréigise agus na dteangacha
Balcánacha - tá infhilleadh na mbriathar i bhfad níos casta sa Bhulgáiris ná sna
teangacha Slavacha eile, agus a lán aimsirí comhshuite ann. Ón taobh eile de,
áfach, chuaigh infinideach an bhriathair i léig sa Bhulgáiris go hiomlán. Níl
ach an Mhacadóinis cosúil leis an mBulgáiris ó thaobh na gramadaí de, ach ansin,
is iomaí Bulgárach a deir nach bhfuil sa Mhacadóinis ach canúint Bulgáirise.



https://ga.wikipedia.org/wiki/An_Asarbaise%C3%A1in_(t%C3%ADr)

Poblacht iar-Shóivéadach is ea í an Asarbaiseáin, nó Poblacht na hAsarbaiseáine
(Azərbaycan Respublikası). Tugtar "Tír na Síor-Thine" ar an Asarbaiseáin, ós rud
é go bhfuil sí saibhir in artola. Tá sí suite idir an Iaráin, an Rúis, an
Airméin agus an tSeoirsia. Tá cuid den Asarbaiseáin, mar atá, Nakhichevan nó
Naxçıvan, dealaithe ón gcuid eile den phoblacht ag an Airméin. Tá Naxçıvan ag
críochantacht go díreach leis an Tuirc.

Muslamaigh Shítheacha is ea iad na hAsarbaiseánaigh, agus is í an Asarbaiseáinis
teanga oifigiúil na tíre. Tá gaol dlúth aici leis an Tuircis, agus is féidir
leis na Turcaigh an chuid is mó den teanga a thuiscint. Labhraítear an teanga
chéanna in iarthuaisceart na hIaráine freisin, in Asarbaiseáin na hIaráine.

Tá limistéar mór suite idir an Airméin agus an Asarbaiseáin, mar atá, Sléibhte
Karabagh, arb Airméanaigh iad formhór mór a dhaonra. Ba leis an Asarbaiseáin an
limistéar seo, go dtí gur tháinig deireadh leis an Aontas Sóivéadach, ach ansin,
thosaigh na hAirméanaigh áitiúla ag cur cogaidh le cuidiú ón Airméin féin chun
neamhspleáchas a bhaint amach ón Asarbaiseáin agus an limistéar a chur leis an
gcuid eile den Airméin. Níl ceist Karabagh fuascailte go fóill, cé go bhfuil sos
cogaidh i bhfeidhm idir an dá stát inniu.

Tháinig lucht labhartha na Tuircise go dtí an Asarbaiseáin san aonú haois déag.
Thit an réigiún leis na Seilsiúcaigh sa bhliain 1055, nuair a shealbhaigh siad
an Iaráin agus an Chugais. Ba iad na gobharnóirí (atabeq) a bhí ag rialú na
hAsarbaiseáine mar chúige thar ceann an tsabhdáin Sheilsiúcaigh, agus iad ina
ngéillsinigh don tsabhdán, ach ba mhinic a chuaigh an t-atabeq chun
cearmansaíochta ar an sabhdán, agus an cúige beagnach ina stát neamhspleách
aige. Sa bhliain 1225, chuir Rí (nó shah) Khorezm, Jalaladdin, deireadh le stát
an atabeq.

Sa chúigiú haois déag, shealbhaigh an Pheirs, a bhí á rialú ag na Safaivídigh
san am seo, an Asarbaiseáin. Níor tháinig athrú air seo roimh an ochtú haois
déag, nuair a thit an Asarbaiseáin as a chéile agus tiarnaí áitiúla i gceannas
ar a gcuid stáitíní feodacha. I dtús na naoú haois déag, shealbhaigh an Rúis
Impiriúil de réir a chéile an chuid den Asarbaiseáin stairiúil arb ionann í agus
an phoblacht neamhspleách atá ann inniu.

Nuair a thit an tóin as an Rúis Impiriúil i ndiaidh an Chéad Chogadh Domhanda,
bhain an Asarbaiseáin amach an neamhspleáchas, ach ní raibh fad saoil sa
phoblacht nua. I ndiaidh cupla bliain lán trioblóidí agus cogaíochta,
d'fhorghabh na Boilséivigh an Asarbaiseáin i ndeireadh Mhí Bhealtaine 1920, agus
rinneadh "poblacht Shóivéadach" den tír. I mí na Márta 1922, bunaíodh Poblacht
Shóivéadach na Tras-Chugaise, arb iad an Asarbaiseáin, an Airméin agus an
tSeoirsia a comhchodanna, ach níor mhair an chomhphoblacht seo ach go dtí an
bhliain 1936, nuair a bunaíodh Poblacht Shóivéadach Shóisialach na
hAsarbaiseáine mar phoblacht Shóivéadach ar leith.

Níor sparáil purguithe Stailín an Asarbaiseáin ach oiread le haon phoblacht eile
san Aontas. Shiúil an bás an tír go míthrócaireach sna tríochaidí, nuair a chuir
Mir Jafar Baghirov, cúlaistín áitiúil an deachtóra, na mílte chun báis. Is iomaí
intleachtóir agus ealaíontóir a maraíodh ar an gcúis go raibh siad ag déanamh
spiaireachta nó uisce faoi thalamh ar mhaithe leis an Tuirc. Ba é an
náisiúnachas pan-Tuirceach ba mhó a chuir isteach ar Stailín san Asarbaiseáin,
agus na híobartaigh á milleanú faoi bhaint a bheith acu leis an idé-eolaíocht
naimhdeach seo.

Sa Dara Cogadh Domhanda, rinne na Naitsithe iarracht an Asarbaiseáin a shealbhú,
ó bhí an oiread sin artola in ithir na tíre. Mar sin, cuireadh muintir na
hAsarbaiseáine idir fhir, mhná agus pháistí ag obair de ló is d'oíche le trinsí
a ghearradh agus constaicí eile a thógáil a stopfadh na tancanna. Mar a
thiontaigh na cúrsaí amach, áfach, chuaigh ionsaí na Gearmáine in abar sular
tháinig sé a fhad leis an Asarbaiseáin.

Sa bhliain 1990, thosaigh na hAsarbaiseánaigh ag léirsiú agus ag agóidíocht in
aghaidh an rialtais Shóivéadaigh. Ar dtús, stopadh na léirsithe go brúidiúil,
ach sa deireadh thiar thall, bhain an tír amach neamhspleáchas mar phoblacht sa
bhliain a bhí chugainn. Le linn an chéad chupla bliain neamhspleáchais, áfach,
bhí na hAirméanaigh i Sléibhte Karabagh ag cur cogaidh lena gceantar a scaradh
ón Asarbaiseáin agus a chur leis an Airméin. B'éigean do na hAsarbaiseánaigh
eitneacha a bhí ina gcónaí in Karabagh éalú lena n-anam agus dídean a lorg sa
chuid eile den tír. Tháinig sos cogaidh idir an Airméin agus an Asarbaiseáin sa
bhliain 1994, ach níl ceist na teorainne fuascailte go fóill.

Maidir leis an daonlathas, níl mórán den earra sin ar fáil sa tír. I
dtúsbhlianta an neamhspleáchais, bhí an Asarbaiseáin á rialú ag an intleachtóir
náisiúnaíoch úd Əbülfəz Elçibəy, ach ní raibh Elçibəy ábalta síocháin a
choinneáil ná a chothú sa tír, nuair a thosaigh an cogadh mírathúil in aghaidh
na nAirméanach ag luí ar eacnamaíocht agus ar pholaitíocht inmheánach na
hAsarbaiseáine. Bhí Elçibəy ag comhoibriú go dlúth leis na Faolchúnna Liatha,
eagraíocht Fhaisisteach sa Tuirc atá ag iarraidh na hiar-phoblachtaí Sóivéadacha
a bhfuil teangacha de phór Tuirceach á labhairt iontu a aontú in aon tír amháin,
an "Tuirceastáin Mhór". Ní raibh Elçibəy ábalta an tír a rialú ná an cogadh a
fhearadh go héifeachtach, fiú le cabhair ó na comhairleoirí (ar bhaill de na
Faolchúnna Liatha iad) a tháinig chuige ón Tuirc, agus sa deireadh thiar, ba é
an t-iar-Chumannach úd Heydər Əliyev a chuir as cumhacht é. Fuair Əliyev bás sa
bhliain 2003, agus tháinig a mhac İlham Əliyev i gcomharbas air.

Timpeall chasadh na mílaoise, bhí 9.1 milliún duine ina gcónaí san Asarbaiseáin,
agus naonúr duine as gach deichniúr acu ina nAsarbaiseánaigh ó thaobh na teanga
is an dúchais de. Is iad na Rúisigh an dara dream eitneach is mó, ach inniu, tá
cuid mhór acu tar éis filleadh ar an Rúis, agus mar sin, níl ach 1.8 % de
dhaonra na tíre ina Rúisigh inniu. Thairis sin, tá cuid mhór náisiúnachtaí beaga
de chuid na Cugaise ag cur fúthu, mar Leisgínigh, Talaoisigh, Avaraigh,
Sachúraigh, Búdúchaigh, Udi, agus eile. Tá Giúdaigh bhundúchasacha ina gcónaí
timpeall Quba in Oirthuaisceart na hAsarbaiseáine, agus an teanga Tat á labhairt
acu. Is teanga Iaránach í. Bhí mionlach mór Airméanach san Asarbaiseáin sular
phléasc an cogadh amach idir an Airméin agus an Asarbaiseáin, ach d'éalaigh an
mionlach seo go dtí an Airméin - cé is moite díobh siúd a raibh cónaí orthu in
Karabagh féin, an limistéar atá forghafa ag fórsaí Airméanacha anois.

Muslamaigh is ea iad 93.4 % de dhaonra na hAsarbaiseáine, an chuid is mó acu ina
Muslamaigh Shítheacha. Tá an tIoslam Sunnach, Eaglais Ortadocsach na Rúise, an
Giúdachas agus seicteacha beaga Muslamacha agus Críostaí le fáil sa tír freisin.
An chuid is mó de na hAsarbaiseánaigh, áfach, ní chloíonn siad go ródhian leis
an Ioslam.

Is í an Asarbaiseáinis príomhtheanga na tíre, agus í ag baint le foghrúpa Oghuz
na dteangacha Tuirceacha. Tá sí an-chosúil leis an Tuircis. Thairis sin, tá
tábhacht áirithe leis an Rúisis i gcónaí.

Is í an ghné is suntasaí de chultúr dúchasach na hAsarbaiseáine ná an stíl
ceoltóireachta ar a dtugtar muğam. Ní ceol tíre é an ceol muğam ach ceol casta
Clasaiceach a bhfuil lorg an cheoil Pheirsigh agus Arabaigh le haithint air.
Inniu, tá ceoltóirí san Asarbaiseáin atá ag iarraidh an ceol muğam agus an
snagcheol Meiriceánach a mheascadh le stíleanna nua a chruthú.



https://ga.wikipedia.org/wiki/Amstardam

Is í Amstardam príomhchathair agus limistéar bhardasach is mó na hÍsiltire. Tá
an chathair, dárb an t-ainm "Mokum" i gcanúint Amstardama (tágtha as an teanga
Giudáis), i gcúige Ollainn Thuaidh, ar bhruach na habhann Amstal agus cois an
Oibh. Bunaíodh í san 12ú haois mar shráidbhaile beag iascaireachta. Dhíorthaigh
ainm na cathrach ó dhamba ("dam" in Ollainnis) amháin san Amstal ón 13ú haois.
Fuair an bhaile cearta cathrach timpeall ar 14ú haois agus d'fhás go ceann de na
cathracha tráchtála ar fud an domhain san Am Óir Ollanach. Ón deireadh na 16ú
haois thainig fús na daonra ar shíntí na cathrach. Mar sin de, thógadh fáinne na
canálacha, a bhfuil ar an liosta UNESCO d'oidhreacht na cruinne agus iad ina
ndíol spéise amháin na cathrach. Díolaí spéise eile atá músaeim, mar Ard-mhúsaem
na hÍsiltíre, Músaem Cathrach, Músaem Van Gogh, Teach Áine Fráinc, na Ballaí. Tá
clú agus cáil ar Amstardam mar gheall ar na dlíthe liobrálacha atá ann maidir le
drugaí agus gnéas. Tá dá ollscoilte in Amstardam agus cónaítheoirí le naisiúntaí
is dífriúla sa chruinne aici. Níl Parlaimint na hÍsiltíre suíte in Amstardam; tá
sí suíte san Háig.

Ar an chéad Eanáir 2012, bhí limistéar bhradasach Amstardama ina comhaireamh
790,044 cónaítheoirí. Lena ceirtleáin bhí timpeall 1.1 milliún daoine ina gcónaí
in Amstardam ar feadh Lúnasa 2010 agus mar gheall ar sin, tá Amstardam i
dtéarmaí daonra an cathair is mó san Ísiltír. Tá 2.3 milliún daoine ina gcónaí i
Réigiún Amstardama, a n-áirítear measc níthe Almere, An Ghaoth, Sánstáit agus
Puirmeirint. Tá Amstardam cathair amháin de Cathracha Teorann freisin. Roinneadh
Amstardam i seacht gcuideanna cathrach, a bhí roinnte i gcomharsanachtaí eile.



https://ga.wikipedia.org/wiki/%C3%81gastas

B'é Ágastas (Laidin: IMPERATOR CAESAR DIVI FILIVS AVGVSTVS; 23 Meán Fómhair 63
r. Chr. - 19 Lúnasa AD 14), ar a dtugtaí Gaius Julius Caesar Octavianus roimh an
bhliain 27 r. Chr., an chéad Impire Rómhánach.

Tháinig Ágastas i gcomharbas ar Iúil Caesar. Chuir Ágastas deireadh leis na
cogaí cathartha a bhí á gcur sa Róimh ó laethanta Iúil Caesar anuas, agus
bhunaigh sé rítheaghlach na Séasar. Thug sé le tuiscint nach raibh sé ach ag
iarraidh Poblacht na Róimhe a thabhairt ar ais agus a atógáil, ach le fírinne,
is é an rud a rinne sé ná an phoblacht sin a iompú ina himpireacht
oidhreachtúil.

Nuair a saolaíodh Ágastas, is é an chéad ainm a fuair sé ná Gaius Octavius
Thurinus, cé nach bhfuiltear cinnte faoin sloinne breise (cognomen) sin
Thurinus. Ina thiomna, d'uchtaigh Iúil Caesar é, cé nach bhfuil sé cinnte, an
raibh a leithéid d'uchtú ag cur le dlíthe na Róimhe. Cibé scéal é, i ndiaidh an
uchtaithe, ghlac Ágastas air a ainm siúd, mar atá, Gaius Iulius Caesar, agus is
féidir nár bhac sé le "Octavianus" a chur lena ainm, mar ba nós ina leithéidí de
chásanna. Mar sin féin, is gnách "Octavianus" a thabhairt air sa litríocht
stairiúil. Maidir leis an ainm onórach Augustus, nó an tUrramach, fuair sé ón
Seanad é ar an 16ú hEanáir 27 r. Chr. Ar lá a bháis, is é an teideal oifigiúil a
bhí air ná: Imperator Caesar Divi filius Augustus, Pontifex Maximus, Consul
XIII, Imperator XXI, Tribuniciae potestatis XXXVII, Pater patriae, is é sin, an
tImpire Urramach, Séasar, Mac an Té a Diagaíodh, Ard-Shagart, ar bronnadh
cumhachtaí an chonsail air trí huaire déag, cumhachtaí an Impire - aon uair is
fiche, agus cumhachtaí an treabhainn - seacht n-uaire déag is fiche; agus Athair
na Tíre Dúchais.

Mac le Gaius Octavius agus a bhean chéile Atia ab ea é Ágastas, agus ba neacht
le hIúil Caesar í Atia. Mionuaisle ab ea iad muintir Octavius, is é sin, bhí
baint acu le haicme na n-equites - ridirí na Róimhe. Bhí Atia sách saibhir, ach
ní raibh cara sa chúirt aici. Deirtear nach raibh Gaius Octavius ach ina
iasachtóir airgid ar dtús, ach in imeacht na mblianta, bhain sé amach
seanadóireacht agus praetóireacht. Cailleadh Gaius Octavius sa bhliain 58 roimh
bhreith Chríost, agus chaith a mhac an chéad chupla bliain ar fheirm a mháthara
móire, Iulia, i Velitrae. Deirfiúir le hIúil Caesar ab ea í Iulia. Ina dhiaidh
sin, chuir Octavius óg faoi i dteach a leasathara Lucius Marcius Philippus.

Ó nach raibh mac dlisteanach eile ag Iúil Caesar, ghlac sé lena gharnia mar mhac
altrama, agus chuaigh Octavius óg chun cogaidh le taobh Caesar. Sa bhliain 45
roimh bhreith Chríost, bhí an bheirt acu sa Spáinn ag cur troda ar chlann mhac
Pompeius, agus chuaigh crógacht an ógánaigh go mór mór i gcion ar Caesar. Bhí
Octavius óg le páirt a ghlacadh san fheachtas in aghaidh na bPartach mar
oifigeach marcshlua, ach ansin, chuala sé iomrá ar an dóigh ar dúnmharaíodh
Caesar, agus d'fhill sé go dtí an Róimh. Ar an mbealach, fuair sé amach go raibh
Caesar i ndiaidh é a uchtú ina thiomna, agus an chuid ba mhó de shaibhreas
Caesar ag dul dó féin dá bharr sin.

Go bunúsach, ní raibh forálacha dlí sa Róimh a cheadódh a leithéid d'uchtú
iarbháis. Mar sin féin, ghlac Octavianus ainm Caesar air féin. Ar dtús, níor
ghlac sé páirt ar bith sa chogadh cathartha a bhí ag lasadh suas arís idir lucht
leanúna Iúil Caesar, a raibh Marcus Antonius i gceannas orthu, agus a chuid
naimhde, ar nós Gaius Cassius Longinus agus Marcus Iunius Brutus, a bhí ag
iarraidh Poblacht na Róimhe a athbheochan i ndiaidh dheachtóireacht Caesar.

Bhí Marcus Antonius ina iar-ghinearál airm de chuid Caesar agus ina
chomh-Chonsal leis. Mar sin, ní raibh sé sásta maoin shaolta Caesar a thabhairt
d'Octavianus óg. Nuair a chrom Octavianus ar an gcuid eile d'uacht Caesar a
chomhlíonadh, agus é ag íoc phinsin na seansaighdiúirí as a phóca féin - nó, le
bheith beacht, as an gciste cogaidh a bhí bailithe le haghaidh an fheachtais in
aghaidh na bPartach - thug muintir na Róimhe taithneamh dó mar fhear onórach.
D'iompaigh an luiteamas seo ina thacaíocht pholaitiúil go gasta. Fuair
Octavianus cuidiú ó Marcus Tullius Cicero, an seanadóir agus an t-iar-Chonsal, a
bhí den bharúil go mbainfeadh an fear óg cuid den tábhacht pholaitiúil de Marcus
Antonius. Bhí Cicero féin ag tacú leis an bPoblacht, cé nár ghlac sé páirt sa
chomhcheilg a mharaigh Caesar. D'fháiltigh Octavianus an tacaíocht a fuair sé ó
Cicero, ach bhí pleananna dá chuid féin aige. Ní bheadh sé ina bhalbhán ag
Cicero, cé go raibh sé siúd ag iarraidh a úsáid féin a bhaint as Octavianus.

Nuair a bhí Antonius ag cur cogaidh ar Decimus, deartháir Brutus, sa Ghaill,
d'earcaigh Octavianus arm agus shealbhaigh sé an Róimh. Faoi bhrú a chuid
díormaí, ní raibh an dara suí sa bhuaile ag na Seanadóirí ach cumhachtaí an
tSeanadóra agus an iar-Chonsail a bhronnadh air agus é a dhíolmhú ó na dlíthe
nach gceadódh d'fhear chomh hóg a leithéid de chumhachtaí a bheith aige. Anois,
bhí Octavianus sásta dul i gcomhghuaillíocht, fiú, leis na poblachtánaigh, cé
gurbh iadsan a mharaigh a uchtathair Iúil Caesar. Sa bhliain chéanna, rug
seisean agus a chuid comhghuaillithe, na Consail Aulus Hirtius agus Gaius Vibius
Pansa, bua ar dhíormaí Antonius ag Mutina (Modena atá ar an gcathair seo inniu).

Fuair Hirtius agus Vibius Pansa bás sna cathanna, agus fágadh an t-arm faoi
cheannas Octavianus amháin. Anois, ní raibh sé le stopadh. Le lámh láidir a
chuid saighdiúirí, chuir sé d'iallach ar an Seanad é féin a thoghadh mar Chonsal
agus dúnmharfóirí Caesar a eisreachtú. Mar sin, thréig sé na poblachtánaigh agus
chuaigh sé le lucht leanúna Caesar lena dhíoltas a agairt ar na dúnmharfóirí.
Bhí sé, fiú, sásta triúracht nua a shocrú le Marcus Antonius agus le Marcus
Aemilius Lepidus, nach raibh an tábhacht leis sa triúracht seo agus a bhí leis
an mbeirt fhear eile. Mar threisiú leis an gcomhghuaillíocht seo, phós
Octavianus leasiníon Antonius, Clodia.

Bhí na triúraithe ag súil leis go n-éireoidís saibhir ar na heisreachtuithe, ach
ar a laghad, rinne an feachtas géarleanúna an-tanú ar na ciorcail
phoblachtánacha sa Seanad, agus chuir na triúraithe daoine de lucht a leanúna
féin ina n-áit. Mar sin, chuaigh an poblachtánachas i laige i measc na n-aicmí
cumhachta. Dúirt an staraí Ronald Syme, fiú, agus dearcadh criticiúil aige ar
Ágastas, gur réabhlóid a bhí i gceist leis an athrú foirne seo.



https://ga.wikipedia.org/wiki/Uimhir

Coincheap chun rudaí a chomhaireamh is comparáid a dhéanamh ar mhéid grúpaí
rudaí. Is iad na huimhreacha aiceanta na bunuimhreacha a úsáidtear chun
comhairimh: 1, 2, 3, 4, 5, …. Is slánuimhreacha iad seo i gcónaí. Ach cuimsíonn
sraith iomlán na slánuimhreacha na huimhreacha aiceanta go léir (na
slánuimhreacha dearfacha), nialas, agus na huimhreacha diúltacha: -3, -2, -1, ….
Is uimhreacha cóimheasta iad na huimhreacha go léir is féidir a scríobh sa
bhfoirm m/n, ar slánuimhreacha iad m is n, is cuma dearfach nó diúltach iad.
Cuimsíonn na huimhreacha cóimheasta ceartchodáin (ina bhfuil an t-uimhreoir níos
lú ná an t-ainmneoir, mar shampla 3/8) agus leaschodáin (ina bhfuil an
t-uimhreoir níos mó ná an t-ainmneoir, mar shampla 8/3). Is uimhir mheasctha í
suim shlánuimhreach is ceartchodáin, cosúil le 2¼. Is codán deachúil codán le
hainmneoir ar cumhacht éigin de 10 é, scríofa mar seo: 0.3, 0.569, is mar sin
de. Is deachúil athfhillteach codán deachúil ina dtimthriallann seicheamh
figiúirí mar seo: 0.037037037… a scríobhtar, 0.037´, ionann is 37/999 nó 1/27.
Is féidir gach deachúil athfhillteach a scríobh mar uimhir chóimheasta.



https://ga.wikipedia.org/wiki/The_Simpsons

Is é The Simpsons an tsraith bheoite Mheiriceánach is fadsaolaí riamh. Baineann
sé le saol na Simpsons, teaghlach Meiriceánach a chónaíonn i Springfield, baile
sna Stáit Aontaithe. Craoladh an chéad eipeasóid ar 17 Nollaig 1989 ar ghréasán
Fox. Ó shin, tá breis agus 613 eipeasóid craolta.

Meastar gurb é The Simpsons ceann de na sraitheanna is mó éilimh i stair na
teilifíse. Tá clú ar an stíl ait ealaíne atá ann: bíonn craiceann buí agus súile
móra ag na carachtair, agus ceithre mhéar ar a lámha.

Cúigear atá i dteaghlach na Simpsons, .i. Homer, a bhean chéile Marge, agus a
gclann Bart, Lisa agus Maggie. Tá cónaí orthu ag 742 Evergreen Terrace i mbaile
Springfield i SAM (ní luaitear stát leis).

Chruthaigh Matt Groening an clár sa bhliain 1987 nuair a iarradh air sraith
chartún gearr a scríobh do The Tracy Ullman Show a chraolfaí ag tús agus
deireadh na sosanna fógraí. Bhunaigh Groening na carachtair ar a mhuintir féin.
Craoladh an chéad chartún ar 19 Aibreán 1987. Rinneadh 48 gceann de na cartúin
seo san iomlán.

Sa bhliain 1989, lorg Fox séasúr de trí heipeasóid déag, leathuair an chloig an
ceann. Craoladh an chéad eipeasóid, Simpsons Roasting on an Open Fire, ar 17
Nollaig 1989. Bhí móreileamh air láithreach bonn. B'aoir é ar shaol an lae inniu
sna Stáit Aontaithe, agus é mar fhritéis don sitcom teaghlaigh tipiciúil
Meiriceánach.



https://ga.wikipedia.org/wiki/Su%C3%ADomh_Oidhreachta_Domhanda

Chuir Eagraíocht na Náisiún Aontaithe UNESCO ar bun chun oidhreacht nádúrtha
agus cultúrtha an domhain a chosaint agus a chaomhnú. Aithníodh go raibh
séadchomharthaí ann a bhí chomh luachmhar sin gur bhain siad le pobal an domhain
uile, agus tugadh Suíomh Oidhreachta Domhanda ar shuíomh dá leithéid. Spreagadh
UNESCO chun na hoibre seo nuair a cinneadh Damba ollmhór a thógáil ar an Níl,
abhainn mhór na hAfraice. Chruthófaí tascumar ollmhór uisce i ngleann Abu Simbel
na hÉigipte, áit a raibh teampaill ársa. Bunaíodh feachtas idirnáisiúnta chun
tochailt sheandálaíoch a dhéanamh sa cheantar i 1959, agus baineadh teampaill
Abu Simbel agus Philae as a chéile chun iad a atógáil ar thalamh tirim. Chosain
an feachtas timpeall US$80 milliún ag an am, agus rinne timpeall 50 tír maoiniú
air.

As sin tháinig feachtais chosainte eile, sa Veinéis mar shampla, cathair álainn
Iodálach atá i mbaol a báite, sa Phacastáin agus san Indinéis, agus tá liosta
fada ionad, idir cheantair leochaileacha nádúrtha agus suíomhanna cultúrtha,
ainmnithe anois mar shuíomhanna oidhreachta domhanda.

In Éirinn tá Séadchomharthaí cheantar seandálaíoch na Bóinne, Sceilg Mhíchíl
agus Clochán na bhFomórach ar an liosta oidhreachta. Tá ocht suíomh déag i Stáit
Aontaithe Mheiriceá, 38 sa Spáinn, agus os cionn dhá scór san Iodáil Liosta :
Suíomhanna Oidhreachta Domhanda



https://ga.wikipedia.org/wiki/Peil_Mheirice%C3%A1nach

Cineál spóirt í an pheil Mheiriceánach ina bhfuil dhá fhoireann imreoirí ag
imirt in aghaidh a chéile taobh istigh den pháirc imeartha. An fhoireann is mó a
scórálfaidh pointí, is léi a bheidh an bua. Tá aon imreoir déag ar aon fhoireann
amháin.

Tá an pheil Mheiriceánach i bhfad níos coitianta i Meiriceá ná i dtír ar bith
eile. Sna Stáit Aontaithe, is í an pheil ghairmiúil agus peil na gcoláistí na
saghsanna peile Meiriceánaigh is coitianta. Tá cineál peile le fáil i gCeanada
atá an-chosúil leis an bpeil Mheiriceánach. Peil Cheanadach a thugtar ar an
spórt sin.

Ó na 1960 ar aghaidh, is í an pheil an spórt is mó i SAM. Glacann 32 foireann
páirt sa National Football League (NFL). Is é an Super Bowl an cluiche ceannais.
Eachtra mór agus tábhachtach is ea Domhnach an Super Bowl i mí Eanáir, nó mí
Fheabhra gach bliain.

Tá líne ar an talamh tar éis gach cúig shlat, agus tá uimhreacha orthu ón gcúl
líne go dtí an líne caoga slat, i lár na páirce. Ag deireadh an chúil, tá dhá
chuaille atá 18.5 throigh óna chéile, agus trasnán atá 10 troigh in airde.
Déantar pointí nuair a chuirtear an liathróid thar an trasnán agus, ar ndóigh
idir na cúilí.(Tá an trasnán seo agus na cúilí seo an-chósúil leis na cinn a
úsáidtear sa Rugbaí agus i bpeil na hÉireann nó Peil Ghaelach na mBan).

Bíonn 11 imreoirí ar an pháirc ag an dá fhoireann ag aon am amháin. Is féidir
leis na himreoirí athrú afách, nuair a bhíonn sos sa chluiche. Sa spórt seo, tá
páirteanna áirithe ag gach imreoir, agus úsáidtear iad i suíomhanna áirithe. Mar
thoradh, tá 53 imreoirí i ngach scuaid, agus tá trí shaghas imireora - ionsaí,
cosaint agus foirne speisialta.



https://ga.wikipedia.org/wiki/Mail%C3%AD

Is tír san Afraic í Mailí, nó Poblacht Mhailí. Is í Bamako an phríomhchathair.
Is iar-choilíneacht Fhrancach í. Tá Mailí ar an tseachtú tír is mó san Afraic,
agus teorainneacha aici leis an Ailgéir, leis an Nígir, le Buircíne Fasó, leis
an gCósta Eabhair, leis an nGuine, leis an tSeineagáil agus leis an Máratáin. Tá
Mailí corradh is 1,240,000 ciliméadar cearnach ar achar, agus trí mhilliún déag
de dhaoine ina gcónaí ansin.

Tá radharcra agus nádúr Mhailí an-éagsúil, nó tá talamh méith i ndeisceart na
tíre áit a bhfuil Abhainn na Seineagáile agus Abhainn na Nigire ag tabhairt
uisce, ach ón taobh eile de sroicheann críocha thuaidh na tíre go domhain
isteach sa Sahára. Ceann de na tíortha is boichte atá ann, agus is ar
iascaireacht agus ar thalmhaíocht is mó a thagann muintir Mhailí i dtír, cé go
bhfuil ór, úráiniam agus salann in ithir na tíre.

Fuair Mailí a hainm ó Impireacht Mhailí, a bhí ag rialú an taobh seo den Afraic
sna blianta 1230-1600. Bhí impireachtaí eile ann freisin a raibh tionchar acu sa
réigiún tráth: Impireacht Ghána agus Impireacht Songhay. Go deireanach san ochtú
haois déag, thit Mailí leis na Francaigh, a bhí díreach ag leathadh a
n-impireachta coilíní féin in Iarthar na hAfraice. Bhain Mailí amach
neamhspleáchas ón bhFrainc sa bhliain 1959, ach san am sin, ba aon stát amháin
iad an tSeineagáil agus Mailí. Scoilt an chónaidhm seo an bhliain a bhí
chugainn. Bhí an tír á rialú ag aon pháirtí amháin ar feadh i bhfad, ach sa
bhliain 1991, i ndiaidh réabhlóid mhíleata, cuireadh daonlathas ar bun sa tír.
Sna blianta 1992-2002, bhí Alpha Oumar Konaré ag rialú na tíre, ach ansin,
d'fhág sé an Uachtaránacht i dtoghcháin dhaonlathacha ag Amadou Toumani Touré, a
bhí i gceannas ar na réabhlóidithe sa bhliain 1991.

Is í an Fhraincis teanga oifigiúil Mhailí, ach is léir go bhfuil a lán teangacha
eile le cloisteáil timpeall na tíre. Is í an teanga Bambara an ceann is
tábhachtaí de na teangacha dúchasacha, agus is féidir le ochtar as an deichniúr
de mhuintir Mhailí an teanga seo a labhairt. Ceann de na teangacha Mande í,
cosúil lena lán teangacha in Iarthar na hAfraice (ar nós na dteangacha Dioula
agus Mandinka, cuir i gcás), agus í intuigthe go maith ag cainteoirí na
dteangacha seo.

Muslamaigh iad 90 % de mhuintir Mhailí, ach is tír shaolta í Mailí, agus ní
raibh iarrachtaí ann le dlí an Ioslaim a chur i bhfeidhm. Críostaithe iad 5 %,
agus cloíonn an 5 % eile le reiligiúin thraidisiúnta na hAfraice.

Bhí Mailí riamh ar ceann de na lárionaid thábhachtacha chultúrtha san Afraic.
Inniu, chuala an saol mór iomrá ar thraidisiún ceoltóireachta na tíre, agus
chuaigh ainmneacha cosúil le Salif Keita ar fud an domhain. Thairis sin,
tharraing a lán scríbhneoirí Mailíocha súil an tsaoil mhóir orthu féin. Tá a
dtraidisiún litríochta féin ag na Mailígh, cé gur minic nach mbíonn ann ach
béal-litríocht, agus í á hiompar ag na seanchaithe, nó na griots.



https://ga.wikipedia.org/wiki/Loighic

Staidéar foirmiúil sistéamach ar phrionsabail infeiris is réasúnaíochta cirte.
Tá loighic fhoghlaim go minic ag mic léinn na fealsúnachta, Matamaitice, agus
eolaíocht ríomhaireachta. Sa loighic dhéduchtach, déantar staidéar ar infeiris
atá bailí (nó neamhbhailí) de thairbhe a struchtúr, beag beann ar a dtoilleadh.
Tá an ráiteas Má tá A fíor, ansin tá B fíor bailí. Tá A fíor, mar sin tá B fíor,
pé luachanna atá ag A is B, agus is bailí aon infeireas leis an struchtúr sin.
Tá dhá phríomhchuid sa loighic dhéduchtach bhunúsach. Pléann loighic tairisceana
le hinfeiris ina bhfuil abairtí simplí sa mhodh táscach ceangailte le focal
ceangailteach cosúil le níl (séanadh), is (cónasc), nó (deighilt) agus má… ansin
(coinníoll). Pléann loighic phreideacháideach (a dtugtar teoiric
chainníochtaithe uirthi freisin) le habairtí sa mhodh táscach ina bhfuil téarmaí
cainníochtaithe cosúil le roinnt, gach uile, gan aon. Mar sin, is bailí an
t-infeireas seo sa loighic phreideacháideach: Is mamach gach uile chat — Ní
péist aon mhamach — Mar sin, ní péist aon chat. Tá an staidéar ar infeireas
déduchtach sínte thar an dá réimse seo chun loighic mhódúil (a phléann
coincheapanna an riachtanais is na féidearthachta), loighic eipistéimeach
(loighic eolais is creidimh), loighic il-luachach (a ligeann teideal difriúil ar
cheart nó mícheart le habairtí áirithe), loighic aimsire (a dhéanann anailísiú
ar infeiris le coincheapanna aimsire, cosúil le aimsir chaite, láithreach, nó
fháistineach), agus loighic dheontach (a phléann le rudaí tiarnúla, dualgas is
oibleagáid). Ansin pléann loighic ionduchtach le hinfeiris nach bhfuil bailí go
déduchtach, ach gur mó an dóchúlacht gur fíor na conclúidí má bhíonn na
réamhleaganacha fíor. Tugann sé seo aghaidh ar theoiric na dóchúlachta agus
staitisticí. Scríobh Arastotail an chéad tráchtas sistéamach ar loighic, agus
lean a thionchar siúd ar feadh 2,000 bliain gur shaothraigh Boole is daoine eile
loighic dhian mhatamataiciúil sa 19ú céad.



https://ga.wikipedia.org/wiki/L%C3%A1_Fh%C3%A9ile_P%C3%A1draig

Déanann pobal na hÉireann céiliúradh ar an 17ú lá de Mhárta ar Lá Fhéile Pádraig
(nó Lá ’le Pádraig uaireanta). Deirtear gur cailleadh Naomh Pádraig, aspal
náisiúnta na hÉireann ar an dáta seo.. Déantar ceiliúradh ar chultúr, teangacha,
spórt, reiligiúin agus ceol na tíre. Tá an fhéile Seachtain na Gaeilge mar chuid
den cheiliúradh.

Déantar ceiliúradh ar Phádraig aon áit ar fud an domhain ina mbailíonn na
hÉireannaigh le chéile. Ar na hócáidí is mó, áirítear an ceann i Nua Eabhrac,
ina mbíonn paráid ollmhór chuile bhliain, ó Ardeaglais Naomh Pádraig suas an 5ú
Ascal (5th Avenue) agus ceann Bhaile Átha Cliath. Anois i mBaile Átha Cliath tá
feachtas seachtaine ann chun an lá a cheiliúradh.

Is é Naomh Pádraig a thug an Chríostaíocht go hÉirinn. Nuair a bhí Pádraic ina
bhuachaill óg, fuadaíodh é óna bhaile dúchais sa mBreatain Bheag agus tugadh
anall go hÉirinn é, áit ar chaith sé blianta ag sclábhaíocht, agus é ag tabhairt
aire do thréad caorach agus muc ar Shliabh Mis i gContae Aontroma. Oíche amháin
bhí brionglóid aige faoi phobal na hÉireann agus gur cheart dó dul ina measc
agus a chreideamh a chraobhscaoileadh.

Chuaigh Pádraic ar bhord loinge agus sheol sé ar ais abhaile. Nuair a bhí sé
urnaithe ina shagart, bhí brionglóid eile aige ina bhfaca sé muintir na hÉireann
ag glaoch ar ais air chun an [Críostaíocht|Chríostaíocht]] a chraobhscaoileadh
ann. Chaith Pádraic 40 lá agus oíche ag troscadh agus ag tréanas ar shliabh Mis
i gCathair na Mart i gContae Mhaigh Eo. Téann na mílte chuig Cruach Phádraig ar
thuras spioradálta.



https://ga.wikipedia.org/wiki/Hong_Cong

Ceantar Speisialta Riaracháin i nDaon-Phoblacht na Síne is ea Hong Cong. Ceann
de mhórionaid airgeadais agus trádála an domhain. Bhunaigh na Sasanaigh
coilíneacht ann sa 19ú haois, tar éis do na Portaingéiligh ionad trádála a bhunú
ann tar éis don taiscéalaí Jorge Álvarez cuairt a thabhairt ar an áit i 1513.
Faoi Chonradh Nanking, tar éis don Bhreatain cogadh a bhuachaint ina gcoinne,
ghéill an tSín Hong Cong i 1842. Fuair an Bhreatain talamh ar mhórthír na Síne
ar léas 99 mbliana chomh maith le hoileán Hong Cong agus leithinis Kowloon.

Ghabh na Seapánaigh seilbh ar Hong Cong ar feadh breis is trí bliana go leith le
linn an Dara Cogadh Domhanda, ach ghéill siad ar an 15 Lúnasa 1945 agus bhí na
tailte ar ais i seilbh na Breataine. Tháinig meath ar an gcalafort ar feadh
tamaill tar éis do na Cumannaigh teacht i gcumhacht sa tSín, ach cuireadh
tionscal mór teicstíle ar bun agus d'fhás an eacnamaíocht go mear. De réir a
chéile cuireadh tionscail déantúsaíochta eile ar bun sa choilíneacht agus
rinneadh an-fhorbairt ar bhaincéireacht agus ar chomhlachtaí airgeadais.

Níorbh fhada go raibh Hong Cong ar cheann de na críocha ba shaibhre ar domhan.
Sna 1980í bheartaigh rialtas Maggie Thatcher na Breataine ar fhlaitheas Hong
Cong a phlé leis an tSín. Aontaíodh go mbeadh na tailte uile tugtha ar ais don
tSín ach go mbeadh neamhspleáchas áirithe ag Hong Cong mar Cheantar Speisialta
Riaracháin ionas nach gcuirfí isteach ar an gcóras an rachmais.



https://ga.wikipedia.org/wiki/Hamburg

Is é Hamburg (Gearmáinis Íochtarach: Hamborg) an dara chathair is mó sa
Ghearmáin. Tá sí suite i dtuaisceart na tíre, idir Schleswig-Holstein agus
Niedersachsen, ach ní bhaineann sí le ceachtar den dá stát sin, nó tá an
chathair féin ina stát feidearálach de chuid na Gearmáine. Sin é an tuige go
dtugtar "Cathair Shaor agus Hainseatach Hamburg" uirthi go hoifigiúil, nó Freie
und Hansestadt Hamburg.

Tá an chathair roinnte i seacht gceantar riaracháin (Bezirke), mar atá: Nord, nó
an Tuaisceart; Eimsbüttel, Altona, Harburg, Bergedorf, agus Mitte, nó Lár na
Cathrach.

Tá Hamburg ar an gcuan is mó sa Ghearmáin, rud a d'fhág a shliocht ar an áit
riamh. Bhí pobal Síneach agus go leor pobail eachtrannacha eile i Hamburg i
bhfad sular tosaíodh ag caint ar an "ilchultúrachas". Ón taobh eile de, leis na
mairnéalaigh, tháinig an meirdreachas, agus is dócha gurb é ceantar na gclubanna
oíche is na ndrúthlann, St. Pauli, an logainm is aithnidiúla sa chathair, i
measc mhuintir na dtíortha coimhthíocha. B'ansin a thosaigh na Beatles ag teacht
i láthair mar cheoltóirí, nuair a bhí siad ag seinm sa Star-Club ar
phríomhshráid na ceathrún deirge, Die Grosse Freiheit.



https://ga.wikipedia.org/wiki/Gramadach_na_Gaeilge

Sa Ghaeilge, tagann an aidiacht sna sálaí ag an ainmfhocal: guth binn (nó guth
bhinn, i nGaeilge Chúige Mumhan), bean shaibhir, uisce glan. Is féidir, áfach,
úsáid na réimíre a bhaint as na haidiachtaí uaireanta, go háirithe i stíl
fhileata: binnghuth, glanuisce. Ar ndóigh, séimhítear an t-ainmfhocal i ndiaidh
na haidiachta i bhfocail chomhshuite den chineál seo.

Tá réimíreanna ar leith ann nach n-úsáidtear riamh mar fhocail neamhspleácha,
siúd is go bhfuil ciall aidiachta ag dul leo. Is iad dea- agus droch- an dá
réimír is tábhachtaí acu. Is ionann dea-fhear agus fear maith, agus is ionann
drochdhuine agus duine dona nó duine olc, ach is féidir difríocht áirithe a
aithint idir "duine olc" agus "drochdhuine": i bhfocail chomhshuite cosúil le
"drochdhuine", tá an t-olcas níos cóngaraí do nádúr do-athraithe an duine. Tá an
méid sin soiléir ar an dóigh a n-úsáidtear sa choimhthéacs gramadaí iad: tá an
duine seo go holc (an briathar tá, a úsáidtear le hainmfhocal a cheangal
d'aidiacht), ach is drochdhuine é seo (an chopail, a úsáidtear le hainmfhocail
agus forainmneacha a cheangal dá chéile). .

Cás ar leith is ea é cás na haidiachta úd sean. Is féidir í a úsáid mar a bheadh
gnáthaidiacht ann: tá sé sean, tá sé níos sine ná mise agus araile, ach is gnách
úsáid na réimíre a bhaint aisti: seanfhear is ea é: Seanbhean is ea mise, agus
cos liom san uaigh agus an chos eile ar a bruach, mar a dúirt Peig Sayers.
Cinnte, ní dhéarfadh sí *"bean shean is ea mise" - cé nach mbeadh a leithéid ag
sárú rialacha na gramadaí ar aon nós, ní chluinfeá ag cainteoirí dúchais go
rómhinic é.

Má thagann an aidiacht ar lorg ainmfhocal firinscneach uatha sa tuiseal
ainmneach, ní bheidh claochlú tosaigh ar bith ar an aidiacht: an fear mór. Ar
lorg an tuisil ghinidigh, áfach, caolófar consan deiridh na haidiachta, agus
séimheofar an consan tosaigh: gluaisteán an fhir mhóir. Má tá an consan deiridh
caol cheana féin, ní féidir é a chaolú tuilleadh, ar ndóigh: an buille réidh
(tuiseal ainmneach), fear an bhuille réidh (tuiseal ginideach). Na haidiachtaí a
bhfuil -ach ag crochadh díobh, déanfar -igh den -ach seo: an fear tuirseach -
codladh an fhir thuirsigh; an múinteoir Éireannach - ceachtanna an mhúinteora
Éireannaigh.

I ndiaidh ainmfhocal firinscneach iolra sa tuiseal ainmneach, áfach, cuirfear -a
nó -e leis an consan deiridh. Ar ndóigh, tá sé ag brath ar chaoile nó ar
leithneacht an chonsain cé acu guta a chuirfear leis: an fear mór - na fir
mhóra, an buille réidh - na buillí réidhe. Maidir leis an gclaochlú tosaigh, tá
sé ag brath ar chonsan deiridh an ainmfhocail, cé acu a shéimheofar an aidiacht
nó nach séimheofar: na fir mhóra (m séimhithe ar lorg an r chaoil), na mná móra
(m gan séimhiú, ós rud é nach bhfuil consan caol ann). Is minic nach gcluintear
mórán difríochta idir -í agus -igh an ainmfhocail iolra, ach mar sin féin, tá sé
tábhachtach iad a choinneáil scartha ó chéile sa litriú, nó ní shéimheoidh ach
ceann acu an aidiacht: na bealaí móra (m gan séimhiú) (ón bhfocal bealach), ach
na hÉireannaigh mhóra (m séimhithe) (ón bhfocal Éireannach).

Ar lorg ainmfhocal baininscneach uatha sa tuiseal ainmneach, séimheofar an
aidiacht: bean mhór, baintreach thuirseach, fuinneog bhriste, bliain fhada,
teanga dhothuigthe, agus araile.

Ar lorg ainmfhocal baininscneach uatha sa tuiseal ginideach, ní shéimheofar an
aidiacht ar aon nós. Scéal eile, áfach, go gcuirfear -e leis an gconsan deiridh,
agus má tá an consan sin leathan san fhoirm a fuair tú san fhoclóir, caithfidh
tú an consan sin a chaolú, leis: eachtra na mná móire (< mór), teach na baintrí
tuirsí (< tuirseach), seomra na fuinneoige briste, agus araile. Tabhair faoi
deara go ndéantar -í den -ach san fhoirm áirithe seo (-ighe an seanlitriú a bhí
ann roimh an gcaighdeánú: teach na baintreabhaighe tuirsighe a scríobhtaí sular
tháinig an caighdeán comhaimseartha ar an bhfód). Tabhair faoi deara freisin
nach gcuirfear an t-e sin le haidiachtaí a chríochnaíonn ar -úil, ar nós
spéisiúil, dathúil agus araile: a mhalairt ar fad, cuirfear -a leo, agus
leathnófar an consan deiridh: grá na mná dathúla (ní hé *dathúile an fhoirm
cheart ar aon nós). Coinnigh cuimhne freisin ar leithéidí na haidiachta úd
deacair, a chailleann guta an dara siolla roimh an iarmhír: lá na hoibre deacra.
(Bheifeá ag súil le *deacaire, ach nuair a bhuailfidh an -r caol an -c- leathan,
leathnófar é faoina thionchar, agus an t-a ag teacht in ionad an e, dá réir
sin.)

Titeann an dara siolla san aidiacht álainn ar lár roimh iarmhír an ghinidigh
bhaininscnigh freisin. Is í an fhoirm a mbeifeá ag súil léi ná áilne, agus
d'fheicfeá í i dtéacsanna a bhfuil an seanlitriú i bhfeidhm orthu. De réir an
chaighdeáin a úsáidtear inniu, áfach, is é an leagan oifigiúil ná áille, agus an
-nn comhshamhlaithe don -l-. (Cf. collaí, collaíocht, atá bunaithe ar colla,
seanghinideach an ainmfhocail colainn.)

Tabhair faoi deara go bhfuil ginideach baininscneach uaitha na haidiachta úd
breá beagáinín neamhrialta: breátha. Úsáidtear an fhoirm seo san iolra freisin.

Go bunúsach, is í an fhoirm chéanna den aidiacht a úsáidtear ar lorg ainmfhocail
an dá inscne san uimhir iolra. Mar sin, cuirfear an t-a nó an t-e leis an
aidiacht i dtuiseal ainmneach na huimhreach iolra ar lorg ainmfhocal
baininscneach freisin: na mná móra, na baintreacha tuirseacha, na cathracha
coimhthíocha, agus araile. Ní shéimhítear an aidiacht, áfach, nó is ar éigean a
chríochnaíonn aon iolra baininscneach ar chonsan caol!

Braitheann sé beagáinín ar fhoirm an ainmfhocail féin, cé acu foirm aidiachta a
thiocfaidh ar a lorg. Go bunúsach, más tréaniolra atá againn, is é sin, iolra
arb ionann a fhoirm sa ghinideach agus san ainmneach, ní athróidh an aidiacht a
foirm ach an oiread sa ghinideach: na páirceanna móra - cathair na bpáirceanna
móra. Má athraíonn an t-ainfhocal a fhoirm, áfach, leanfaidh an aidiacht é: na
fir mhóra - tír na bhfear mór.

I gcanúintí, go háirithe i gConamara, chluinfeá na daoine ag baint úsáid as
leaganacha cosúil le tír na bhfir mhóra, lá na mbáid mhóra in áit tír na bhfear
mór, lá na mbád mór an Chaighdeáin.

- An córas "deisceartach". Is é sin, uraítear an t-ainmfhocal ar lorg an ailt a
dtagann an réamhfhocal simplí roimhe, agus ansin, cloítear leis na rialacha
céanna i leith na gclaochluithe tosaigh atá i bhfeidhm sa tuiseal ainmneach: ag
an bhfear beag (firinscneach), ag an mbean bheag (baininscneach).

- An córas "Ultach". Is é sin, séimhítear an t-ainmfhocal ar lorg an ailt a
dtagann an réamhfhocal simplí roimhe, agus ansin, séimhítear an aidiacht beag
beann ar an inscne: ag an fhear bheag, ag an bhean bheag.

Ní minic a d'fheicfeá an nós Clasaiceach inniu, is é sin, urú na haidiachta ar
lorg an ainmfhocail uraithe. Mar sin féin, tháinig atheagrán de Shéadna leis an
Athair Peadar Ua Laoghaire i gcló sna nóchaidí ina bhfeictear an nós seo i
gcónaí: ag an bhfear mbeag. Úsáid sheanársa atá ann nach bhfeicfeá, abair, ar na
hirisí Gaeilge.

Má bhaintear úsáid as foirm thabharthach an ainmfhocail, áfach, ní mór an
aidiacht a chur i bhfoirm den chineál sin freisin. Ní fheicfeá foirmeacha
tabharthacha den chineál sin ach sa litríocht Ultach inniu, agus ní bhíonn
foirmeacha speisialta tabharthacha ach amháin ag ainmfhocail bhaininscneacha. Is
é an dóigh a gcruthaítear na foirmeacha seo ná go gcaolaítear consan deiridh an
ainmfhocail agus na haidiachta: tá teach mór ag an bhaintrigh bhig (in áit tá
teach mór ag an bhaintreach bheag, de réir an chórais Ultaigh, nó tá teach mór
ag an mbaintreach bheag, de réir an chórais eile). Cuimhnigh ar fhoirm
neamhrialta an ainmfhocail bean, is é sin, mnaoi: tá teach mór ag an mhnaoi bhig
(in áit tá teach mór ag an bhean bheag, de réir an chórais Ultaigh, nó tá teach
mór ag an mbean bheag, de réir an chinn eile).

Is ar éigean a chaithfidh tú na foirmeacha speisialta tabharthacha sin a úsáid
go gníomhach i nGaeilge an lae inniu, ach tiocfaidh sé isteach áisiúil iad a
aithint agus a thuiscint ag an té a bheidh ag léamh leabhar le Séamus Ó Grianna,
cuir i gcás.

Bíonn neamhrialtachtaí eile le cloisteáil sna canúintí. Go háirithe, tá sé
coitianta i gcanúintí Connachtacha agus Ultacha -cha nó -chte a chur le
breischéim/sárchéim na n-aidiachtaí aonsiollacha: breáichte, teocha. Cuimhnigh
freisin ar gráice, breischéim/sárchéim na haidiachta úd gránna i gcanúint Chúige
Uladh, agus ramha, arb é breischéim na haidiachta úd ramhar é, ansin. I nGaeilge
Chúige Mumhan, cloistear an fhoirm sia in áit faide: an áit is sia siar = an áit
is faide siar.

Leis an bhfoirm seo a úsáid i gciall na breischéime, is gnách níos a chur
roimpi: níos treise, níos áille, níos lú. Ós rud é gurb í an chopail atá
folaithe san fhocal sin níos, tá foirm na haimsire caite aige: ní ba nó níb.
Séimhíonn an fhoirm seo an aidiacht a thagann sna sálaí aici: níos fearr - níb
fhearr, níos breátha - ní ba bhreátha.

Má deir tú bhí Máirtín Ó Cadhain níos fearr mar scríbhneoir ná Séamus Ó Grianna,
is ar éigean is féidir a rá gur botún é, ach is fearr cuimhne a choinneáil ar an
difríocht seo i dteanga shlachtmhar scríofa.

mise Éire - sine mé (= is sine mé) ná an Chailleach, Béarra (Pádraig Mac
Piarais)

Ní minic a úsáidtear an dara rogha sin a thuilleadh, ach is gá cuimhne a
choinneáil air gur breischéim atá i gceist, má tá is agus foirm
breischéime/sárchéime na haidiachta ag teacht sna sálaí ag ainmfhocal nach
bhfuil an t-alt ag teacht roimhe:

labhair sí le cailín ba sine ná a hiníon féin - is é sin, le cailín a bhí ní ba
sine ná a hiníon féin, ach is dócha go raibh cailíní ní ba sine ann fós -
breischéim.

labhair sí leis an gcailín ba sine acu - is é sin, leis an gcailín a bhí ní ba
sine ná aon chailín eile dá raibh i láthair - sárchéim.

Sna habairtí a bhfuil an chopail in úsáid iontu, is féidir an bhreischéim agus
an tsárchéim a chur in iúl ar bhealach cosúil le breischéim agus sárchéim na
n-aidiachtaí fada sa Bhéarla, agus úsáid á bhaint as breischéim nó sárchéim na
haidiachta úd mór: is é an fear is tuirsí = is é an fear is mó is tuirseach. Níl
an nós seo leath chomh coitianta sa Ghaeilge agus atá sé sa Bhéarla. Más ionann
gnáthchéim agus breischéim/sárchéim na haidiachta, áfach, is féidir dul i
dtuilleamaí an nóis seo ar mhaith na soiléireachta. Sa sampla a tugadh, ní
bheadh sé rónádúrtha a leithéid a úsáid - b'fhearr, cuir i gcás, is é an fear is
mó tuirse (= is é an fear is mó ó thaobh na tuirse de) nó is é an fear is mó a
bhfuil tuirse air (= is mó an tuirse atá ar an bhfear seo ná ar aon fhear eile).

Ag tabhairt le fios dúinn go bhfuil gné ar leith den réad ag éirí níos láidire
nó níos suntasaí, is féidir linn an briathar úd téigh/dul a úsáid in éineacht
leis an réamhfhocal i nó chun agus an t-ainmfhocal teibí atá fréamhaithe ón
aidiacht: tá na cúrsaí ag dul chun donais (= ag éirí níos measa), tá na cúrsaí
ag dul i bhfeabhas (= ag éirí níos fearr). Is é an coinbhinsiún agus an sean-nós
a chinneann, cé acu i nó chun is fearr a úsáid. Uaireanta, is féidir briathair
eile a fheiceáil in abairtí den chineál seo: tá an lá ag druidim chun deireanais
= tá sé ag éirí déanach, tá sé ag dul anonn sa lá, tá an tráthnóna agus an oíche
ag breith orainn.

Is leis an mbriathar úd tá is minicí a théann an aidiacht sa Ghaeilge: tá an
chathair seo mór, tá an cailín sin tinn, agus araile. De ghnáth, bíonn
aidiachtaí faisnéiseacha den chineál seo lom. Tá dornán aidiachtaí ann a
gcuirtear an réimír úd go leo, áfach, nuair a thagann siad ar lorg an bhriathair
tá:

Is é an rud atá i bpáirt ag na haidiachtaí seo ná go bhfuil blas an
bhreithiúnais shuibiachtúil orthu go léir. Tabhair faoi deara go bhfágtar an go
ar lár, má tá an aidiacht á cáiliú ag fobhriathar: tá sé iontach maith.

Úsáidtear aidiachtaí áirithe ar lorg na copaile, agus an réamhfhocal do nó le ag
dul leo. In abairtí den chineál seo, is é an réamhfhocal do is minicí a
chuireann imthoscaí oibiachtúla in iúl, agus an réamhfhocal le ag tagairt do
chás suibiachtúil an duine aonair agus dá chuid mothúchán. I gceann dá chuid
leabhar, chuir an scríbhneoir Ultach Seán Bán Mac Meanman an abairt seo leanas i
mbéal duine de na carachtair:

Is mór liom é = is é mo thuairim shuibiachtúil go bhfuil sé mór, nó rómhór. Cf.
freisin: ba mhór liom fearg a chur air a chiallaíonn "ní chuirfinn fearg air, dá
bhféadfainn é a sheachaint", is é sin, is é mo thuairim gur rud mór,
tábhachtach, dainséarach a bheadh ann dá gcuirfinn fearg air

Is mór dom é: Ní minic a úsáidtear an abairt seo san fhoirm dheimhneach, ach tá
aithne againn ar an leagan diúltach - ní mór duit rud a dhéanamh, a chiallaíonn
"caithfidh tú rud a dhéanamh", "ní foláir duit rud a dhéanamh". Is é an
bunsmaoineamh atá taobh thiar den abairt seo ná "ní ag éileamh an iomarca ort a
bheidh mé, má éilím ort an rud sin a dhéanamh".

Is beag liom é = is é mo thuairim shuibiachtúil nach bhfuil mo dhóthain ann, tá
mé ag éileamh tuilleadh

Is beag dom é = is é tuairim na ndaoine eile nach bhfuil mo dhóthain déanta
agam, ba chóir dom tuilleadh a dhéanamh.

Is cuimhin/cuimhneach liom é = ní dhearna mé dearmad de, maireann sé i mo
chuimhne

Is baol/eagal liom é = is dóigh liom é, cé nach dtaithníonn an smaoineamh liom;
is é an eagla atá orm go bhfuil an scéal amhlaidh. (Is féidir is baolach a rá
freisin nuair atáthar ag tagairt do dhrochrud atá incheaptha nó féideartha.)

Is baol/eagal dom é = tá an rud sin dainséarach dom, tá an rud sin ag bagairt
orm. Tabhair faoi deara arís an difríocht idir do agus le.

Is danaid liom é = is oth liom é, ní maith liom é mar thrioblóid nó mar
dhrochrud

Cuir i gcomparáid: Is danaid liom bás d'athar = is oth liom go bhfuair d'athair
bás, ní maith liom do thrioblóid. Is danaid duit bás d'athar = déanann sé
damáiste (oibiachtúil) duit go bhfuair d'athair bás.

Tá an inscne neodrach imithe as an teanga go hiomlán, ach is féidir iarsmaí di a
aithint sna logainmneacha fós. Is í an inscne neodrach stairiúil is cúis leis an
urú sna hainmneacha Loch nEathach agus An Muileann gCearr. Tabhair faoi deara
freisin gurb é Loch gCarman litriú stairiúil an logainm úd Loch Garman, agus gur
Carmanaigh a thugtar ar mhuintir na háite.

Ainmfhocail fhirinscneacha iad de ghnách na cinn a sheasann do chineálacha
éagsúla fear agus d'ainmhithe fireanna, cé go bhfuil eisceachtaí ann - an stail,
mar shampla, nó is ainmfhocal baininscneach é. Ainmfhocail fhirinscneacha iad na
cinn ina n-aithnítear ceann de na hiarmhíreanna seo leanas:

An chuid is mó de na hainmfhocail fhirinscneacha, baineann siad leis an gCéad
Díochlaonadh. Is é an Chéad Díochlaonadh aicme na n-ainmfhocal firinscneach a
chríochnaíonn le consan leathan. Caolaítear an consan seo sa tuiseal ginideach:
fear -> fir, deireadh -> deiridh, leabhar -> leabhair, cat -> cait, cogadh ->
cogaidh, scéal -> scéil.

Aidiacht a chinntíonn an t-ainmfhocal is ea an t-alt. Is é an an t-alt
deimhnitheach sa Ghaeilge san uimhir uathu. San uimhir iolra, cuirtear in iúl le
na é. Níl aon alt neamhdheimhnitheach sa Ghaeilge.

Cuireann an t-alt séimhiú le hainm baininscneach a thosaíonn le consan, agus ní
athraítear ainm firinscneach leis, san uimhir uathu. M.sh. an bhean

Cuireann an t-alt 't-' roimh ainm firinscneach a thosaíonn le guta, ach ní
athraíonn sé ceann baininscneach san uimhir uathu. M.sh. an t-alt

Ní ionann comhréir sa Ghaeilge agus an chuid is mó de theangacha eile na hEorpa.
Maraon leis na teangacha Ceilteacha eile, tá an fhoirm briathar-ainmní-cuspóir
ar ghnáth-ráiteas. Mar shampla, is fear mé nó tá an cuairteoir anseo. Sa chéad
abairt, úsáidtear an chopail, mar gur stádas buan atá i gceist, mar bhriathar,
sé fear an t-ainmní, agus is é mé an chuspóir athfhillteach.

Maidir le sea nó 'sea, is giorrúchán de is ea é. Tugtar an chopail ar is, agus
úsáitear í(copail-baininscneach) ag plé le stadais atá buan go maith, agus
cuirtear ea leis le dearfú a chur i gciall. M.sh., "An cailín í?" – "'Sea, is
cailín í." Úsáidtear sea leis le freagairt ar ghlaoch, mar shampla, "A
Pheadair!"…"Sea."

Is féidir sea, a úsáid as Gaeilge le rud a dhearfú. Ní hea an diúltach dó seo.
Ach nuair a chuirtear ceist ag úsáid briathair, úsáidtear an briathar céanna sa
bhfreagra. M.sh., "Ar oscail tú an doras?" – "D´oscail" nó "d´osclaíos" nó "Ar
tháinig Seán fós?" – "Tháinig." Freagraítear an briathar go haonfhoclach, is í
seo an chúis gur féidir pearsa a chur in iúl le leaganacha táite na mbriathra
agus nach féidir leis na leaganacha eile. Glactar leis gur treisiú aon forainm a
chuirtear le briathar agus ceist á freagairt. Féach an sampla, "An bhfuil tú
réidh?", "Tá mé!"

Ansin 21 fiche a haon, 22 fiche a dó, 23 fiche a trí, agus mar sin ar aghaidh,
ag cur h roimh uimhir ag tosú le guta.

Ar aonad amháin d´aon ní, deirtear bosca amháin, srl. Le dhá (2) aonad, deirtear
dhá theach, dhá hata. Úsáidtear na huimhreacha simplí thuas chun na huimhreacha
eile aonad go deich a chur in iúl.

Le níos mó ná deich naonad, is gnách an fhoirm bosca déag, trí ubh déag a úsáid.

Is ceadmhach comhaireamh leis an scór (20) freisin as Gaeilge. Mar shample,
duine is scór, trí scór bliana.

Urú a thugtar ar ghlórú agus / nó shrónaíl túschonsan de réir phrionsabail
ghramadaí na Gaeilge. Nuair a uraítear túschonsan neamhghlórach, glóraítear é;
nuair a uraítear túschonsan glórach, déantar srónaíl air. Tar éis uraithe,
scríobhtar an consan nua agus an bun-túschonsan san fhocal, cé nach
bhfuaimnítear ach an consan nua.

Uráitear an túschonsan i ndiaidh focal nó frásaí áirithe. Don chuid is mó,
uraíonn aon réamfhocal nuair a cheanglaítear leis an alt uatha (an) é. Is iad na
príomheisceachtaí ná na focail don, den, agus sa. Mar shampla, leis an mbád, ar
an mbord, ag an bpáiste, faoin gcat, ach don chailín. Athraíonn rialacha an
uraithe ag brath ar an nGaeltacht, áfach. I dTír Chonaill, mar shampla, ní
uraíonn réamhfhocail + an, agus i gConamara, uraíonn an focal sa. I ngach
Gaeltacht, áfach, uraítear an briathar tar éis an ailt bhriathartha cheistigh
an, m.sh., an bhfuil sé?, an dtagann sí?, an bpósfaidh siad?



https://ga.wikipedia.org/wiki/Gaeil

Na Gaeil a tugadh riamh ar bhunmhuintir na hÉireann, na hAlban (Gaeilge na
hAlban: na Gàidheil) agus Mhanann (Gaeilge Mhanann: ny Gaeil), agus é le
tuiscint go raibh saghas éigin Gaeilge á labhairt acu uile. Ainm é a thagann ó
Goídil (gοi:δil') na sean-Ghaeilge. (D'fhéadfadh siúd teacht ón ainm a thug na
Breatnaigh ar choilínigh Éireannacha in iarthar na Breataine tar éis thitim na
hImpireachta Rómhánaí.)

Is fada na Gaeil á samhlú leis na Ceiltigh, ach is léir ón bhfianaise
sheandálaíoch nach bhfuil an scéal chomh simplí sin.

Tamall éigin tar éis 8000 RC tháinig na chéad daoine Méasailiotacha chun na
hÉireann agus iad ina bhfiagaithe agus ina gcnuasaitheoirí. Ní fios cén teanga a
bhí acu, ach idir 4500 agus 4000 RC tháinig daoine Neoiliteacha agus iad ina
bhfeirmeoirí. Thug siad caoirigh, gabhair, beithígh agus barra (go háirithe
cruithneacht agus eorna) leo. Áitíonn scoláirí éigin gur leosan a tháinig an
chéad teanga Ind-Eorpach, teanga a n-eascródh an Ghaeilge aisti níos faide
anonn.

Tháinig Éire faoi anáil chultúir mhóra ábhartha na hEorpa: thosaigh an
Chré-Umhaois ann timpeall 2500 RC agus thosaigh an tIarannaois timpeall 800 RC.
Ba ghnách riamh úsáid an iarrainn a chur i leith na gCeilteach de bharr iarsmaí
a fuarthas i lár na hEorpa agus iad chomh sean le 8000 RC, ach is beag fianaise
atá le fáil ar ionradh Ceilteach, agus is mó an trácht a dhéantar anois ar
idirleathnú teicneolaíoch ná ar idirleathnú pobail. Tá le tuiscint as sin nach
gá teacht na nGael agus déanamh na n-earraí iarainn a chomhcheangal le chéile,
d'ainneoin na bhfinscéalta a chuireann síos ar ionraí aniar.

Muintir Mhéasailiotach a bhí ann ar dtús: iad ag seilg, ag iascaireacht agus ag
cnuasach.

Cibé athruithe cultúrtha a tharla i measc na scothaicme, is léir go raibh
an-leanúnachas ag baint le saol na ngnáthdhaoine: tá an fhianaise le fáil sna
hiarsmaí a thugann léargas ar bheatha mhuintir na tuaithe ó ghlúin go glúin,
agus iad á gcur féin in oiriúint go dlúth d'aeráid agus do luí na tíre maidir le
modhanna curadóireachta, le cothú, le ceirdeanna. Neartódh sin leis an tuairim
go raibh na Gaeil ann ón aimsir Neoiliotach amach, béascna agus teanga ar leith
acu agus iad in ann pobail nua a Ghaelú de réir mar a tháinig siad siúd isteach.
D'fhágfadh sin gur tábhachtaí cultúr ná cine.

Tá rian na seandachta ar chuid mhaith de na logainmneacha freisin, rud eile a
chuireann an leanúnachas in iúl.

P-Cheiltis a bhí á labhairt i ndeisceart na tíre le linn na Rómhánach, agus
glacann a lán scoláirí leis gur theanga P-Cheiltise í an Phiochtais a bhí á
labhairt sa tuaisceart sa luathmheánaoiseanna. Bunaíodh Ríocht na bPiochtach
roimh an 6ú haois AD agus mhéadaigh de réir a chéile; faoin 12ú haois bhí
Gaeilge, Lochlainnis agus Béarla (san oirdheisceart) le cloisteáil ann.

Ba í an Ghaeilge teanga Dhál Riada, ríocht Ghaelach a bhí le fáil in
Earra-Ghaidheal in oirdheisceart na tíre timpeall an 4ú haois AD. Is léir go
raibh Éireannaigh á bhfódú féin ann, agus déarfadh scoláirí éigin go raibh
Gaeilge á labhairt ann i bhfad roimhe sin. Leathnaigh an teanga leis an
gCríostaíocht agus ghéill an Phiochtais de réir a chéile; faoin 12ú haois bhí
Gaeilge á labhairt sa chuid ba mhó den tír. Ach bhí limistéar an Bhéarla ag
méadú agus nósanna nua ag teacht isteach: cuireadh an feodachas agus na chéad
bhailte móra cairte ar bun, agus tháinig uasalaicme nua isteach - ridirí agus
eaglaisigh Fhrancacha agus Angla-Fhrancacha. Is dócha, freisin, go raibh an
dátheangachas ag éirí coitianta i gceantair an oirthir agus go raibh buntáiste
na cumhachta ag an mBéarla. Faoin 13ú haois bhí an Ghaeilge ag cúlú; bheadh na
Gàidheil le fáil thiar feasta, sna Garbhchríocha, in Inse Gall agus feadh Mhaol
na nGall.

Má tá ceangal idir cine agus teanga, is léir gur ar éigean atá na Gaeil ann
inniu. Tá Gaeltachtaí na hÉireann agus na hAlban ag meath i gcónaí, agus
cailleadh an cainteoir dúchais deireanach ar Oileán Mhanann sna seachtóidí. In
Éirinn tháinig an meath mór sa 19ú haois thar aon aois eile; bhí an
dátheangachas (nó saghas dátheangachais) ag fás, bhí an Béarla i réim i gcúrsaí
poiblí, agus ba é an Drochshaol an babhta marfach. In Albain (Inse Gall agus na
Garbhchríocha) sa tréimhse chéanna is beag baint a bhí ag an teanga in intinn na
ndaoine le dul chun cinn, agus ní dhearnadh freastal uirthi. Meas béarlagair a
bhí ar an teanga in Oileán Mhanann; b'fhearr duit Béarla.

Sa bhliain 2006 ba í an Ghaeilge príomhtheanga an phobail agus an tí ag 3% den
daonra. (4,422,100 duine a bhí ina gcónaí in Éirinn sa bhliain 2008). Meastar go
bhfuil idir 20,000 agus 80,000 cainteoir dúchais ann (cé go mbeadh a bhformhór
meánaosta nó ina seandaoine). Sa bhliain 2007 mheas an Roinn Gnóthaí Pobail,
Tuaithe agus Gaeltachta go raibh timpeall 17,000 duine le fáil i gceantair mar a
raibh neart Gaeilge á húsáid. Ach tá an meath ar siúl sa Ghaeltacht gan stad fiú
ó bunaíodh an Stát – ó 250,000 cainteoir líofa sa Ghaeltacht ansin go dtí
timpeall 30,000 anois (má tá a líon chomh mór sin féin).

Lasmuigh den Ghaeltacht bhí an Stát ag brath ar na scoileanna riamh chun ‘Gaeil
Nua’ a dhéanamh. Theip air sin; tá daltaí na hÉireann ag foghlaim Gaeilge de
dheoin nó d’ainneoin le timpeall seachtó bliain, agus gan ach Béarla ag a
bhformhór mór tar éis an tsaoil. Le tamall de bhlianta anuas, áfach, tá borradh
ag teacht faoin líon daoine a bhfuil Gaeilge ar a dtoil acu de bharr scolaíocht
lánGhaeilge. Astu sin a fáiscfear an chéad ghlúin eile de chainteoirí dúchais.
Tá an teanga ag lonnú i measc cuid den mheánaicme chathrach, go háirithe sna
cathracha móra - Baile Átha Cliath sa deisceart, Doire agus Béal Feirste sa
tuaisceart. Dream uirbeach na Gaeil feasta, cé gur deacair a líon a mheas faoi
láthair.

In Albain tá líon na gcainteoirí dúchais ag dul i laghad i gcónaí, ach tá líon
na ndaoine le Gàidhlig mhaith ag dul i méid i nDún Éideann agus i nGlaschú,
áiteanna a bhfuil tumoideachas ar fáil.

Bhí 58,652 cainteoirí Gàidhlig ann sa bhliain 2001, de réir an daonáirimh (sin
1.2% den daonra os cionn trí bliana d’aois). Sin laghdú timpeall 7,300 duine
(11% den iomlán) ó dhaonáireamh 1991. In Inse Gall atá an chuid is mó de
chainteoirí fós, ach níl céatadán is airde ná 61% le fáil ann. Is cosúil go
mbeidh sláinte na Gàidhlig ag brath ar an meánaicme feasta, mar a tharla cheana
in Éirinn. Béarla ar na hoileáin, Gàidhlig sna sráideanna.

San 19ú haois is mó a mheath an Mhanainnis, mar theanga (mar a síleadh) gan
feidhm gan éifeacht; ach sa bhliain 1899 bunaíodh Yn Çheshaght Ghailckagh. Nuair
a cailleadh na cainteoirí dúchais deireanacha i lár an 20ú haois bhí daoine eile
ag foghlaim na teanga.

Anois tá tumoideachas le fáil i mbunscoil amháin agus an Mhanainnis á múineadh
mar theanga bhreise i scoileanna eile; is féidir céim sa teanga a fháil ó
Choláiste Mhanann agus ó Lárionad an Léinn Mhanannaigh. I gcúig cinn de na
naíscoileanna baintear feidhm as Manainnis amháin, a bhuíochas sin ar chomhlacht
darb ainm Mooinjer Veggey. Is féidir a rá anois go bhfuil Gaeil arís i Manainn,
más í an teanga féin an tomhas.



https://ga.wikipedia.org/wiki/F%C3%ADon

Tá stair fhada ag an bhfíon a théann siar na blianta chuig tús na staire
scríofa. Is é an t-iarmsma fíona is mó cáil atá ar fáil ón réamhstair ná crúsca
fhíon as an 5ú míle roimh Chríost. Ach más é sin an déantán is sine atá fágtha
againn ó thraidisiún shaothrú an fhíona, is cinnte go dtéann an cultúir sin i
bhfad níos faide siar sa stair ná sin.

Bhí fíon a shaothrú san Ais, san Ioráin, sa tSeoirse agus níos déanaí, san
Éigipt chomh maith, ní nach ionadh. Bhí fíon fairsing san Impireacht Rómhánach
agus mar gheall ar sin, i mbeagnach gach áit san Eoraip.

Sa lá atá inniu ann, tá fíon á shaothrú i go leor tíortha ar fud an domhain. Tá
clú ar tháirgí fíona thíortha na hEorpa: is iad an Fhrainc, an Spáinn, an
Ghearmáin, an Ostair, an Ungáir agus an Phortaingéil a shaothraíonn an chuid is
mó d'fhíon na hEorpa, agus is ag an Fhrainc atá an sciar is mó den mhargadh.

Tá fíon á tháirgead i dtíortha eile ar fud na cruinne, go háirithe i gCalifornia
i Meiriceá Thuaidh, sa tSile agus san Airgintín i Meiriceá Theas, agus san
Astráil.



https://ga.wikipedia.org/wiki/Enya

Is ceoltóir as Gaoth Dobhair, Tír Chonaill í Eithne Ní Bhraonáin nó Enya (rugadh
17 Bealtaine 1961). Tá clú domhanda uirthi mar gheall ar an bhfuaim neamh-ghnáth
atá ina cuid ceoil agus tá beagnach 80 milliúin ceirníní díolta aici ar fud na
cruinne.

Ba as Gaoth Dobhair agus Contae Shligigh dá muintir. Bhí clú agus cáil ar bhaill
eile den teaghlach agus iad sa ghrúpa Clannad. Chaith Enya seal gearr ina ball
den ghrúpa, agus bhí an-chion ag an lucht éisteachta uirthi i gcoirmeacha ceoil,
agus chuaigh sí leo ar chúpla camchuairt san Eoraip. D'éirigh sí Clannad chun
gairm a dhéanamh di féin san amhránaíocht chlasaiceach.

Tógadh i nGaeltacht Dhún na nGall í agus tá Gaeilge aici ón gcliabhán.
D'aistrigh sí go Baile Átha Cliath de bharr easpa áiseanna ina ceantar dúchais.
Tá sí ina cónaí faoi láthair i gcaisleán i gCill Iníon Léinín ar an dtaobh ó
dheas den chathair. Tá ceithre dhuais Grammy bainte ag Enya, níos mó ná ceoltóir
aonar ar bith eile as Éirinn.

Bíonn sí ag obair le Nicky Ryan agus an scríbhneoir amhrán Roma Ryan. Bhí Nicky
ina bhainisteoir ar Clannad sular chaill sé a phost i ndiaidh troid a
thoiseacht, mar adúirt sé féin ar Good Morning America, seans mhór faoi thaisme.

I 2005 tháinig albam de chuid Enya amach, Amarantine. Albam den chéad scoth a
bhí ann, agus díoladh 7 milliún cóip de agus tá ag éirí go maith le albam nua
s'aici And Winter Came....



https://ga.wikipedia.org/wiki/Doire

Is í Doire nó Londaindoire (Doire Cholm Cille, nó Doire Calgaigh), (Béarla:
Derry nó Londonderry) an dara cathair is mó i dTuaisceart Éireann. Tá an
chathair suite ar dhá thaobh an Fheabhail.

Sa séú haois bhunaigh Colm Cille (521-597) mainistir ansin, agus tugadh Doire
Cholm Cille ar an áit in ómós dó. Tá fianaise ann áfach go raibh cónaí ar
dhaoine sa chomharsanacht na mílte bliain roimhe sin agus tá iarsmaí
seandálaíochta ar fud na háite. Ón gcrann darach a thagann an t-ainm sin Doire.
agus is é bunbhrí leis ná coill darach, dairchoill. Bhí an-rath ar an mainistir
faoi cheannas chlann Mhic Lochlainn sna meánaoiseanna agus is cosúil nár
ionsaigh na Lochlannaigh riamh í. Chaith na Normannaigh seal gearr sa chathair
ach tháinig na Gaeil i gceannas arís go gasta. Thóg na Dochartaigh caisleán
ansin timpeall na bliana 1500.

Ghabh arm Sasanach seilbh ar an gcathair agus ar an mainistir ag tús na seachtú
haoise déag. Bhí an-tábhacht leis an ngarastún a bhunaigh na Sasanaigh i nDoire
le linn an chogaidh in éadan Aodh Uí Néill, ó bhí siad ábalta seilbh a
choinneáil uirthi le linn d'arm na nGael a bheith buacach ar fud Chúige Uladh go
dtí 1601. Scrios Cathaoir Ó Dochartaigh an chóilíneacht Shasanach áfach sa
bhliain 1608, cé go raibh sé ag troid ar son na Sasanach in aghaidh Uí Néill. Ba
ansin a cuireadh Plandáil Uladh ar bun. Tógadh an chathair as an nua agus tugadh
'Londonderry' mar ainm uirthi mar gur comhlachtaí ó Londain a bhí i mbun na
plandála. D'fhás an chathair go han-mhall agus ní raibh ach 2,000 duine ina
gcónaí ansin timpeall na bliana 1680.

Rinne an Rí Séamus II iarracht an chathair a ghabháil sa bhliain 1689 ach bhí an
lucht cosanta ábalta seasamh ina choinne go dtí gur tháinig an cabhlach chun
fortachta orthu. Bíonn aontachtóirí agus dílseoirí na cathrach ag comóradh
léigear Dhoire ar an 12 Lúnasa gach bliain.

D'fhás Doire go mór sa naoú haois déag mar gheall ar an tionsclaíocht. Bhí
monarchana léinte agus línéadaigh sa chathair agus sna bailte máguaird. Ach tar
éis Chríochdheighilt na hÉireann tháinig meath ar an gcathair agus bhí
dífhostaíocht an-ard ann, go háirithe i measc na gCaitliceach a bhí ina
dtromlach sa chathair. Thosaigh feachtas ar son cearta vótála agus tithíochta sa
chathair sna seascaidí. Rinne Rialtas na Sé gContaetha iarracht an ghluaiseacht
cearta sibhialta a chur faoi chois le lámh láidir, ach d'eascair feachtas
fuilteach as an iarracht sin. Dúnadh ceantair iomlána sa chathair agus bhí
círéibeacha fuilteacha ann ón mbliain 1968 i leith. Rinne Arm na Breataine
ionradh ar Thaobh an Bhogaigh, an príomhcheantar Caitliceach, sa bhliain 1972,
ach lean feachtas buamála agus maraithe ar aghaidh ar feadh breis is fiche
bliain eile. De réir a chéile rinneadh iarracht caighdeán tithíochta na cathrach
a fheabhsú agus na cearta céanna a chinntiú do gach duine. Anois, tá an chathair
ag bláthú le deich mbliana anuas, go háirithe ó chuir na Sealadaigh deireadh
lena bhfeachtas míleata.

Is é CLG Chontae Dhoire cumann CLG an chontae, agus glacann foirne ón chontae
páirt i gCraobh Uladh, Craobh na hÉireann agus na Sraitheanna Náisiúnta.
Imrítear cluichí baile an chontae i bPáirc na gCeilteach sa chathair.

Tá foireann sacair de chuid Sraith na hÉireann lonnaithe sa chathair fosta -
Cathair Dhoire a thugtar orthu. Imríonn siadsan a cluichí baile i dTobar an
Fhíoruisce.



https://ga.wikipedia.org/wiki/Dath

Baineann an dath a airíonn an tsúil leis an meascán de thonnfhaid solais a
thagann isteach sa tsúil. Is féidir aon dath a chumadh as meascán éigin de na 3
phríomhdhath: gorm, glas is dearg.

Tagann dathanna chun cinn ar dhá shlí: nuair a tharchuireann foinse éigin solas
infheicthe, agus nuair a shoilsítear réad éigin a bhfuil lí air. De ghnáth bíonn
raon tonnfhad sa solas a thagann ó fhoinse ar bith. Spreagann na tonnfhaid sin
na néarchinn chuí sa reitine, suimíonn an inchinn na comharthaí néarógacha, agus
airítear an meascán mar dhath amháin. Tugtar meascán dathanna trí shuimiú ar an
tslí seo.

Chun an suimiú a chur i gcrích go coitianta, roghnaítear 3 dhath —gorm, glas is
dearg — agus tugtar dathanna príomhúla orthu. Aon dath eile, is dath tánaisteach
é agus is féidir é a chruthú le meascadh éigin de na dathanna príomhúla. Is
áisiúil tríantán suimithe na ndathanna chun toradh na meascán éagsúil a
réamhinsint. I meascán ar bith mar seo, ní mór an méid de gach dath a stiúradh
chun toradh cruinn a aimsiú.

Aon dá dhath a shuimítear le chéile chun an dath bán a chruthú, tugtar dathanna
comhlántacha orthu. Nuair a bhíonn lí ar dhromchla is a thiteann solas air,
ionsúnn an lí raon éigin tonnfhad agus frithchaitheann sí na tonnfhaid eile. Is
iad na tonnfhaid fhrithchaite a bhraitheann na súile. Dealaíonn an lí dathanna
áirithe ón mbunsolas, agus ní fheiceann na súile ach na dathanna a bhíonn
fágtha.

Is ar an mbealach céanna a fheidhmíonn scagaire datha: dealaíonn sé dathanna
áirithe agus fagann dathanna eile chun iad a thaispeáint do na súile. Más bán an
solas a théann isteach i scagaire do dhath príomhúil amháin, dealaíonn an
scagaire an dath comhlántach agus fágann an dath príomhúil ar leith sa léas
solais. Má chuirtear dhá scagaire i ndiaidh a chéile sa léas solais bháin, ní
fhágtar sa léas ina dhiaidh ach an dath a bhíonn comhlántach le dhá dhath na
scagairí. Má mheasctar dhá phéint, ceann dearg is ceann gorm, dealaítear níos mó
dathanna ón mbán ná mar a dhéanann ceachtar acu ina aonar. Is é an dath a
fheictear ná dath corcra. Léirítear an feidhmiú seo le tríantán dealaithe na
ndathanna. Nuair a mheasctar lí dhearg agus lí bhuí, is dath flannbhuí an
toradh. Nuair a mheasctar gorm agus buí, dath glas a thagann as, agus nuair a
mheasctar dearg, buí is gorm, faightear dubh. Tugtar meascán dealaithe na
ndathanna ar an bpróiseas seo.



https://ga.wikipedia.org/wiki/Bono

Is é Paul David Hewson príomhamhránaí an bhanna ceoil raic, U2. Rugadh ar an 10
Bealtaine, 1960 i mBaile Átha Cliath, Éirinn é. An leasainm atá air ná Bono Vox,
agus an t-ainm stáitse ná Bono. Bhí sé ina bhall uair amháin den bhanna ceoil
The Virgin Prunes.

Rugadh i mBaile Átha Cliath é. Caitliceach ab ea a athair agus ba Phrotastúnach
í a mháthair. Tógadh é le creideamh láidir mar bhall d’Eaglais na hÉireann ach
nuair a ceistíodh é faoina chreideamh, dúirt sé go raibh sé idir dhá chomhairle
faoin gceist.

Sa bhliain 1976, d’fhreagair sé fógra a chuir a chomhscoláire Larry Mullen amach
chun banna a chur le chéile.

Rinne David Evans (The Edge), a dheartháir Dick Evans (a d’fhág an banna go
gairid ina dhiaidh sin) agus Adam Clayton amhlaidh. Do mhúnlaigh an ceathrar a
bhí fágtha an grúpa Feedback sular athraigh siad an t-ainm go The Hype agus, ar
deireadh thiar thall, shocraigh siad ar an ainm U2. Ar dtús, sheinn Bono an
giotár agus chum sé amhráin ach, de réir mar a tháinig feabhas ar The Edge mar
ghiotáraí, ní dhearna Bono ach amhráin a chanadh ansin.

Tá sé pósta lena leannán ón mheánscoil, Alison 'Ali' Stewart, agus tá ceathrar
clainne acu: Jordan (a rugadh i 1989), Memphis Eve (Eve a rugadh i 1991), Elijah
Bob Patricius Guggi Q (a rugadh i 1999) agus John Abraham (a rugadh i 2001).

Sa bhliain 1992, cheannaigh sé féin agus giotáraí U2, The Edge, an t-ostán dhá
réalt, seachtó seomra codlata, An Clarence agus rinneadh óstán cúig réalt le
daichead a naoi seomra codlata as. Gan mhoill bhí sé ar an óstán ab fhaiseanta
agus daoire sa chathair.

Sa bhliain 2002, scríobh sé réamhrá do Leabhar na Salm, ceann de naoi leabhar an
Bhíobla a d’fhoilsigh Cannongate Books ceann i ndiaidh a chéile sa tsraith
“Pocket Cannons”.

Ciallaíonn ‘Bono Vox’ de ghnáth 'an guth maith'. Is é Vox an t-ainmní agus Bono
an cuspóir indíreach. Tá an-mheas ag Bono ar shaothar John Lennon agus a
dhlúthcharad Billy Corgan atá mar bhall den ghrúpa Smashing Pumpkins. Ba é
tuairim Bono gurbh é an t-albam Mellon Collie and the Infinite Sadness an
t-albam ab fhearr a chuir Smashing Pumpkins amach. Is iontach an banna iad, dar
le Bono.

Sa bhliain 1985 ghlac sé páirt sa cheolchoirm Band Aid. Le blianta beaga anuas,
tá sé ag caitheamh a lán ama ag iarraidh fiacha an Tríú Domhan a chur ar ceal.
Bhunaigh sé an t-eagras DATA chun aird an domhain a dhíriú ar chruachás na
hAfraice agus chun é sin a chur í gcrích bhuail sé le Paul Martin, Príomh-Aire
Cheanada agus an tUactarán George W. Bush. Bhuail sé le Bush nuair a bhí sé ag
tabhairt $5 bhilluín le haghaidh tíortha a raibh meas acu ar chearta daonna.

I Mí Iúil 2005, rinne sé an iarracht aird a dhíriú ar Live 8, ceolchoirmeacha a
bhí le bheith ar siúl timpeall an domhain, a ghríosódh ceannairí na stát
tionsclaíochta ar fud na cruinne chun fiacha ollmhóra a chur ar ceal, polasaí
trádála a fheabhsú agus i bhfad níos mó airgid a chur ar fáil le haghaidh
géarchéimeanna, ina measc an SEIF.



https://ga.wikipedia.org/wiki/Biosmat

Is dúil cheimiceach é an biosmat. Is é an meáchan adamhach atá aige ná 208.98038
g/mol. Is í an uimhir adamhach atá aige ná 83, agus is í an tsiombail adamhach a
sheasann dó ná Bi.

Miotal trom sobhriste é an biosmat agus blas beag pinc ar an loinnir gheal atá
ann. Ó thaobh na ceimice de, tá sé cosúil leis an arsanaic agus leis an antamón,
agus is í an ghnáthuimhir ocsaídiúcháin a bhíonn aige sna comhdhúile ná +3.
Úsáidtear an biosmat i dtáirgí cosmaideacha agus sa leigheaseolaíocht, go
háirithe le húsáid na luaidhe a sheachaint. Tá comhdhúile áirithe de chuid an
bhiosmait nimhiúil go leor, ach tríd is tríd, ní bhíonn an biosmat leath chomh
nimhiúil leis an luaidhe.

Dúil radaighníomhach é an biosmat. Ar feadh i bhfad, shíltí go raibh iseatóp
nádúrtha an bhiosmait, 209Bi, ar an núiclíd chobhsaí ba troime a bhí ann. Ón
taobh eile de, bhí an chuma ar an scéal go gcaithfeadh an t-iseatóp sin féin a
bheith radaighníomhach ar chúiseanna teoiriciúla. Sa bhliain 2003, fuair na
heolaithe in Orsay san Fhrainc amach gur núiclíd radaighníomhach a bhí ann
dáiríribh, agus an t-alfa-mheath ag teacht air. Ina dhiaidh sin féin, tá
leibhéal na radaighníomhaíochta sin chomh híseal, agus leathré an iseatóip chomh
fada, is gur féidir dearmad a dhéanamh di sa ghnáthshaol. Le fírinne, tá leathré
an bhiosmait billiún uair níos faide ná aois na hollchruinne féin.

Nuair a thiocfaidh biosmut gásaithe i dteagmháil le hocsaigin an aeir,
ocsaídeofar go trí-ocsaíd dé-bhiosmait Bi2O3. Ocsaíd aigéadach atá inti agus í
ag cruthú salann in éineacht le hiain na miotal. Tá dhá chineál ocsainian ag an
ocsaíd seo, mar atá, BiO2- agus BiO33-. Le fírinne, tá sé de chlaonadh sa dá
chineál ainian polaiméirí a chruthú. Mar shampla, tá ainian ciúbach
ochtaiméireach, Bi8O2424- i gcomhdhúil an bhiosmait, an litiam agus na
hocsaigine Li3BiO3.



https://ga.wikipedia.org/wiki/Beirilliam

Is é an beirilliam an ceann is éadroime de na miotail chré-alcaileacha, agus mar
is dual do na miotail seo, is í an uimhir ocsaídiúcháin atá aige sna comhdhúile
ceimiceacha ná +2. Nimh agus carcainigin atá ann, agus tá comhdhúile an
bheirilliam in ann damáiste tromchúiseach a dhéanamh do na scamhóga. Cé go
bhfuil an beirilliam an-éadrom mar mhiotal, is féidir dearcadh air mar
"throm-mhiotal" ó thaobh na tocsaineolaíochta de, ós rud é go bhfuil nimhiúlacht
den chineál chéanna ag roinnt leis agus a shamhlaítear leis na trom-mhiotail.

Miotal liath sobhriste é an beirilliam, agus is sna cóimhiotail is mó a
úsáidtear é. Ba iad Friedrich Wöhler agus Antoine Bussy ba túisce a d'aonraigh
beirilliam, thiar sa bhliain 1828. Roimhe sin, d'éirigh le Louis-Nicolas
Vauquelin, sa bhliain 1798, ocsaíd bheirilliam a tháirgeadh.

Ní bhíonn an beirilliam le fáil go rófhlúirseach sa dúlra. Thairis sin, bhí sé
ag dul rite leis na miotalóirí ar feadh i bhfad modh maith oibre a fhorbairt
leis an mbeirilliam a dhí-ocsaídiú go miotal. Cuid mhór de na mianraí
beirilliam, is seoda iad iontu féin agus praghas mór orthu, ar nós cloch
mhuirghorm, smaragaid, beiril, agus araile.

Fuair an beirilliam a ainm ó bheiril, mianra sileacáite a bhfuil beirilliam ann.
Is éard atá sa bheiril ná cioglaisileacáit alúmanaim agus beirilliam,
Be3Al2(SiO3)6. Go bunúsach, níl dath ar bith sa bheiril, ach is minic a
chuireann truailliú de chineálacha éagsúla dath éigin sa bheiril, agus bíonn
ainmneacha difriúla ar na cineálacha éagsúla beirile de réir a ndathanna:
morgainít (beiril phinc), bicsbít (beiril dhearg), cloch mhuirghorm (beiril
ghorm), smaragaid (beiril uaine), góisinít (beiril ghlan nach bhfuil dath inti),
beiril órga (beiril bhuí) agus heileadór (beiril atá idir eatarthu idir
smaragaid agus beiril bhuí).

Amach ó na leaganacha éagsúla seo den bheiril, is mianraí tábhachtacha
beirilliam iad an bheirtrindít (hiodrocsaíd sóraisileacáite an bheirilliam,
Be4Si2O7(OH)2), an chrisibeiril (alúmanáit an bheirilliam, BeAl2O4), agus an
fhéanaicít (ortaisileacáit an bheirilliam, Be2SiO4).

Is é 9Be an t-aon iseatóp cobhsaí amháin. Bíonn iarsmaí an dá iseatóp
radaighníomhach úd 7Be agus 10Be ar fáil sa dúlra, agus iad ag teacht chun saoil
faoi thionchar na radaíochta cosmaí.

Is dual don bheirilliam carnadh sna plandaí tobac, rud a chuireann leis an
dochar a bhíonn sa tobac do na scamhóga.



https://ga.wikipedia.org/wiki/B%C3%A9al_Feirste

Is é Béal Feirste (Béarla: Belfast) príomhchathair Thuaisceart Éireann, agus í
ina príomhchathair thraidisiúnta fosta ar Chúige Uladh agus ar Chontae Aontroma.
Tá an chathair féin scoilte idir Contae Aontroma (siar agus ó thuaidh) agus
Contae an Dúin (soir agus ó dheas). Is é an dara cathair is mó in Éirinn, agus
277,391 duine ina gcónaí ansin de réir dhaonáireamh na bliana 2001. Is é sin
daonra na cathrach féin, ach má chuirtear timpeallacht na cathrach ins an
áireamh, is é an daonra a gheofar ná 579,554. Is é is impleacht dó seo ná go
bhfuil Béal Feirste ar an chúigiú cathair déag is mó ar fud na Ríochta
Aontaithe, agus go bhfuil timpeallacht Bhéal Feirste ar an aonú comhchathair
déag is mó.

Tá rialtas Thuaisceart Éireann suite i mBéal Feirste. Tá Tionól Thuaisceart
Éireann ag obair i bhfoirgnimh na Parlaiminte i Stormont, agus Rúnaí an Stáit do
Thuaisceart Éireann i gCaisleán Chromghlinne, áit a gcónaíonn an Bhanríon na
Sasana fosta, agus í ar cuairt ins an stáitín.

Fuair Béal Feirste a ainm as an Fhearsaid, is é sin, as an bhruach gainimhe ag
béal na habhann. Tógadh Béal Feirste i mbéal abhainn an Lagáin an chéad uair
riamh, ach inniu, tá abhainn na Feirste fágtha ag sní i lintéar faoin tSráid
Ard.

Tá Béal Feirste suite ar inbhear chois Mhuir Éireann, in ascaill na gcnoc. Is
iad na cnoic is cliúití acu ná an Sliabh Dubh, an Duibhis agus Beann Mhadagáin.
Bheirthear Cavehill, nó "Cnoc na hUaimhe", ar Bheann Mhadagáin as Béarla, agus
is ar "Ghaosán Napoleon" is fearr a aithnítear an cnoc seo. Lomán basailt é an
Gaosán, agus é ag dealú an chathair ó Ghleann Ghormlaí. Creidtear go mb'í Beann
Mhadagáin a thug spreagadh do Jonathan Swift Gulliver's Travels a chumadh, nó
b'fhacthas dó go rabh an cnoc cosúil le fathach a bheadh ina chodladh. Tá caoi
curtha ar bhruacha an Lagáin le déanaí, agus táthar in éis cuid mhór den
chathair a ghéilleadh do na coisithe.

Tá cuid mhaith foirgneamh ins an chathair atá maisithe le sáibhirne de dhealbha,
go háithrid na foirgnimh ó ré Victeoiria agus ó ré Éadbhaird, cosúil le Halla na
Cathrach, a tógadh ins an bhliain 1903, nó Ollscoil na Ríona, a tháinig ar an
fhód thiar ins an bhliain 1849. Tá Banc Uladh, a théid siar go dtí an bhliain
1860, agus Banc an Tuaiscirt, a tógadh ins an bhliain 1769, ar na foirgnimh is
scéimhiúla ins an chathair.

I mBéal Feirste atá an duga tirim is mó ar domhan, agus crainn mhillteacha
longcheárta Harland and Wolff le feiceáilt i bhfad i gcéin. B'ansin a tógadh
Titanic fosta, agus dá réir sin, ceann de siombailí na cathrach í an long
mhífhortúnach udaí. Bhí tábhacht mhór le tionscal an línéadaigh agus le déantús
an rópa fadó, agus thig linn a ráidht go mb'é an línéadach a d'iompaigh an baile
beag ina chathair mhór. Mar sin, is féidir Béal Feirste a chur i gcomparáid le
Manchain i Sasana agus le Tampere ins an Fhionlainn - dhá áit eile nach mbeadh
ina gcathracha móra inniu ach go bé go rabh gnoithe an línéadaigh ann. D'imigh
sin agus tháinig seo, áfach, nó chan fhuil a dhath fágtha de laetha caithréime
an línéadaigh i mBéal Feirste inniu, amach ó Halla an Línéadaigh, áit a bhfuil
an leabharlann is sine ins an chathair.

Tá campas ag Ollscoil Uladh ins an chathair fosta. Is í Scoil na nEalaíon agus
na Dearthóireachta an chuid den ollscoil atá suite i gcampas Bhéal Feirste.

Is iad na múrphioctúirí a thabhaigh a chliú, nó a mhíchliú, d'Iarthar Bhéal
Feirste, nó "díogha Bhéal Feirste", mar a deir an t-imeartas focal (is é sin,
ghnítear Worst Belfast de West Belfast i mbéal na ngoineadóirí). Ar na
múrphioctúirí a aithnítear sainchreideamh agus saindearcadh polaitiúil an
bhunaidh áitiúil. Na múrphioctúirí a tchíthear ins na compail Albanacha, bíonn
siad saibhir i móitífeanna a léiríonns urraim an phobail do Choróin na
Breataine, d'Fhórsa Óglaigh Uladh (UVF) agus do dhronga paraimíleata eile de
chuid na nDílseoirí. Is é Bóthar na Seanchille an ceantar is mó Prodasnachais.
Ón taoibh eile de, is iad na móitífeanna is ansa le péintéirí múrphioctúirí
Bhóthar na bhFál na hÓglaigh de chuid na Sealadach a fuair bás i machaire an áir
ar son athaontú na hÉireann. Mar sin, is iomaí pioctúir a thaispeánanns duine
acu siúd - Roibeard Ó Seachnasaigh mar shampla - nó duine de na laochra is sine,
cosúil le Pádraig Mac Piarais nó Séamus Ó Conghaile. Maille leofa siúd, bíonn
tagairtí ann don chultúr Ghaelach agus don teangaidh Ghaeilge féin.

Tá dhá aerfort ins an chathair, is é sin, Aerfort Chathair Bhéal Feirste in aice
leis an inbhear, agus Aerfort Eadarnáisiunta Bhéal Feirste, agus é suite láimh
le Loch nEathach.

Tá fianaise an go rabh áitreabh daonna ins an áit a bhfuil Béal Feirste inniu ó
laetha na Cré-Umhaoise anuas, agus iarsmaí so-aitheanta fágtha de ráth ón
Iarannaois.

I dtús na 17ú haoise, tháinig lucht plandála ó Shasana agus ó Albain, agus
sheadaigh cuid mhaith acu i mBéal Feirste. Cuid a bhí ann den phlean a bhí
oibrithe amach ag an Ridire Arthur Chichester leis an cheantar a choilíniú le
nua-áitritheoirí Prodasnacha. B'é oighear an scéil é go rabh Gaeil ann cheana
féin, agus iad araiciseach chun troda in éadan na muintire isteach. Chuaigh siad
chun cearmansaíochta ar na Gaill, go háithrid ins an bhliain 1641, nuair a
d'éirigh siad amach in éadan na gcoilínithe. Shiúil éag mór ar na plandóirí
Prodasnacha le linn na ceannairce seo, agus ghreamaigh cuimhne an ródaigh sin in
intinn an phobail Albanaigh go dtí an lá atá inniu ann. I ndiaidh na chéad
Phlandóirí, tháinig na hÚgónaigh ón Fhrainc a chur fúthu ins an chathair, agus
an-tábhacht leofa i bhforbairt eacnamaíoch na cathrach, ó b'iadsan thar aon
dream eile a chuir bun le gnoithe an línéadaigh.

Má tháinig rath agus bláth ar an chathair de réir is mar a bhí tionscal an
línéadaigh ag bisiú, d'fhaibhrigh meon áithrid liobrálachais agus
caoinfhuilsteana ins an áit dá réir. Mhaolaigh ar an drochamhras a bhí ar na
hintleachtóirí Prodasnacha roimh na Caitlicigh, agus tháinig radacachas chun
cinn i measc an phobail Phreispitéaraigh, ó bhí siad thíos leis na Dlíthe
Peannaideacha comh maith leis na Caitlicigh féin. Chuir daoiní mar Liam Mac
Néill, an ministir Gaelach Prodasnach, suim ins an Ghaeilg. Bhí cuid de na
luath-Ghaeilgeoirí Prodasnacha seo inbharúla go mba chóir an teangaidh a
shaothrú mar ghléas leis na Caitlicigh a iompó i leith an chreidimh
Phrodasnaigh, ach an chuid eile acu, b'ábhar spéise leofa an teangaidh inti
féin, comh maith leis na seanscéalta, na seanmhiotais agus na seandánta a bhí
beo i gcónaí i mbéal na ndaoiní. Iontas na n-iontas, thig linn a ráidht go
mb'iad Prodasnaigh Bhéal Feirste an dream ba mhó Gaelachais in Éirinn i
ndeireadh na hochtú haoise déag agus i dtús na naoú haoise déag. B'i mBéal
Feirste a tháinig an chéad eagraíocht ar a dtugtaí Óglaigh na hÉireann ar an
fhód ins an bhliain 1778, agus b'ansin, fosta, a bunaíodh na hÉireannaigh
Aontaithe. Cha rabh mórán bainte ag Béal Feirste le hÉirí Amach na bliana 1798,
"Bliain na bhFrancach", áfach, nó choinnigh na Gaill greim theann ar an
chathair, agus eagla orthu roimh an réabhlóideachas ó ilchríoch na hEorpa.

Bhí saol an lucht oibre go dona, agus na galair thromchúiseacha, an calar ach go
háithrid, ag deachú bhunadh na bplodcheantar go gránna. Thairis sin, thoisigh an
seicteachas a bhorradh i mBéal Feirste, agus bhí brilsce agus bruíon eadar an dá
phobal - na Caitlicigh agus na Prodasnaigh - go mion minic. Ins an fhichiú
haoise, cuireadh scéim chuimsitheach i bhfeidhm leis na slumanna a réitiú, agus
bhisigh na cúrsaí dá réir.

Le linn an Darna Cogadh Domhanda, bhuamáil Aerfhórsa na Gearmáine an áit go
trom, ós rud é gur targaidí straitéiseacha a bhí ins na longcheártaí agus ins an
tionscal aerloingseoireachta. B'í Bliste Bhéal Feirste an t-ionsaí ba mheasa. Ar
an 15ú lá de Mhí Aibreáin, 1941, rinne 200 eitleán buamála de chuid an Luftwaffe
aer-ruathar ar an chathair, agus bhí ceantair an lucht oibre timpeall na
longcheártaí go mór mór thíos leis an bhuamáil sin. Fuair corradh is míle duine
bás i rith aon oíche amháin, agus fágadh cuid mhór eile gortaithe. Chaill duine
as an cheathrar a theach nó a árasán, fosta. Agus an méid sin ráite, tháinig
an-bhorradh eacnamaíoch ar an chathair le linn an chogaidh, ó bhí tábhacht
straitéiseach le táirgí na tionsclaíochta áitiúla.

Go gairid i ndiaidh an chogaidh, bhí an saol sách suaimhneach i mBéal Feirste,
ach má bhí féin, char chneasaigh goimh an tseicteachais riamh i gceart. I Mí
Lúnasa 1969, phléasc scliúchais amach ar fud na cathrach. Nuair a loisc
gluaisteán armúrtha de chuid Chonstáblacht Ríoga Uladh meaisínghunna le
Caitlicigh i gceantar Árasáin Dhuibhise, cailleadh a lán daoiní, beirt pháistí
óga ach go háithrid. Chuir na Dílseoirí Sráid Bombay le thine, ó ba cheantar
Caitliceach é. Bhain an pobal Caitliceach an tátal as an scéal go rabh na péas
ag tacú leis na Dílseoirí, agus mar sin, bunaíodh an tIRA Sealadach le bunadh
Caitliceach an stáitín a chosaint.

Chuaigh an foréigean i dtreise i dtús na seachtóidí, agus lucht an dá thaobh ag
druileáil saighdiúirí paraimíleata le haghaidh troda. I mblianta na dTrioblóidí,
cha rabh éaló ann ó na síorbhuamálacha, ón fheallmharfóireacht ná ón fhoréigean
sráide. Ar an 21ú lá de Mhí Iúil, 1972 ("Aoine na Fola"), mhaidhm an tIRA dhá
bhuama fichead i limistéar sách teoranta i lár na cathrach, agus fuair naonúr
bás de thoradh na pléascarnaí seo. Cha rabh na Dílseoirí paraimíleata i gCumann
Cosanta Uladh (UDA) agus i bhFórsa Óglaigh Uladh (UVF) mall ag tabhairt
fhreagra. Mhuirfidíst aon duine a gheobhaidíst rompu agus an fonn orthu, ar acht
gur Caitliceach a bheadh ann.

I lár na seachtóidí, bhí drong as an ghnáth i gceann na hoibre seo - Búistéirí
na Seanchille, mar a bheirtí orthu. Bhí siad bunaithe i ngeiteo Prodasnach na
Seanchille, agus iad faoi cheannas Lenny Murphy, dearg-Dhílseoir agus ball
d'Fhórsa Óglaigh Uladh, ach bhí duine de na "búistéirí" ina bhúistéir
phroifisiúnta fosta, fear a mb'ainm dó William Moore. Bhainfeadh Moore úsáid as
na sciana móra a bhí aige, mar bhúistéir, leis na híobartaigh a mharbhadh agus a
gcorpáin a ghearradh, agus ba mhinic a d'fhág an sceanairt sin as aithne iad ar
fad. Creidtear go rabh na "búistéirí" ní ba chosúla le sraithmharfóirí ná le
saceimhlitheoirí. Is éadócha go mbeadh ruspa ar bith ag an phobal Phrodasnach
leis na fir bhuile seo, ach go bé go rabh an stáitín ina chíor thuathail ag an
sceimhlitheoireacht, i gcruth is go rabh d'áiméar acu fáil ar shiúl le
hainghníomhartha comh suaithní sin.

Ins an bhliain 1981, chuaigh scaifte de phríosúnaigh Phoblachtánacha ar stailc
ocrais ar lorg stádas an chime pholaitiúil, agus b'e Roibeard Ó Seachnasaigh an
duine acu ba túisce a shíothlaigh. B'as Baile na Mainistreach in aice le Béal
Feirste dó. Spreag bás an tSeachnasaigh scliúchais mhóra ar fud Bhéal Feirste.
B'ins an bhliain 1988 a chuaigh an chathair fríd na himeachtaí ba mhó a
tharraing míchliú anuas uirthi i rith na n-ochtóidí. I dtosach báire, d'ionsaigh
Dílseoir paraimíleata a mb'ainm dó Michael Smith lucht an tórraimh a bhí díreach
ag adhlacadh an triúr Óglach de chuid na Sealadach, Mairéad Ní Fhearaíl, Seán
Sabhaois agus Dónall Mac Cána, a marbhadh i nGiobráltar roimhe sin. Nuair a bhí
íobartaigh an ionsaí seo á n-adhlacadh, chuir beirt cheannairí de chuid Arm na
Breataine isteach ar lucht na sochraide de thaisme, agus himríodh dlíodh Uí
Loingsigh orthu ins an chambús a tharraing siad.

Ins an bhliain 1997, chaill na hAontachtóirí a lámh in uachtar ar Chomhairle
Cathrach Bhéal Feirste an chéad uair riamh. B'é Páirtí na Comhghuaillíochta a
chuaigh mar mheá eadar na Náisiúntóirí agus na hAontachtóirí. Cha dtearn na
toghcháin chomhairle ins an bhliain 2001 agus 2005 ach an suíomh seo a dhaingniú
in athuair. Ón am sin i leith, bhí beirt Ard-Mhéaraí Caitliceacha i mBéal
Feirste, duine acu ón SDLP agus an duine eile ó Shinn Féin.

Tá Béal Feirste suite i ngleann mór cóngarach do Mhuir Éireann. Fásadh an
tionscadal sa chathair le cuidiú shuíomh Loch Lao ar chósta oirthear Uladh. Fiú
sa lá atá inniu ann, tagann cuid mhór allmhairí Thuaisceart Éireann isteach tríd
na duganna atá loinnithe ar bhéal an Lagáin. Bhí seanmhuintir na Feirste in ann
taisteal go dtí an Bhreatain Mhór fá chionn lá taistil go héasca.

Tá seirbhísí mhaith traen sa cheantar fosta, ag nascadh na príomhchathrach le
Doire, Carraig Fhearghais, Iúr Cinn Trá (agus ó shin ag trasnú na teorainne go
Baile Átha Cliath sa Phoblacht) agus Beannchar. Péitear líne úr fá thalamh i
dtólan idir Tuaisceart Éireann agus Albain le fada, ach chan fhuil spéis don
tionscadal léirithe go ginearálta i measc na bpoiliteoirí.

Tá dhá aerfort suite cóngarach don chathair; is iad Aerfort Chathair Bhéal
Feirste George Best (in oirthear na cathrach) agus Aerfort Idirnáisiúnta Bhéal
Feirste atá mar phríomhaerfort Thuaisceart Éireann (suite idir Croimghlinn agus
baile Aontroma i ndeisceart Chontae Aontroma. Téann busanna ar bhun rialta síos
go hAerfort Bhaile Cliath, ag imeacht ó lár na cathrach.

Is ar na bóithre a bhíonn an brú is mó ó thaobh chúrsaí iompair de, go háirid ar
maidin agus um tráthnóna i rith na seachtaine. Níl Béal Feirste cosúil leis an
chuid is mó de chathracha móra Eorpacha sa dóigh is nach bhfuil cuarbhóthar ar
ard-chaighdeán ann. Tá saghas seachbhóthar ann, an A55, ach amháin ar chaighdeán
íseal, go háirithe dtuaisceart agus in iarthar na cathrach, áit a leann sé
seanbhóithre a bhí ann cheanna féin. Ina áit sin, leanann na piomhbhealaigh
uilig chuig lár an bhaile, rud a chuireann strus ar an infastructúr. Cuireadh
tús leis na mótarbhealaigh sna 1960aidí. Cuireadh deireadh leo i 1972, nuair a
ghlac Rialtas Westminster seilbh ar chúrsaí iompair sa réigiún. I dtosach bhí sé
ar intinn ag Rialtas Stormont thart fá 10 gcúrsa a fheabhsú thart fá'n chathair.
Char éirigh leo ach 3 chinn a chur i gcríoch.

Imíonn an M2 agus an M3 ó Shráid Eabhraic, comh maith le Nasc an Iarthair. Tá an
ceangal áirithe seo ar cheann de na háiteanna is measa dá bhfuil in Éirinn ann
fá choinne tráchta ar maidin. Cluintear gach maidin áfach ar an raidió faoi
easpa iompair ó threo Bheannchair (ag Cnoc na gCóiníní mar shampla), ar an
Bhóthar Ormeau íoctarach (ón deisceart agus ó Dún Pádraig, Bóthar Aontroma (ón
tuaisceart) agus Bóthar Bhaile Nua na hArda (ón oirthear). Bíonn brú ar an M1 i
dtolamh, fiú ag an deireadh seachtaine. I láthair na huair táthar ag tógáil
carrbhealach dúbailte (an A1) idir Béal Feirste agus Iúr Cinn Trá i dtreo Bhaile
Átha Cliath.

Oscaíodh an chéad chuid den fhorbairt úrnua atá ag dhul ar aghaidh idir Sráid
Eabhraic agus Lios na gCearrbhach go luath i 2008, agus táthar ag súil go
bhfeicfimid laghdú ar fhabhanna tráchta ansin fá chionn tamaill bhig. Táthar ag
plé Staidiam Náisiúnta Thuaisceart Éireann a thógáil le roinnt blianta anuas. Tá
muintir dheisceart na cathrach ag tabhairt amach le fada fá dtaobh de na
fabhanna a bheadh ann dá ndéanfadh an Rialtas i bPáirc Ormeau áfach - i gceantar
atá faoi bhrú go fóill.

Ins an bhliain 2005, vótáil bunadh Bhéal Feirste isteach Comhairleoirí Cathrach
de réir na scéime seo:

Tá ceithre thoghlach i mBéal Feirste ins na holltoghcháin agus i dtoghchán an
Tionóil, is é sin, Béal Feirste Thuaidh, Béal Feirste Thiar, Béal Feirste Theas
agus Béal Feirste Thoir. Sroicheann achan cheann acu amach thar theorainn na
cathrach, agus iad ag cumhdach cuid den Chaisleán Riabhach, cuid de Lios na
gCearrbhach, agus cuid de Bhaile Nua na Mainistreach. In ollthoghchán na bliana
2005, vótáladh beirt teachtaí ón Pháirtí Aontachtach Dhaonlathach, teachta
amháin ó Pháirtí Shóisialta agus Dhaonlathach an Lucht Oibre, agus aon duine
amháin ó Shinn Féin isteach i bparlaimint na Ríochta Aontaithe. Ins an bhliain
2003, chuaigh seisear ón DUP, cúigear ón UUP, duine amháin ón PUP, duine amháin
ón Chomhghuaillíocht, ceathrar ón SDLP agus seachtar ó Shinn Féin isteach ins an
Tionól.

Ins an lá atá inniu ann, tá méadú ag teacht ar an Ghaeilg i mBéal Feirste, agus
an teangaidh le cluinsbheáilt go forleathan i gcodanna áithrid den chathair, in
Iarthar Bhéal Feirste thar aon áit eile. Thiar ins na seascaidí, chuir dream de
Ghaeilgeoirí óga bun le scéim fhorbartha tithíochta as ar fhás Gaeltacht Bhóthar
Shaw, arb í an chéad Ghaeltacht úrbhunaithe in oileán na hÉireann ar fad. Is í
an phríomhdhifríocht eadar an Ghaeltacht seo agus Gaeltacht Ráth Chairn i
gContae na Mí ná gur díograiseoirí teangtha, seachas cainteoirí dúchais ón
tsean-Ghaeltacht, a bhí ins an chéad ghlúin a shocraigh síos i mBóthar Shaw.
Inniu, áfach, tá an treas glúin ag fás aníos ins an chompal.

Bunaíodh Bunscoil Phobal Feirste i mBóthar na bhFál ins na seachtóidí, agus í ar
an chéad Ghaelscoil ariamh i dTuaisceart Éireann. B'iad na tuistí a chuir tús
leis an Ghaelscoil seo, agus iad ag tógáilt a gclainne le Gaeilg.

I dtosach báire, cha rabh ach naonúr ag freastal ar Scoil Phobal Feirste.
D'eitigh Rialtas na Ríochta Aontaithe an scoil fá aitheantas glan amach, agus
cha rabh státmhaoiniú ag teacht don scoil ach an oiread, mar gheall ar an
bheagán daltaí a bhí ag dul ar an scoil. Cúpla bliain ina dhiaidh sin, tháinig
Meánscoil Feirste ar an fhód, agus í ar an chéad mheánscoil lán-Ghaeilge i
dTuaisceart Éireann.

Tá infreastruchtúr agus áiseanna na Gaeilge i mBéal Feirste an-láidir inniu. Tá
an nuachtán laethúil udaí LÁ á fhoilsiú ansin, arb é an t-aon nuachtán laethúil
amháin ins an teangaidh. Thairis sin, tá oifigí a lán eagraíochtaí Gaeilge ins
an chathair: Pobal, Iontaobhas ULTACH, Foras na Gaeilge, Forbairt Feirste, agus
Cultúrlann Mac Adam Ó Fiaich, ina bhfuil Raidió Fáilte agus An Ceathrú Póilí
suite.

Bhí 349,618 I gcónaí i Béal Feiriste.Bhí eolas ar an Gaeilge ag 12.05% don
daonra(Timpeall 42,000 daoine).



https://ga.wikipedia.org/wiki/An_Mhe%C3%A1naois

Is éard atá i gceist leis an Meánaois nó, mar a deirtear go minic faoi thionchar
an Bhéarla, na Meánaoiseanna ná an tréimhse idir an tSeanaois Chlasaiceach (is é
sin, ré na Sean-Róimhe agus na Sean-Ghréige) agus an Nua-aois (an Renaissance
agus ar tháinig ina dhiaidh). Thosaigh an Mheánaois faoi lár na chéad mhílaoise
i ndiaidh bhreith Chríost (~500 AD) agus tháinig deireadh léi míle bliain níos
déanaí (~1500 AD), i ré an Renaissance agus an Reifirméisin. I dtús na
Meánaoise, chaill Impireacht na Róimhe a seantábhacht, agus scoilteadh ina dhá
leath í. Ba iad na stáitíní beaga feodacha a tháinig chun tosaigh ansin, agus an
Eoraip go léir lán pobail bheaga agus treibheacha - Teotanaigh, Rómánsaigh,
Ceiltigh, agus Slavaigh. Bhí sochaí na Meánaoise dealaithe ina haicmí a raibh
teorainneacha soiléire eatarthu, agus b'í an Eaglais Chríostaí croílár an
chultúir, an léinn agus na litríochta. In Iarthar na hEorpa, bhí an Laidin á
saothrú mar chomhtheanga chultúrtha. Maidir leis an eacnamaíocht, bhí sí
bunaithe ar an seirfeachas agus ar an bhfeodachas.



https://ga.wikipedia.org/wiki/An_H%C3%A1ig

Is príomhchathair de chuid chúige na hOllainne Theas san Ísiltír í An Háig. Tá
500 000 duine (ó 1 Meán Fomhair 2011) ina gcónaí ann agus is í an tríú chathair
is mó san Ísiltír, i ndiaidh Amstardam agus Rotterdam. Tá An Háig lonnaithe in
iarthar na hÍsiltíre, i lár chomhchathair Haaglanden agus i gcúinne thiar theas
de chuid na comhchathrach níos mó ar a dtugtar "Randstad".

Tá An Háig mar shuíomh do rialtas, parlaimint agus Cúirt Uachtarach na
hÍsiltíre, mar aon le Comhairle an Stáit, ach ní príomhchathair na hÍlstíre í os
rud é gurb é Amstardam príomhchathair na tíre ó thaobh an bhunreachta de. Tá
Banríon Beatrix na hÍsiltíre ina cónaí in Huis ten Bosch agus oibríonn sí i
bPálás Noordeinde san Háig. Tá na hambasáidí eachtracha uile agus 150 eagraíocht
idirnáisiúnta lonnaithe sa chathair, lena n-áirítear an Chúirt Bhreithiúnais
Idirnáisiúnta agus an Chúirt Choiriúil Idirnáisiúnta. Dá bhrí sin, is ceann de
na príomhchathracha a óstálann na Náisiúin Aontaithe (in éineacht le Nua Eabhrac
agus leis an nGinéiv) í An Háig.



https://ga.wikipedia.org/wiki/An_Ghearm%C3%A1inis

Is í an Ghearmáinis (nó an Almáinis, mar a thug Amhlaoibh Ó Súilleabháin ar an
teanga; Gearmáiltis an leagan a bhíonn ag scríbhneoirí Ghaeilge Uladh uaireanta)
teanga náisiúnta na Gearmáine agus na hOstaire. Deutsch a thugann lucht
labhartha na teanga féin uirthi. Tá sí ar cheann de theangacha oifigiúla na
hEilvéise, chomh maith leis an bhFraincis, an Iodáilis agus an Réata-Rómáinis.
Tá stádas oifigiúil aici i Lucsamburg chomh maith, in éineacht leis an
bhFraincis agus an Lucsambuirgis, agus sna ceantair Bheilgeacha atá suite in
aice leis an nGearmáin.

Ós teanga Gearmáinice í an Ghearmáinis, tá gaol cuibheasach dlúth aici leis an
mBéarla, cé nach bhfuil an Béarlóir in ann mórán adhmaid a dhéanamh den
Ghearmáinis i ndiaidh an oiread craiceann a chuir stór focal an Bhéarla de faoi
thionchar na Laidine agus na sean-Fhraincise. Tá sé níos fusa comhchosúlacht na
Gearmáinise agus na hOllainnise a aithint, mar shampla.

Tá an t-ainm úd Deutsch bunaithe ar fhocal Gearmáinice a chiallaíonn "pobal",
"cosmhuintir" - focal atá beo i gcónaí san Íoslainnis, ar a laghad (þjóð =
náisiún). Ba í an Ghearmáinis teanga na cosmhuintire, nuair a bhí na manaigh ag
saothrú na Laidine sna mainistreacha. Tá gaol ag an bhfocal Deutsch leis an
bhfocal Gaeilge úd tuath.

Chuaigh an focal sin deutsch nó an seanleagan de in úsáid sa Laidin mar
theodiscus, agus is as sin a tháinig an téarma Iodáilise tedesco. Maidir leis an
ainm Almáinis, a úsáidtear san Fhraincis agus sa Spáinnis, creidtear go bhfuil
sé bunaithe ar na focail Ghearmáinise all = uile agus Mann = fear, nó ar
sheanleaganacha na bhfocal seo. I gcanúineolaíocht na Gearmáinise, tugtar
canúintí Almannacha ar na canúintí deisceartacha a labhraítear san Eilvéis agus
sa chuid bheag den Ostair atá ag críochantacht leis an Eilvéis. Canúintí
Baváracha a labhraítear sa chuid is mó den Ostair.

Uaireanta feictear an leagan malartach Teutsch freisin. Inniu, ní úsáidtear é
ach sa chiall íorónta, ach nuair a bhí scríbhneoirí clasaiceacha na teanga i
mbun pinn, ní raibh an tseach-chiall greamaithe de go fóill. Mar shampla, thug
Friedrich Schiller Teutschland ar an nGearmáin ina chuid scríbhinní.

Tá an Ghearmáinis ina teanga oifigiúil sa Ghearmáin, san Ostair, i Lichtinstéin,
agus i dhá dtrian den Eilvéis. Maidir le Lucsamburg, tá canúint áitiúil den
Ghearmáinis á labhairt ag cách ansin, ach is fearr le muintir na tíre Fraincis a
shaothrú mar theanga scríofa. Tá an Ghearmáinis oifigiúil i Lucsamburg, in
éineacht leis an Lucsambuirgis agus an Fhraincis, ach is minice a úsáidtear sna
nuachtáin phríobháideacha ná i bhfoilseacháin oifigiúla an rialtais í. Sa
Bheilg, tá canúintí Gearmáinise á labhairt in oirthear na tíre, agus is teanga
oifigiúil í an Ghearmáinis, in éineacht leis an Ollainnis agus an Fhraincis. Sa
Danmhairg agus san Iodáil, níl ach stádas áitiúil nó réigiúnach ag an
nGearmáinis mar theanga mhionlaigh.

Roimh an Dara Cogadh Domhanda, bhí mionlaigh mhóra ag labhairt na Gearmáinise
anseo agus ansiúd in Oirthear na hEorpa. I ndiaidh an chogaidh, áfach, díbríodh
an chuid ba mhó de na Gearmánaigh seo go dtí an Ghearmáin féin. Is amhlaidh gur
bhain Hitler leas as na mionlaigh Ghearmánacha seo mar shiocair leis an
tSeicslóvaic a chur de dhroim an tsaoil agus leis an bPolainn a ionsaí, agus i
ndiaidh an chogaidh, bhí muintir na dtíortha seo meáite fáil réitithe den
"chúigiú colún" seo, ionas nach bhféadfadh aon Hitler nua an cleas céanna a
imirt orthu a thuilleadh. Thairis sin, bhí Poblacht Chónaidhme na Gearmáine
sásta lucht eisimirce - Gearmánaigh a bhí ag "filleadh" ar an nGearmáin - a
fháiltiú ó na tíortha seo i ndiaidh an chogaidh. Mar sin, níl ach iarsmaí beaga
fágtha inniu de phobail sheanbhunaithe Ghearmánacha Oirthear na hEorpa.

Roimh bhlianta an Chumannachais, bhí pobail mhóra Ghearmánacha anseo is ansiúd
in Impireacht na Rúise. Bhí Stalin thar a bheith drochamhrasach i leith na
nGearmánach, go háirithe nuair a d'ionsaigh Hitler an tAontas Sóivéadach, áfach,
agus scaip sé na pobail seo ar fud an Aontais, murar cimíodh sna campaí géibhinn
amach is amach iad. Mar sin, níl ach iarsmaí fágtha de Ghearmánaigh na Rúise,
agus cónaí orthu ina lán poblachtaí iar-Shóivéadacha inniu. Fuair cuid mhór acu
cead imirce a dhéanamh go dtí an Ghearmáin, cosúil le Gearmánaigh Oirthear na
hEorpa.

San Afraic, tá an Ghearmáinis á labhairt go forleathan sa Namaib, cé nach bhfuil
stádas oifigiúil aici ansin. Iar-choilíneacht Ghearmánach is ea an Namaib, ar
ndóigh.

San Oileán Úr, bíonn canúintí Gearmáinise á labhairt, thar aon dream eile, ag
mionlaigh reiligiúnacha, go háirithe ag seicteacha Anabaisteacha, cosúil leis na
Meannóinítigh agus na hAmanaigh. Go minic, ní shaothraíonn dreamanna den chineál
seo an Ghearmáinis chaighdeánach mar theanga liteartha, agus dá réir sin,
imríonn an teanga oifigiúil áitiúil - an Spáinnis nó an Béarla - an-tionchar ar
na canúintí seo.

Is gá canúintí na Gearmáinise a aithint thar leaganacha áitiúla na Gearmáinise
caighdeánaí. Níl an Ghearmáinis teoranta d'aon tír amháin, agus mar sin, is
féidir difríochtaí suntasacha a aithint, abair, idir Gearmáinis chaighdeánach na
Gearmáine agus na hOstaire, a chuirfeadh i gcuimhne duit na difríochtaí idir
Béarla Shasana agus Béarla Mheiriceá, gan aon trácht a dhéanamh ar Bhéarla na
hÉireann. Bíonn canúintí na Gearmáinise chomh difriúil le chéile, áfach, is go
bhféadfá a rá gur teangacha éagsúla iad. Ní thuigfeadh an Bavárach a dhath de
chaint fhear an chósta thuaidh, mura mbeadh an teanga chaighdeánach foghlamtha
ag an mbeirt acu.

Is gnách na canúintí Gearmáinise a dheighilt ina dhá bpríomhghrúpa, mar atá, na
canúintí Ard-Ghearmáinise (Hochdeutsch) agus na cinn Íseal-Ghearmáinise
(Niederdeutsch, Plattdeutsch). Is í an difríocht is mó eatarthu ná go bhfuil an
Dara Fuaimaistriú nó Zweite Lautverschiebung ar lár san Íseal-Ghearmáinis. Is é
an fuaimaistriú seo a d'fhág cuma speisialta na "Gearmáinise" ar na consain i
bhfocail cosúil le Apfel = úll (cf. apple sa Bhéarla), Pfad = cosán (path),
machen = déanamh (make), Zeit = am (is ionann mar fhocal é agus tide an Bhéarla,
cé nach ionann an bhrí níos mó - "taoide" is ciall leis an bhfocal Béarla, ar
ndóigh). Bíonn na focail Íseal-Ghearmáinise ag breathnú níos cosúla leis na
focail Bhéarla ó thaobh na gconsan de - maken in áit machen, mar shampla.

Is minic a thugtar Platt nó Plattdeutsch ar an Íseal-Ghearmáinis, ach, le
fírinne, níl an téarma seo go maith, ós rud é go bhfuil cuid mhaith canúintí
Meán-Ghearmáinise ann a dtugann lucht a labhartha Platt ar a gcanúint féin -
Koblenzer Platt i gKoblenz, cuir i gcás.

Ní mór cuimhne a choinneáil air, áfach, nach bhfuil an teorainn idir an
Ard-Ghearmáinis agus an Íseal-Ghearmáinis soiléir ná neamh-dhébhríoch. Is gnách
í a tharraingt de réir "líne Benrath", is é sin, an líne a dhealaíonn ó chéile
na canúintí ina n-úsáidtear maken (Íseal-Ghearmáinis) agus na cinn ina
n-úsáidtear machen (Ard-Ghearmáinis agus an teanga chaighdeánach). Ritheann líne
Benrath ó Eupen sa Bheilg trí Aachen, Benrath (in aice le Düsseldorf), Olpe,
Kassel, Nordhausen, Aschersleben, Dessau agus Beirlín go dtí Frankfurt an der
Oder. Tá an líne ainmnithe as an áit ina dtrasnaíonn sí an Réin. Níl na
saineolaithe go léir ar aon bharúil, áfach, gur chóir an Ard-Ghearmáinis agus an
Íseal-Ghearmáinis a aithint thar a chéile de réir na líne áirithe seo. Is fearr
le cuid acu an líne idir ich agus ik ("mé") a roghnú mar chritéar. Tugtar "líne
Uerdingen" ar an líne áirithe seo. Tá líne Uerdingen suite níos faide thuaidh ná
líne Benrath.

Is gnách Meán-Ghearmáinis nó Mitteldeutsch a thabhairt ar na canúintí taobh
theas de líne Benrath, nach bhfuil ach cuid de ghnéithe an fhuaimaistrithe
curtha i gcrích iontu. Mar shampla, deirtear ich agus machen i gcanúint Köln,
ach, ón taobh eile de, tugtar Dorp, seachas Dorf, ar "sráidbhaile" sa chanúint
chéanna. Maidir leis an bhfocal a chiallaíonn "úll", deirtear Appel in áit Apfel
chomh fada theas le Frankfurt am Main.

Is iad na canúintí Meán-Ghearmáinise an grúpa is mó éagsúlachta. Na teoirlínte
ar a n-aithnítear cé chomh fairsing atá tréith áirithe den dara fuaimaistriú, tá
siad spréite mar a bheadh gaothrán ann in iarthar na Gearmáine, cois na Réine.
Rheinischer Fächer nó "gaothrán na Réine" a thugtar ar na canúintí cois na Réine
i dtéarmaíocht na gcanúineolaithe.

Na canúintí is faide theas, tugtar Oberdeutsch orthu, nó "Uas-Ghearmáinis". Is
iad na canúintí Almannacha agus na canúintí Baváracha an dá ghrúpa móra
Uas-Ghearmáinise. Labhraítear canúintí Almannacha san Eilvéis, i Lichtinstéin
agus i dtuaisceart na hIodáile, áit a bhfuil mionlach Gearmánach le fáil.

Cá bhfuil an Ghearmáinis chaighdeánach i measc chanúintí na Gearmáinise, ansin?
Ó thaobh na gconsan agus an fhuaimaistrithe de, dealraíonn sé gurb í an
Bhaváiris an chanúint is cosúla léi. Tá claochlú an p go pf teoranta don
Uas-Ghearmáinis, go bunúsach. Ó thaobh na ngutaí de, áfach, tá sí níos cosúla
leis an Meán-Ghearmáinis. Sa deisceart, is minic a fhuaimnítear an t-/ie/
scríofa mar dhéfhoghar, cosúil le "ia" na Gaeilge. Níl a leithéid d'fhuaimniú
ceadaithe sa Ghearmáinis chaighdeánach, nó déantar i fada den /ie/ ansin.

Tá gné amháin den fhuaimaistriú ann nach bhfuil curtha i gcrích sa teanga
chaighdeánach: cé go ndearnadh Z den T i bhfocail cosúil le Zeit agus Pf den P i
bhfocail cosúil le Pfad, ní dhearnadh Kch den K i dtús an fhocail - rud a tharla
sna canúintí Almannacha. Deir muintir na hEilvéise inniu Chind in áit Kind
("páiste") agus chlii in áit klein ("beag").

Is í an tSean-Ard-Ghearmáinis (Althochdeutsch) an chéim is sine i stair na
Gearmáinise. Sa tséú haois, scríobhtaí cúpla focal anseo is ansiúd san aibítir
Rúnach, ar a dtugtar Futhark, agus bhí focail aonair sa teanga le léamh i
dtéacsaí Laidine na linne. San ochtú haois a scríobhadh an chéad liosta focal -
an tAbrogans. Na téacsaí Sean-Ard-Ghearmáinise is sine, áfach, níor cuireadh ar
pár iad roimh an naoú haois. Ní raibh caighdeán ceart ag an
tSean-Ard-Ghearmáinis, nó bhí na scríbhneoirí go léir ag scríobh ina gcanúintí
féin, agus uaireanta, bhí na canúintí á meascadh trí chéile, nuair a bhí an
buntéacs scríofa i gcanúint ar leith, agus cainteoir canúna eile ag iarraidh é a
chóipeáil. Sampla maith de seo is ea í Laoi Hildebrand, nó an Hildebrandslied.
Laoi eipiciúil é an Hildebrandslied faoi Hildebrand agus a mhac, Hadubrand, a
chastar ar a chéile i bpáirc an áir, cosúil le Cú Chulainn agus a mhac Cúnla i
miotaseolaíocht na hÉireann. Ó thaobh na teanga de, tá an Hildebrandslied
iontach measctha, ós rud é nach bhfuil an scríobhaí cinnte, cé acu
Ard-Ghearmáinis nó Íseal-Ghearmáinis ba chóir dó a scríobh.

Tá i bhfad níos mó tábhachta leis an Meán-Ard-Ghearmáinis (Mittelhochdeutsch).
Glactar leis go raibh Meán-Ard-Ghearmáinis á saothrú timpeall na mblianta
1050-1350. Ní féidir a rá gur teanga chaighdeánach a bhí ann mar a thuigimid an
téarma "caighdeán" inniu, ach ar a laghad, bhí claonadh láidir ann sórt
scáthleagan nó leagan osréigiúnach den teanga a chruthú. Bhí an claonadh seo
fite fuaite le riachtanais na filíochta. Is amhlaidh go raibh filí agus éigse ag
aithris dánta, laoithe agus amhráin i gcúirteanna na linne, agus iad ag iarraidh
a gcuid filíochta a dhéanamh intuigthe ag an lucht éisteachta i ngach caisleán.
Na cúirteanna agus na rítheaghlaigh ba mhó a raibh tionchar acu ar na nósanna
agus na béasaí - rítheaghlach mhuintir Hohenstaufen agus rítheaghlach na
Hapsburgach ach go háirithe - bhí siad lonnaithe i ndeisceart na Gearmáine, rud
a d'fhág gurbh iad canúintí an Deiscirt a bhí mar bhunús le teanga na bhfilí.

D'fhág na filí Meán-Ard-Ghearmáinise cuid mhór litríochta ina ndiaidh. Thar aon
rud eile, bhí an Minnesang ann, is é sin, an fhilíocht choinbhinsiúnta grá. Ba é
an grá cúirtiúil a bhí i gceist, is é sin, grá an ridire don bhean uasal a
n-ofrálann sé a anam ar a son i bpáirc an áir gan aon teagmháil cheart grá nó
collaíochta. Ba é Walther von der Vogelweide máistir an chineál seo filíochta.
Bhí an Artúraíocht - is é sin, na laoithe eipiciúla faoi eachtraí an Rí Artúr
agus a chuid ridirí - ina cuid thábhachtach de scríbhneoireacht na linne
freisin, sa Ghearmáin chomh maith le hiarthar na hEorpa ar fad. I measc na
bhfilí a scríobh laoithe nó eipicí faoi théamaí Artúraíochta, bhí Hartmann von
Aue agus Gottfried von Strassburg. File eipiciúil tábhachtach ab ea é Wolfram
von Eschenbach freisin. Bhí a gcuid saothar bunaithe ar bhuntéacsaí Fraincise,
go háirithe ar na dánta Artúraíochta a scríobh Chrétien de Troyes.

Ba é Wolfram von Eschenbach a scríobh an eipic úd Parzival, an chéad téacs
Gearmáinise ina ndéantar tagairt don tSoitheach Naofa.

Sa dóú haois déag a d'fhorbair an Mheán-Íseal-Ghearmáinis. Mhair sracadh sa
teanga seo go dtí an séú haois déag, ach roimhe sin, bhí sí ina mórtheanga
timpeall na Bailte ar fad. Bhí sórt caighdeán ann, agus é bunaithe ar chanúint
Lübeck, cé nár códaíodh go hoifigiúil riamh é. D'fhág an teanga seo a sliocht ar
na teangacha Lochlannacha ar fad, diomaite den Fharóis agus den Íoslainnis, agus
is féidir a rá, fiú, go bhfuil níos mó Íseal-Ghearmáinise ná Lochlainnise i
Sualainnis an lae inniu. Ba é an Conradh Hainseatach ba mhó ba chúis le
scaipeadh agus fairsingiú na teanga seo.

Is ionann inniu an Ghearmáinis agus an Nua-Ard-Ghearmáinis, is é sin, an
caighdeán a bhunaigh Máirtín Liútar lena aistriúchán den Bhíobla. Chreid sé féin
nach raibh sé ag cruthú aon chaighdeán nua, ach ag tarraingt ar na caighdeáin a
bhí ann roimhe féin, is é sin, ar an gcineál Gearmáinis a chleachtadh
Seansailéireacht an Impire Hapsburgaigh agus an cineál a bhíodh á scríobh i
Meissen, i Seansailéireacht an Rí Shacsónaigh. Le fírinne, d'aontaigh sé an
chuid ab fhearr sa dá "chaighdeán" seo. Thairis sin, chuir sé béim ar leith ar
shimplíocht na comhréire, agus é ag iarraidh aithris a dhéanamh ar dhul na
cainte i mbéal na ngnáthdhaoine. Is é an mana a bhí aige ná "féach béal na
ndaoine agus iad ag labhairt", agus, go fírinneach, bhí blas na cainte nádúrtha
ar go leor dár scríobh sé.

Maidir le gramadach na Nua-Ard-Ghearmáinise, tá cuid mhór di bunaithe ar
ghramadach na Meán-Ard-Ghearmáinise, go háirithe an tuiseal ginideach agus an
aimsir chaite - das Präteritum, mar a deirtear as Gearmáinis. Foirm bheo is ea é
an tuiseal ginideach sa Ghearmáinis scríofa: das Auto des Vaters ("gluaisteán an
athar") a scríobhtar, ach is iad na struchtúir a úsáidtear sa teanga labhartha
ná das Auto vom Vater ("an gluaisteán den athair") nó dem Vater sein Auto ("don
athair a ghluaisteán féin"). Cosúil leis sin, struchtúr de chuid na teanga
liteartha is ea é er schrieb den Brief ("scríobh sé an litir", cf. he wrote the
letter sa Bhéarla), ach is í an aimsir fhoirfe a úsáidtear sa chaint: er hat den
Brief geschrieben ("tá sé tar éis an litir a scríobh", "tá an litir scríofa
aige", cf. he has written the letter sa Bhéarla). I gcomparáid leis an
Meán-Ard-Ghearmáinis, áfach, d'athraigh an fuaimniú ar go leor bealaí: rinneadh
[ai] den [ei], cé gurb é "ei" an litriú i gcónaí ("schreiben" [ʃraibən]),
d'iompaigh an t-"iu" [y:] agus an t-"öi" ([øu], nó b'fhéidir [øi]) go
h-"eu"/"äu" [ɔy].

Thóg sé na céadta bliain, áfach, Gearmáinis chaighdeánaithe Mháirtín Liútair a
thabhairt isteach mar chaint na ndaoine. Ní bhfuair sí an lámh in uachtar ar na
canúintí roimh an bhfichiú haois, agus, déanta na fírinne, tá stádas na canúna
láidir i gcónaí san Eilvéis agus i Lucsamburg. Sa Ghearmáin féin chomh maith
leis an Ostair, áfach, tá an regionale Umgangssprache - an "chaint réigiúnda" -
ag cur ruaigeadh ar an Dialekt nó an Mundart, is é sin, an "chanúint". Ní raibh
na seanchanúintí Gearmáinise bunaithe ar an teanga chaighdeánaithe ar aon nós,
nó ba leaganacha den teanga iad a d'fhorbair beag beann uirthi. Is é an rud atá
i gceist leis an "gcaint réigiúnach" ná an leagan réigiúnach den teanga
chaighdeánaithe. Go minic, bíonn blas na canúna uirthi láidir go leor, ach san
am céanna, níl a gramadach ná a stór focal bunaithe ar an gcanúint, ach ar an
teanga chaighdeánaithe.



https://ga.wikipedia.org/wiki/An_Bhascais

Teanga aonraithe - is é sin, teanga nach bhfuil aon cheann eile gaolmhar léi -
is ea í an Bhascais, agus í á labhairt i dTír na mBascach (Bascais: Euskal
Herria nó Euskadi) in oirthuaisceart na Spáinne agus in iardheisceart na
Fraince. Ní teanga Ind-Eorpach í ar aon nós, agus ní féidir teacht ar theangacha
eile a bheadh gaolmhar léi ach an oiread. Go dtí le déanaí, ní raibh caighdeán
ceart ann, agus bhí na scríbhneoirí i dtuilleamaí canúintí scríofa leis an
teanga a shaothrú ar aon nós, ach sna 1970idí, shocraigh Acadamh na Bascaise, nó
Euskaltzaindia, caighdeán scríofa ar tugadh Euskara Batua, nó an Bhascais
Aontaithe, air.

Tá stádas oifigiúil ag an mBascais sa Spáinn. Ní féidir leis na Bascaigh
Fhrancacha úsáid oifigiúil a bhaint as a dteanga dhúchais, ach, íorónta go leor,
tugann an stát Francach aitheantas áirithe do theanga na mBascach ón Spáinn,
toisc gur teanga oifigiúil í sa tír sin, agus conradh idirnáisiúnta sínithe ag
na Francaigh is na Spáinnigh faoi chomhaitheantas na dteangacha oifigiúla.

Tá ocht bpríomhchanúint ag an mBascais, mar atá, canúint na Bioscáine, canúint
Gipuzkoa, canúint Ard-Nafarroa Thuaidh, canúint Ard-Nafarroa Theas, canúint
Lapurdi, canúint Íseal-Nafarroa Thiar, canúint Íseal-Nafarroa Thoir, agus
canúint Zuberoa. Tá an caighdeán, an t-euskara batua, bunaithe ar chanúint
Gipuzkoa thar aon cheann eile. Cé gurb í an Bhascais chaighdeánaithe seo is mó a
chloistear ar an raidió agus a léitear ar na hirisí, maireann na leaganacha
caighdeánaithe de na canúintí beo inniu féin, go háirithe caighdeán Lapurdi, a
úsáidtear go forleathan i gcúige Zuberoa (Soule) sa Fhrainc.

Cé nach bhfuil gaol ná lúb ghaoil ag an mBascais le haon teanga eile, tá sí
breac le hiasachtaí ón Laidin, ar nós bake "síocháin" (ó pax, pacem na Laidine)
nó denbora "am, aimsir" (ó tempus, tempora na Laidine). Is follasach go bhfuair
sí a lán focal ón Spáinnis agus ón bhFraincis, leis.

Maidir le litriú agus fuaimniú na Bascaise, is iad na litreacha is suntasaí ná
x, a fhuaimnítear mar [ʃ] ("sh" an Bhéarla, is é sin, siosach iar-ailbheolach),
tx, a fhuaimnítear cosúil le "ch" an Bhéarla, agus an j, a fhuaimnítear go
héagsúil sna canúintí éagsúla - mar [j] (y an Bhéarla), mar [x] (ch leathan na
Gaeilge, nó j na Spáinnise) nó mar [ʒ] (j na Fraincise), mar shampla. Tá sé
tábhachtach cuimhne a choinneáil ar an difríocht idir z agus s na Bascaise, nó
ní hionann é agus difríocht an dá litir seo sa Bhéarla. Sa Bhascais, is ionann
an litir "s" agus siosach rinnailbheolach, is é sin, ní úsáidtear ach rinn na
teanga (an pointe is airde d'uachtar a teanga) san fhuaimniú. An litir "z",
arís, seasann sé don tsiosach lannailbheolach, nó baintear úsáid as "lann" go
léir na teanga san fhuaimniú.

Scéal eile fós go gcaolaítear na consain sa Bhascais le mánlacht nó beagmhéid a
chur in iúl. Mar shampla, is madra beag é txakur, ach is madra mór suaithní é
zakur, agus is braoinín beag bídeach é ttantta (seasann an t dúbailte don t
chaol), ach is braon réasúnta mór uisce é tanta.

Tá gramadach na Bascaise casta go maith, agus is minic a deirtear go bhfuil sí
ar cheann de na teangacha is deacra sa domhan. Is dócha gur áibhéil é seo,
áfach. Tá an Bhascais saibhir sna tuisil, agus thar aon rud eile, tá tuiseal
oibríoch ann - tuiseal a úsáidtear le hainmní an bhriathair aistrigh a chur in
iúl, agus an tuiseal ainmneach teoranta d'ainmní an bhriathair neamhaistrigh
agus do chuspóir an bhriathair aistrigh. Dá mbeadh an córas céanna in úsáid sa
Ghaeilge, déarfá "ritheann sé" i gcónaí, ach in áit "buaileann sí é", chaithfeá
rud éigin a rá cosúil le "buaileann sí-ERG sé" - seasann "sí-ERG" don fhoirm
speisialta den fhorainm "sí" a chaithfeá a chur anseo (ERG = ergative, nó
tuiseal oibríoch).

Ba nós le smaointeoirí agus scríbhneoirí móra Bascacha a gcuid scríbhinní a chur
ar pár as Spáinnis nó as Fraincis go dtí le déanaí, agus mar sin, ní féidir a rá
go mbeadh litríocht na mBascach ina dteanga dhúchais féin róshaibhir ná ársa. Tá
cúpla laoi laochais againn ón séú haois déag a thugann cur síos ar imeachtaí sa
Mheánaois.

Ba é an chéad bhunsaothar scríofa as Bascais ná litir a scríobh an tEaspag Juan
de Zumárraga ó Mheicsiceo sa bhliain 1537. Ba eisean an chéad Easpag i Meicsiceo
riamh, nó ní raibh impireacht choilíneach na Spáinne san Oileán Úr ach ag teacht
ar an bhfód faoin am seo.

Saothair thábhachtacha eile ón 16ú haois is ea iad an bailiúchán dánta a
d'fhoilsigh an file Bernard Etxepare sa bhliain 1545 - an chéad leabhar a
tháinig i gcló sa teanga riamh - an chéad dráma sa teanga le Joan Perez de
Lazarraga a cuireadh ar an stáitse an chéad uair sna 1560idí, agus, ar ndóigh,
an chéad aistriúchán ar an Tiomna Nua. Ba é Joanes Leizarraga a bhreac síos é,
agus is í Bascais Lapurdi an chanúint a bhí aige. Dá réir sin, ba í an chanúint
seo an ceann ba thábhachtaí i gcúrsaí scríbhneoireachta agus litríochta sa
teanga i bhfad ina dhiaidh sin.

Inniu, is é Bernardo Atxaga (fíorainm: Joseba Irazu Garmendia) an scríbhneoir is
clúití sa teanga.



https://ga.wikipedia.org/wiki/Airgeadra

Tugtar airgeadra ar an saghas airgid a mbaintear feidhm as i dtíortha éagsúla an
domhain. De ghnáth, bíonn airgeadra oifigiúil i dtír a bhaintear feidhm as le
fiacha a íoc go dleathúil. Sa stair, bhí iliomad airgeadraí ar domhain, agus ní
hamháin nach raibh sé éasca coinneáil suas le rátaí malartúcháin agus leis na
bhfoaonaid a bhí bunaithe ar chodáin éagsúla de réir tíre, ach ní i gcónaí a bhí
an meáchan nó an ábhar chéanna sna boinn. Ba ar mhiotail luachmhara a bhí an
airgeadra bunaithe ar feadh an chuid is mó den ré stairiúil san iarthar, go
háirithe ór agus airgead. Bhaintí, agus baintear fós, feidhm as miotail de luach
níos ísle le haonaid níos lú. Lean an scéal mar seo go dtí tús an fichiú Aois,
nuair a thréigh SAM caighdeán an óir ar deireadh.

I go leor tíortha, ámh, bhí córais eile malartúcháin ar bun. Dheintí malairt ar
ábhar nó earra amháin le hobair nó le earra eile, agus tá a leithéid de chórais
ar bun fós in áiteanna áirithe ar domhain. In Éirinn fadó, mar shampla, ba le
beithígh a íoctaí fiacha, cáin, agus spré.

Imeasc mór-airgeadraí an domhain faoi láthair, tá an euro, atá in úsáid i 25 tír
de chuid an Aontais Eorpaigh, dollar na Stát Aontaithe, punt na Ríochta
Aontaithe, agus an rúbal Rúiseach. Mar go bhfuil airgeadraí laga ag go leor
tíortha eile, baintear feidhm as na haonaid thuas go neamhoifigiúil le ceannach
i dtíortha éagsúla ina mbíonn a lán turasóireachta. Is i ndollar SAM, de ghnáth,
a dhéantar ceannach agus díol ar ola agus ar bhunearraí eile go hidirnáisiúnta.



https://ga.wikipedia.org/wiki/Aib%C3%ADtir

Is litreacha iad aibítir a bhaineann le teanga scríofa agus iad in ord áirithe.
Tá an scríbhneoireacht bunaithe orthu. Chum na Seimítigh an chéad aibítir
ceithre mhíle bliain ó shin. Bunaíodh an aibítir sin ar phictiúiríní a chuireadh
idéithe in iúl. Fuair na Gréagaigh an aibítir ó phobal Seimíteach, na Féinícigh,
a bhunaigh cathair chumhachtach i dtuaisceart na hAfraice, An Chartaig. Fuair na
Rómhánaigh an aibítir ó na Gréagaigh agus úsáidtear an aibítir Laidineach seo
chun an chuid is mó de theangacha na hEorpa a scríobh.

Ba é an cló Gaelach an chéad chóras scríbhneoireachta a úsáideadh in Éirinn le
haghaidh an Ghaeilge a scríobh, de réir an chórais Rómhánaigh. D'úsáideadh an
Eaglais Críostaí stíl scríbhneoireachta cosúil leis ar fud na hEorpa sa cúigiú
céad. Tháinig Naomh Pádraig go hÉirinn sa chúigiú céad agus tá an chuma ar an
scéal gur tosaíodh ag scríobh na Gaeilge de réir an chórais seo sa séú céad.

B'in an tOgham an córas scríbhneoireachta a bhíodh in Éirinn roimh theacht na
Críostaíochta. Tagann an t-ainm seo as an dia Cheilteach Ogmios. Ainmníodh na
litreacha as crainn sa chóras seo. Fuarthas an córas seo ó dhraoithe Ceilteacha
na Mór-roinne agus tá sé le feiceáil ar chlocha cuimhneacháin ar fud na
hÉireann.



https://ga.wikipedia.org/wiki/Adolf_Hitler

Bhí Adolf Hitler (20 Aibreán 1889 – 30 Aibreán 1945) ina cheannaire, nó Führer,
ar an nGearmáin ón mbliain 1933 go dtína bhás sa bhliain 1945. Ba eisean a
thosaigh ar an gcogadh ar an bPolainn, rud a chuir tús leis an Dara Cogadh
Domhanda, arbh é a thoradh é gur tháinig deireadh lena réimeas féin. Ar dtús,
d'éirigh leis post an tSeansailéara, is é sin, an phríomhaireacht, a bhaint
amach, agus ansin, chuir sé Acht na gCumhachtaí i bhfeidhm, a chuir ar a chumas
an tír a rialú beag beann ar an bparlaimint. Nuair a bhí sé i gceannas ar an
tír, bhunaigh sé stát ollsmachtúil nár fhág cead cainte ar bith ag an
bhfreasúra, agus bhain sé an chuid ba mhó de na cearta sibhialta de na
saoránaigh. Rinne sé géarleanúint chruálach ar a chuid naimhde polaitiúla, ar
nós na gCumannach, na nDaonlathach Sóisialta, agus a lán dreamanna eile. Bhí an
ciníochas fite fuaite trína shaoldearcadh, ionas nach raibh meas an mhadra aige
ar na Giúdaigh ná ar na Slavaigh. D'fhéach sé le Giúdaigh uile na hEorpa a
mharú, agus leis an bplean seo - "Fuascailt Dheiridh na Ceiste Giúdaí" - a chur
i bhfeidhm, thóg lucht a leanúna campaí géibhinn ar fud na hEorpa leis na
Giúdaigh a thachtadh ina sluaite le gás nimhe. Nuair a bhí díormaí an Airm
Dheirg ag cúngú air i mBeirlín, chuir sé lámh ina bhás féin in éineacht le boic
mhóra eile an pháirtí, go háirithe Joseph Goebbels. Go gairid roimh a bhás, phós
sé Eva Braun, a bhí mar leannán aige le fada.

Tháinig Adolf Hitler chun saoil in Braunau am Inn san Ostair sa bhliain 1889. Is
é an ceantar cúngaigeanta tuaithe úd Waldviertel san Ostair Thíos
(Niederösterreich) is fód dúchais do mhuintir Hitler. Leaganacha eile den
tsloinne chéanna a bhí coitianta sa cheantar is ea iad Hittler, Hiedler agus
Hütler.

Bhí Hitler ar an gceathrú páiste den tseisear a saolaíodh d'Alois Hitler agus dá
bhean chéile Klara Pölzl. Fuair ceathrar acu bás go hóg. Maidir le ginealas
Alois Hitler, is amhlaidh gur leanbh tabhartha a bhí ann a rugadh don chailín
aimsire Anna Maria Schicklgruber. Dealraíonn sé gurbh é an feirmeoir Johann
Nepomuk Hiedler as Spital in Waldviertel athair Alois, ach nuair a bhí Hitler go
díreach ag éirí míchlúiteach mar thuathghríosóir, chuaigh ráflaí timpeall go
raibh sinsir Ghiúdacha aige. Níl mórán bunúis leis na scéalta seo, áfach. Is
dócha gurbh é an t-iriseoir Hans Habe (János Bekéssy), a chuaigh ag cur seanchas
Hitler i dtús na dtríochaidí agus a d'fhoilsigh alt faoi chúlra Hitler i gceann
de na nuachtáin i Vín go gairid ina dhiaidh sin, a chuir na scéalta seo ag
imeacht.

Sa bhliain 1907, cailleadh a mháthair le hailse. Chuaigh Hitler go Linz ansin,
áit ar fhreastail sé ar an meánscoil roimhe sin. D'fhill sé go Vín sa bhliain
1909. Creidtear gurb ansin a thosaigh a dhearcadh frith-Ghiúdach ag forbairt i
gceart, nó ní raibh an frith-Ghiúdachas go ródhona i measc a mhuintire - ba é an
fuath ar na Seicigh ba mhó a tháinig uathu siúd. Ba é tionchar Karl Lueger,
Ard-Mhéara Vín, ba mhó a chuir i dtreo an fhrith-Ghiúdachais é, chomh maith leis
an misteach frith-Ghiúdach Jörg Lanz von Liebenfels. De réir mar a dúirt August
"Gustl" Kubizek, an cara ab fhearr a bhí aige san am sin, bhí i bhfad ní ba mhó
spéise ag Hitler i gceoldrámaí Richard Wagner ná i bpolaitíocht sna blianta úd.

Sa bhliain 1913, fuair Hitler airgead le hoidhreacht a athar, agus chuaigh sé go
München sa Ghearmáin. Nuair a thosaigh an Chéad Chogadh Domhanda, liostáil sé in
arm na Gearmáine sa Bhaváir. Bhí sé réasúnta cróga mar shaighdiúir, agus bhain
sé amach dhá Chros Iarainn ar son a fheabhais i bpáirc an áir. Mar sin féin, ní
raibh a chuid comrádaithe ródhoirte dó, ó bhí siad den bharúil go raibh sé
róghéilliúil do na hoifigigh.

Go gairid roimh dheireadh an chogaidh, chaill Hitler radharc a shúl i ndiaidh
ionsaí gás nimhe, mar a dúirt sé féin ina leabhar, agus b'éigean dó seal a
chaitheamh in ospidéal míleata i bPasewalk le biseach a fháil. Is é an tuairim
atá ag staraithe an lae inniu ar an scéal ná nach raibh ann ach freagairt
histéireach a cholainne ar an drochscéala a chuala sé: bhí réabhlóid ar siúl,
agus Impireacht na Gearmáine ag tiontú ina Poblacht. Bhí dearcadh coimeádach, nó
frithghníomhach fiú, ag Hitler ar chúrsaí polaitíochta na Gearmáine, agus bhain
an nuacht seo a leithéid de stangadh as is gur fágadh dall é ar feadh tamaill.
An dochtúir ar cuireadh Hitler faoina chúram, ní raibh sé ina speisialtóir ar
ghalair na súl, ach ina shiciatraí. Is é an breithiúnas a thug sé ar Hitler gur
síceapatach a bhí ann nár chóir ceannasaíocht ar bith a bhronnadh air ná é a
chur in áit an údaráis. Mar a bhí na himeachtaí staire le taispeáint,
breithiúnas ciallmhar a bhí ann nár tugadh an aird chuí air ina dhiaidh sin, ar
mhí-ámharaí an tsaoil.

Cuid den fhinscéal polaitiúil a d'insíodh Hitler faoina shaol ina dhiaidh sin ab
ea é gur chinn sé, i ndiaidh an tseala a chaith sé ag bisiú i bPasewalk, dul le
polaitíocht. Le fírinne, níl sé soiléir an raibh sé leath chomh cinnte faoina
thuairimí polaitiúla san am sin, nó go praiticiúil, bhí sé idir eatarthu.
D'fhill sé ó Pasewalk go dtína reisimint féin i München, agus é ag iarraidh
fanacht sna saighdiúirí. Nuair a tháinig na Sóisialaithe radacacha i seilbh an
rialtais áitiúil sa chathair, bhí Hitler sásta bheith ina idirghabhálaí idir an
reisimint agus ionadaithe an rialtais sin. Nuair a maraíodh Kurt Eisner, an
Sóisialaí Giúdach a bhí ina Phríomh-Aire ar an rialtas radacach sin, d'éirigh
ina chogadh dearg sa Bhaváir idir na Sóisialaithe agus na Freikorps, na
Saor-Chóir Armtha, cineál "Dúchrónaigh" a raibh dearcadh náisiúnaíoch ón eite
dheis acu. I bhfianaise imeachtaí a shaoil ina dhiaidh sin, shílfeá go nglacfadh
Hitler páirt ghníomhach sna trioblóidí agus é ag cuidiú leis na Freikorps, ach
ní mar a shíltear a bhítear. Le fírinne, tá pictiúirí scannáin fágtha againn ón
tréimhse a thaispeánann Hitler ag glacadh páirte i dtionlacan sochraide Eisner -
feictear, fiú, suaitheantas na Sóisialaithe air (!). Dealraíonn sé, mar sin,
nach raibh sé cinnte go fóill faoin gcineál saoldearcaidh a bheadh aige ina
dhiaidh sin.

Nuair a bhí na Freikorps i ndiaidh na Sóisialaithe a threascairt, fuair Hitler
jab ag oifig riaracháin an Airm i München, ó b'ansin a bhí cuid mhór den
chumhacht pholaitiúil san am. Dealraíonn sé gur sceith sé ar
iar-chomhshaighdiúirí a raibh bá acu leis an rialtas Sóisialach le dea-mhéin an
lucht rialtais nua a bhaint amach dó féin. Ní raibh Arm na Gearmáine, nó an
Reichswehr, sásta géilleadh do choinníollacha Chonradh Síochána Versailles, agus
mar sin, bhí an tArm ag tacú ar chúla téarmaí le fórsaí rúnda paraimíleata -
Schwarze Reichswehr, nó an Reichswehr Dubh. Bhí lucht eagraithe an Schwarze
Reichswehr - ina measc Ernst Röhm - ceanúil ar Hitler, agus iad den tuairim go
raibh féith an tuathghríosóra ann, ionas go bhféadfadh sé teacht isteach áisiúil
ag náisiúnaithe na heite deise. Thug siad an tasc do Hitler súil a choinneáil ar
na heagraíochtaí nua polaitiúla a bhí ag teacht ar an bhfód ina scórthaí i
München.

Ceann de na páirtithe nua polaitiúla ab ea é Páirtí Gearmánach na nOibrithe nó
Deutsche Arbeiterpartei (DAP). B'iad an t-iriseoir Karl Harrer agus an meicneoir
Anton Drexler a bhí i gceannas ar an eagraíocht seo, agus iad ag
craobhscaoileadh idéanna seineafóbacha frith-Ghiúdacha agus ag meascadh reitric
Shóisialach tríothu. Ar an dóú lá déag de Mheán Fómhair 1919, thug Hitler an
chéad chuairt ar chruinniú de chuid an pháirtí seo. Chuala sé duine de na
hóráidithe ag éileamh go bhfógródh an Bhaváir neamhspleáchas ar an nGearmáin,
agus cháin sé an moladh seo chomh fíochmhar agus chomh deisbhéalach is gur rith
le Drexler é a earcú mar bhall. "Dar fia, tá gob ag an bhfear seo a bheidh ag
teastáil uainn", ar seisean le Harrer i gcanúint na Baváire.

Ó bhí cairde Hitler sa Schwarze Reichswehr sásta leis, liostáil Hitler sa
pháirtí mar bhall. Go gairid ina dhiaidh sin, casadh Dietrich Eckart air.
Scríbhneoir frith-Ghiúdach a bhí ann, agus é ina bhall den Thule-Gesellschaft,
rúnchumann a bhí ag plé le ciníochas agus le rúndiamhrachtaí misteacha. Bhí
Eckart ar lorg tuathghríosóra a bheadh ábalta a chuid idéanna a
chraobhscaoileadh i measc na mbocht is na nocht. D'aithin sé láithreach gurbh é
Hitler an duine a bhí de dhíth air, agus ón lá sin, bhí sé ag tacú is ag cabhrú
leis go dílis. Sa bhliain 1920, thosaigh Eckart ag foilsiú an Völkischer
Beobachter, nuachtán pháirtí Hitler.

Ó bhí Hitler thar barr ag óráidíocht, ní raibh an DAP in ann déanamh ina
uireasa, agus bhí a chumhacht sa pháirtí ag méadú. Ba eisean a mhol do na
ceannairí eile an páirtí a athainmniú go Nationalsozialistische Deutsche
Arbeiterpartei ("Páirtí Sóisialach Náisiúnta na nOibrithe", nó NSDAP). Nuair a
d'fhág sé an tArm ar an aonú lá déag is fiche de Mhárta 1920, bhí pá mhaith aige
cheana mar óráidí. I Meitheamh na bliana 1921, chuaigh sé féin i gceannas ar an
bpáirtí mar chathaoirleach. Bhí Hitler ina bhoc mór sa pholaitíocht áitiúil
anois, ach níor glacadh i ndáiríre é taobh amuigh den Bhaváir.

Ó cuireadh deireadh le poblacht shóivéadach Kurt Eisner, bhí München agus an
Bhaváir á rialú ag an gCoimeasár Ginearálta Stáit Gustav von Kahr, agus
cumhachtaí an deachtóra aige faoi dhlí speisialta. Bhí von Kahr míshásta leis an
rialtas poblachtach i mBeirlín, agus é den bharúil gur chóir don Bhaváir slán a
fhágáil ag Beirlín agus neamhspleáchas a fhógairt. San am seo, bhí Hitler ag
comhoibriú leis an nGinearál Ernst von Ludendorff, a bhí ar an dara fear is
airde céim in Arm na Gearmáine sa Chéad Chogadh Domhanda. Bhí Hitler agus
Ludendorff den bharúil go mbeadh von Kahr ag teastáil uathu mar chomhghuaillí.
Bhí plean acu an chumhacht a shealbhú le lámh láidir i München agus ansin arm dá
gcuid féin a earcú le máirseáil go Beirlín agus an rialtas ansin a chur ó
chumhacht. Ba é Benito Mussolini a bhí mar réamhshampla acu, nó ba mar sin, a
bheag nó a mhór, a chuaigh seisean i gceannas na hIodáile faoin am seo. Bhí na
Francaigh i ndiaidh limistéar tionsclaíochta na Gearmáine cois na Réine a
fhorghabháil, agus luach an airgid Ghearmánaigh ag titim chomh tiubh is go
rabhthas ag caint faoi "bhás an airgid", gan aon trácht a dhéanamh ar na
trioblóidí inmheánacha eile sa Ghearmáin. Mar sin, chreid Hitler agus Ludendorff
go raibh an t-am oiriúnach le deachtóir a chur i gceannas ar an tír. San am seo,
ní raibh Hitler ag iarraidh deachtóireacht a bhaint amach dó féin, ach do
Ludendorff, a raibh an-mheas ag cuid mhór de na Gearmánaigh air.

Ar an ochtú lá de Mhí na Samhna, 1923, d'ionsaigh Hitler agus lucht a leanúna an
teach ólacháin úd Bürgerbräukeller ("Beoirhalla na Saoránach") díreach nuair a
bhí von Kahr ag tabhairt óráide ansin. Níor éirigh leis an bplean, áfach. An lá
arna mhárach, mháirseáil lucht leanúna Hitler amach agus iad dírithe ar an
gcathair a fhorghabháil. Nuair a tháinig siad go dtí an loggia úd Feldherrnhalle
ar an Odeonsplatz, fuair siad rompu na péas ón mBereitschaftspolizei. Loisc na
póilíní agus na ceannairceoirí a gcuid arm ar a chéile, agus fuair seisear déag
de lucht leanúna Hitler bás sa teagmháil, chomh maith le ceathrar póilíní agus
duine amháin nach raibh ach ag dul thar bráid. D'éalaigh Hitler ó láthair na
n-imeachtaí, ach gabhadh i gceann cúpla lá é.

Cuireadh an dlí ar Hitler agus ar a lucht leanúna, ach ós rud é go raibh
"cuspóirí tírghrácha" acu leis an gcoup d'état, ní raibh na breithiúna, a raibh
bá acu féin le náisiúnachas den chineál chéanna, róshásta príosúnacht fhada a
ghearradh do na cúisithe. D'éigiontaigh siad Ludendorff, ní nárbh ionadh. Ghlac
Hitler iomlán na freagrachta air féin, agus mar sin, fuair sé an pionós ba lú a
bhí an dlí a bhagairt ar an duine a raibh ardtréas déanta aige, mar atá, cúig
bliana príosúnachta. Ní raibh ar Hitler an oiread sin féin a chaitheamh sa
phríosún. Rud eile fós, níor ruaigeadh Hitler as an nGearmáin, cé gur saoránach
Ostarach a bhí ann, agus an dlí ag foráil go ruaigfí aon eachtrannach a mbeadh
coir den chineál sin déanta aige. Sa deireadh, níor chaith sé ach conablach
bliana i bpríosún Landsberg, agus bhí cead ag daoine de lucht a leanúna cuairt a
thabhairt air. Iad siúd a bhí i dteagmháil le Hitler san am sin, fuair siad
poist mhaithe ina dhiaidh sin sa Tríú Reich. Sa phríosún a thosaigh sé ag
scríobh a leabhair freisin, Mein Kampf. D'fhág Hitler an príosún ar an bhfichiú
lá de Mhí na Nollag, 1924.

Mar a chonaic muid, bhí Hitler ina shaoránach Ostarach go dtí sin, ach in
Aibreán 1925, sheol sé litir chuig na húdaráis Ostaracha ag iarraidh go mbainfí
an tsaoránacht sin de, agus fuair sé an achainí seo go sciobtha. I rith an chéad
chúpla bliain eile, ní raibh saoránacht aon stáit ag Hitler, agus bhí sé
ró-uaibhreach le hiarratas a chur isteach ar shaoránacht na Gearmáine: bhí sé
den bharúil gur chóir do stát na Gearmáine an tsaoránacht sin a bhronnadh ar
fhear chomh tírghrách leis. Bheadh a leithéid indéanta, dá n-éireodh le baill dá
pháirtí a mbeadh céimíocht acu i gcóras an stáit post státseirbhísigh a
thabhairt dó, nó bheadh an tsaoránacht ag dul le post den chineál sin. Ní raibh
Hitler sásta le gach cineál poist, áfach, nó dhiúltaigh sé dá lán nach raibh
sách galánta aige. Sa deireadh thiar, fuair sé post sách ard i mBraunschweig, sa
bhliain 1932, agus an tsaoránacht leis. Is follasach nach ndearna sé a dhath
riamh le freastal ar dhualgais an phoist.

Ní hionann sin is a rá go mbeadh ag éirí go rómhaith le Hitler nó leis an NSDAP
sa pholaitíocht. Bhí saol polaitiúil na Gearmáine ag socrú chun suaimhnis, agus
an eacnamaíocht ag bisiú. Mar sin, ní raibh mórán éisteachta ar fáil d'óráidí na
náisiúnaithe radacacha. Nuair a d'fhill Hitler ar an tsaoirse, bhí an páirtí
imithe le fiántas, go háirithe i dtuaisceart na Gearmáine. Is é sin, tháinig
craobh nua den pháirtí ar an bhfód ansin, ach bhí sí á stiúradh ag daoine a
ghlac an chuid "Shóisialach" den tSóisialachas Náisiúnta i ndáiríre, agus iad
míshásta leis an dóigh a raibh Hitler ag comhoibriú le sean-uasalaicme na
sochaí. Ba iad Gregor Strasser agus a dheartháir Otto ba mhó a bhí taobh thiar
den fhorbairt seo. Bhí Hitler ábalta "Boilséiveachas náisiúnaíoch" Strasser a
chloí agus daoine de lucht a leanúna - go háirithe Joseph Goebbels - a bhréagadh
chuige féin, agus i ndiaidh Ard-Fheis an pháirtí i mBamberg sa bhliain 1926, ní
raibh aon fhaicsean ná aon chraobh sa pháirtí in ann ceannaireacht Hitler a
cheistiú a thuilleadh.

I ndiaidh an choup d'état nár éirigh leis, tháinig an tuiscint ag Hitler nárbh í
an lámh láidir an dóigh ab fhearr le réabhlóid a chur i gcrích. Ina áit sin,
chrom sé ar an daonlathas a chur ar ceal trí bhuntáiste a ghlacadh ar an
daonlathas féin. Theastaigh uaidh go mbainfeadh an NSDAP amach suíocháin sa
pharlaimint, ach san am céanna, níor theastaigh uaidh go mbeadh an páirtí sásta
comhoibriú leis na páirtithe eile. Thairis sin, bhí an NSDAP le bruíonachas a
spreagadh sna sráideanna le baint de shíocháin na sochaí. Mar sin, d'fhéadfaí an
chuma a chur ar na cúrsaí go raibh an daonlathas ó mhaith mar rud ann féin agus
go raibh údarásúlacht de dhíth. Thairis sin, deir saineolaithe áirithe go raibh
Hitler ábalta cleasaíocht nua-aoiseach a úsáid i bhfógraíocht an pháirtí, agus
gurbh é an gliceas seo a chinntigh rath agus bláth don pháirtí sa deireadh.

Bhain Hitler agus an páirtí amach poiblíocht ar fud na tíre nuair a chuaigh siad
chun tosaigh ag éileamh reifreann faoi Phlean Young, nach raibh siad sásta leis.
Is é an rud a bhí i gceist leis an bplean seo ná scéim a bhí socraithe ag
rialtas an tSeansailéara Shóisialaigh Dhaonlathaigh Hermann Müller leis na
Meiriceánaigh faoi íocaíocht an chúitimh chogaidh a bhí dlite ón nGearmáin de
réir chonradh síochána Versailles. Níor éirigh le Hitler an reifreann a fháil
cóirithe, ach murar éirigh, fuair sé tuilleadh tacaíochta i measc na
buirgéiseachta náisiúnaíche coimeádaí, agus bhí teagmháil aige le hAlfred
Hugenberg, cathaoirleach Pháirtí Gearmánach Náisiúnta an Phobail
(Deutschnationale Volkspartei, DNVP), nó páirtí na náisiúnaithe coimeádacha.
Mórfhoilsitheoir nuachtán ab ea é Hugenberg, agus bhí sé sásta tacaíocht a chuid
nuachtán a ghealladh do Hitler. Is é an breithiúnas a bhí aige féin ar an scéal
ná gur uirlis mhaith ab ea é Hitler le smaoineachas na náisiúnaithe coimeádacha
a scaipeadh is a chraobhscaoileadh i measc na cosmhuintire, ach níor chreid sé
go bhféadfadh pleananna dá chuid féin a bheith ag Hitler agus iad difriúil ar
aon nós ná slí leis na pleananna a bhí ag a leithéidí féin. B'iomaí duine de
thacadóirí coimeádacha Hitler a raibh an dearcadh céanna aige. Mar a phointeáil
George Orwell amach, bhí coimeádaigh den chineál sin dall ar chomh réabhlóideach
agus a bhí an Naitsíochas mar idé-eolaíocht, agus an dímheas a bhí ag na
Naitsithe ar na luachanna coimeádacha, ar nós an reiligiúin.

Mar sin féin, is dócha nach mbainfeadh Hitler amach an deachtóireacht riamh,
murach gur tháinig géarchéim eacnamaíochta na dtríochaidí, an Spealadh Mór nó an
Depression, chun fortachta air. Thosaigh an spealadh sa bhliain 1929, agus bhí
an Ghearmáin thíos leis thar aon tír eile, beagnach. Ar an 29 Márta 1930, thit
comhrialtas na Sóisialach Daonlathach, an pháirtí Chaitlicigh (Zentrum) agus na
Liobrálach (nó DDP, Páirtí Daonlathach na Gearmáine) as a chéile, agus an
t-easaontas a bhí idir na páirtithe éagsúla faoin dóigh cheart leis an tír a
chosaint ar thorthaí an spealta. Ba é an Sóisialach Daonlathach Hermann Müller a
bhí ina Sheansailéir ar an nGearmáin san am seo, agus ba é an Seansailéir
deireanach a raibh údarás daonlathach aige ó mhuintir na Gearmáine. Nuair a bhí
Müller éirithe as, cheap an tUachtarán Paul von Hindenburg an Feisire
Caitliceach (is é sin, ball de chuid an pháirtí Zentrum) Heinrich Brüning mar
Sheansailéir, agus sa chéad olltoghchán eile, ar an 17 Deireadh Fómhair,
mhéadaigh céatadán vótaí na Naitsithe ó 2.6 go 18.3. Roimhe sin, ní raibh ach
dhá shuíochán déag acu sa Reichstag, ach anois, tháinig seachtar thar an gcéad
acu isteach. Na páirtithe measartha a bhí báúil le bunreacht Weimar, ní raibh
tromlach acu a thuilleadh, agus anois, bhí Hitler iompaithe ina bhoc mór i
bpolaitíocht na Gearmáine.

Bhí Hitler ag fáil airgid ó dheontóirí éagsúla, cosúil leis na hElbjunker (is é
sin, tiarnaí talún in oirthear na Gearmáine, sa Phrúis), leo siúd a bhí ag dréim
leis an Impire a chur ag rialú na Gearmáine arís, le gróintíní móra
eacnamaíochta, le lucht míleata (go háirithe sean-Óglaigh na bhFreikorps) agus,
fiú, le daoine aonair sna tíortha Angla-Mheiriceánacha a raibh dáimh acu leis
agus lena chuid polasaithe. Thairis sin, bhí an Spealadh Mór ina chuidiú mór dó,
ó bhí sé ag cur le héagobhsaíocht pholaitiúil Phoblacht Weimar, nach raibh an
daonlathas róláidir inti riamh.

San oíche idir an 27ú agus an 28ú lá de Mhí Feabhra 1933, chuaigh áras an
Reichstag - is é sin, áras na Parlaiminte - trí thine. An fear a rinne é, mar
atá, an tOllannach Marinus van der Lubbe, bhí barúlacha aige a raibh cuma éigin
na heite clé orthu, cé gur fear mire ann a bhí thar aon rud eile. Mar sin féin,
is é an chiall a bhain na Naitsithe as an scéal gur sceimhlitheoir Cumannach a
bhí ann, agus iad ag éileamh cumhachtaí speisialta le feachtas
sceimhlitheoireachta an Idirnáisiúntáin Chumannaigh a stopadh. D'áitigh Hitler
ar an Uachtarán Hindenburg na dlíthe éigeandála a chur i bhfeidhm, rud a chuir
ar chumas an tSeansailéara na cearta sibhialta bunaidh a chur ar ceal. Ní
fhéadfaí na dlíthe éigeandála a choinneáil i bhfeidhm ach go sealadach, agus
theastaigh ó Hitler dlíthe seasta den chineál chéanna a reachtú. Chuaigh sé i
dtuilleamaí a chuid lucht leanúna sna póilíní agus sna fórsaí slándála leis na
Cumannaigh agus le cuid de na Sóisialaigh Dhaonlathacha a eisiamh as an
bParlaimint, le go bhféadfadh sé tromlach dhá dtrian a chinntiú dó féin agus dá
chuid dlíthe speisialta. Bhí na páirtithe neamh-Shóisialacha sásta a vótaí a
chaitheamh i bhfách leis na dlíthe speisialta a bhronn cumhachtaí neamhghnácha
ar Hitler (Ermächtigungsgesetze nó dlíthe cumhachtaithe a thugtaí orthu as
Gearmáinis).

Nuair a chuaigh na dlíthe seo um chumhachtaí speisialta do Hitler i bhfeidhm,
tháinig deireadh le daonlathas Phoblacht Weimar, agus thosaigh ré na
deachtóireachta, nó ré an Tríú Reich.

Má thug gróintíní na heacnamaíochta agus na tionsclaíochta tacaíocht do Hitler
go saorthoilteanach roimhe seo, b'éigean dóibh, anois, tuilleadh den earra
chéanna a thál air ina n-ainneoin féin. Ar an chéad lá de Mhí an Mheithimh sa
bhliain 1933, tugadh isteach an t-Adolf-Hitler-Spende, is é sin, an "bronntanas"
ar Hitler. Chaithfeadh gach gnóthas nó comhlacht "bronntanais" den chineál seo a
thabhairt do pháirtí na Naitsithe feasta, agus iad áirithe i gcoibhneas líon an
lucht oibre a bhí ag gach gnólacht agus an oiread tuarastail a d'íoctaí leo.
Idir seo agus an bhliain 1945, bhailigh páirtí na Naitsithe seacht gcéad milliún
Reichsmark ar an dóigh seo, agus bhí saol an mhadra bháin ag na Naitsithe ar an
ailp seo, gan aon agó.

Ba é Ernst Röhm an t-aon duine amháin a bhí in aon neasacht do bheith ábalta
ollchumhacht Hitler a cheistiú faoin am seo. Ní raibh aon duine eile ag tabhairt
Du in áit an cheiliúir fhoirmiúil úd Sie ar Hitler, agus thairis sin, d'fhéadfá
a rá go raibh Hitler faoi chomaoin ag Röhm, a chuidigh go mór leis nuair nach
raibh sé i mbéal an phobail go fóill. Bhí go leor daoine sa Pháirtí a bhí ag
iompairc le Röhm faoi ghnaoi Hitler, cosúil le Heinrich Himmler, Hermann Göring
agus Reinhard Heydrich, agus iad uile ag tabhairt le fios don deachtóir nach
raibh Röhm iontaofa. Ar an 30ú lá de Mhí an Mheithimh, 1934, "Oíche na Scian
Mór", phurgaigh Hitler a pháirtí. Maraíodh Röhm agus ceannairí eile an SA, chomh
maith le sraith de ghinearáil agus daoine eile nach raibh ag taitneamh le Hitler
ar chúis éigin. Cuid acu, bhí siad dáiríribh ag cur in aghaidh Hitler, ach ní
raibh sa chuid eile ach Naitsithe dílse nó náisiúnaithe coimeádacha a fuair
Hitler riachtanach a chur chun báis ar eagla na heagla. Mar shampla, maraíodh an
Ginearál Kurt von Schleicher agus a bhean chéile, toisc go raibh von Schleicher
féin ina Sheansailéir tráth, roimh lá Hitler.

I ndiaidh bhás Hindenburg ar an dara lá de Mhí Lúnasa sa bhliain 1934, chuir
Hitler ar na fórsaí armtha mionnaí dílseachta a mhóidiú dó féin, agus ón lá sin
amach, bhí sé ina Cheannaire agus ina Sheansailéir araon - is é sin, Führer und
Reichskanzler.

I Mí Eanáir 1938, cuireadh Werner von Blomberg, arbh é an tAire Cogaidh é, agus
an Ginearál-Choirnéal Werner von Fritsch, Ard-Cheannasaí an Chos-Slua, as oifig.
Ba é an SS a tharraing callán orthu. Maidir le Blomberg, cuireadh bean óg, Erna
Gruhn, in aithne dó a bhí ina hiar-striapach agus ina hiar-chuspa d'irisí
pornagrafaíochta. Thit Blomberg i ngrá leis an gcailín, cé gur fear cnagaosta a
bhí ann cheana féin, agus phós sé í. Ar dtús, ní raibh Hitler ná Göring míshásta
ar aon nós ná slí le scéal grá an Ghinearáil, cé go bhfuil a mhuintir-sean ar an
daoraí faoin bpósadh. A mhalairt ar fad, thug Hitler agus Göring in iúl do
Bhlomberg gur dea-shiombail d'aontas nua na Gearmáine a bheadh ann dá bpósfadh
ginearál de phór uasal cailín simplí cosúil le hErna. Níor tháinig fíor-scéal
Erna chun solais ach i ndiaidh na bainise, agus ansin, bhí port Bhlomberg
seinnte mar mhíleatach proifisiúnta. Maidir le Fritsch, arís, cuireadh ina leith
go raibh sé ina homaighnéasach. Mar sin, d'éirigh le Hitler ceannasaithe an Airm
a náiriú agus a chur as oifig, agus ina dhiaidh sin, bhí sé féin i gceannas na
bhfórsaí armtha chomh maith leis an stát sibhialta.

Spreagadh tábhachtach do pholasaithe Hitler ab ea é an frith-Ghiúdachas a bhí
meáite ar na Giúdaigh a mharú scun scan, chomh maith le leagan radacach den
Darwineachas sóisialta. Ón chéad lá ar tháinig sé os comhair an tsaoil mhóir go
dtí lá a bháis, ba nós le Hitler na Giúdaigh agus na "ciníocha ar bheagán
fiúntais" a ionsaí ina chuid óráidíochta. Ciníocha ar bheagán fiúntais ab ea iad
na Giofóga, na Polannaigh agus na Rúisigh, mar shampla. Maidir leis an
Darwineachas sóisialta, tháinig sé chun solais ina chuid cainteanna faoi dhaoine
a raibh galar, máchail nó easláinte orthu, agus é ag rá gur "beatha
neamhfhiúntach" (lebensunwertes Leben) a bhí i gceist leo. Is é an dearcadh a
bhí ag Hitler ar stair an chine dhaonna nach raibh ann go bunúsach ach síorchath
ina raibh na dea-chiníocha agus an bheatha fhiúntach ag díothú na
ndroch-chiníocha agus na beatha neamhfhiúntaí. Mar shampla, dúirt sé ag
Ard-Fheis a pháirtí i Nürnberg sa bhliain 1929: "Dá saolófaí milliún leanbh don
Ghearmáin in aghaidh na bliana, agus 700,000-800,000 duine den chuid is laige á
ndíothú san am céanna, is féidir gur méadú ar ár bhfórsaí a bheadh ann."

Ar dtús, tháinig frith-Ghiúdachas Hitler agus na Naitsithe chun solais sa dóigh
a ndéantaí leatrom oscailte ar na Giúdaigh, agus a gcuid cearta sibhialta á
mbaint díobh. Le linn an Dara Cogadh Domhanda, chuaigh an polasaí sin chun
géaradais nuair a tosaíodh ar na Giúdaigh a mharú ina sluaite - an tUileloscadh,
mar a thugtar air. Bhí sé tugtha le fios ag Hitler ina leabhar Mein Kampf gur
theastaigh uaidh na Giúdaigh go léir a chur de dhroim an tsaoil, mar "fhuascailt
dheiridh" ar an "gceist Ghiúdach". Áirítear go raibh timpeall ar shé mhilliún
Giúdach ar feadh na hEorpa thíos leis an bhfeachtas ollscriosta seo.

Sa bhliain 1935, reachtaíodh "Dlíthe Nürnberg" a bhain na cearta sibhialta de na
Giúdaigh go deifnideach. Thar aon rud eile, toirmisceadh ar na Giúdaigh daoine
neamh-Ghiúdacha a phósadh nó comhriachtain ghnéis a bheith acu leo. Chabhródh an
stát agus an páirtí le gnóthadóirí neamh-Ghiúdacha gnóthais Ghiúdacha a
shealbhú. Na Giúdaigh a bheadh le dul ar imirce, chaithfeadh siad cáin ard a
íoc, i gcruth is nach mbeadh pingin rua acu agus iad ag cromadh ar an saol nua
thar lear. Roimh an Uileloscadh féin, b'í Oíche na Gloine Briste
(Reichskristallnacht) ón naoú go dtí an deichiú lá de Mhí na Samhna 1938
buaicphointe na géarleanúna. Rinneadh ionsaithe ar na Giúdaigh, ar a gcuid
gnóthas, sionagóg agus fothuithe eile de réir mar a d'eagraigh Joseph Goebbels,
an tAire Bolscaireachta, iad, agus é ag fógairt san am céanna gurbh í "fearg
spontáineach an phobail" ba chúis leis na hionsaithe.

I ndiaidh don Dara Cogadh Domhanda pléascadh amach, ní ghabhfadh Hitler leor le
gnáth-ghéarleanúint na nGiúdach a thuilleadh - theastaigh uaidh iad a mharú agus
a dhíothú go fisiciúil. Ní raibh cead eisimirce ag na Giúdaigh a thuilleadh,
agus de réir mar a bhí trúpaí na Gearmáine ag forghabháil tíortha eile, bhí
géarleanúint na nGiúdach ag dul i bhfairsinge. Ón chéad lá de Mhí Mheán Fómhair
1941 i leith, chaithfeadh na Giúdaigh go léir, a bhí ní ba sine ná sé bliana
d'aois, an réalta bhuí a fhuáil dá gcuid éadai ionas go mbeadh sí le feiceáil go
héasca. Cuireadh srianta éagsúla le saol na nGiúdach. Ní raibh cead acu dul ar
bhord na mbusanna, ná gluaisteán, raidió nó fiú madra nó cat a bheith acu. De
réir a chéile, chaithfidís a seantithe agus a seanárasáin a thréigean le
haghaidh a thabhairt ar na geiteonna agus na campaí géibhinn. Sa bhliain 1942,
tógadh na chéad champaí díothúcháin sa Pholainn, a bhí forghafa ag na díormaí
Gearmánacha: Auschwitz-Birkenau agus Majdanek. Sna campaí díothúcháin, bhí na
daoine á marú mar a bheadh tionsclaíocht ann, is é sin, b'éigean dóibh dul
isteach i seomraí gáis inar tachtadh iad le hidriginchiainíd ("aigéad
Prúiseach", "Zyklon B"). Níorbh iad na Giúdaigh amháin a bhí á marú iontu, ach
Polannaigh Chaitliceacha - intleachtóirí ach go háirithe, nó níor theastaigh ó
Hitler aos léinn dá gcuid féin a fhágáil ag na náisiúin Shlavacha - agus
Giofóga, ach go háirithe.

Iad siúd atá ag iarraidh an tUileloscadh a shéanadh, tá siad ag áitiú nach
féidir Hitler a chiontú san Uileloscadh, ós rud é nár thángthas trasna ar aon
doiciméad oifigiúil ina mbeadh Hitler féin ag ordú go ndíothófaí na Giúdaigh,
doiciméad a bheadh sínithe ag an deachtóir. Ón taobh eile de, tá sé soiléir go
hiomlán go raibh an cinedhíothú ag freagairt dá mhianta pearsanta. Luaigh sé
cinedhíothú na nGiúdach ina leabhar Mein Kampf, ag tabhairt le fios gur shíl sé
gur cuidiú le cás na Gearmáine sa Chéad Chogadh Domhanda a bheadh ann dá gcuirfí
na Giúdaigh chun báis san am sin, agus in óráid a thug sé don Pharlaimint
(Reichstag) ar an 30ú lá de Mhí Eanáir 1939, bhagair sé go gcuirfeadh sé "cine
na nGiúdach san Eoraip de dhroim an tsaoil" dá mbeadh cogadh ann. De réir mar ba
chuimhin le Heinrich Himmler, d'ordaigh Hitler go pearsanta in Earrach na bliana
1941, agus é dóchasach i gcónaí go mbeadh an lá ag an nGearmáin, go marófaí na
Giúdaigh go léir. Dúirt Himmler lena shuathaire pearsanta, Felix Kersten, san am
céanna, roimh an ionsaí ar an Aontas Sóivéadach, nár mhór "na Giúdaigh, gach aon
duine acu, a dhíothú roimh dheireadh an chogaidh. Sin é an rud atá ag teastáil
ón bhFührer." Sa bhliain 1943, nuair a bhí breithlá an deachtóra á cheiliúradh,
thug Himmler óráid do cheannairí an SS agus iad cruinnithe i bPosen (Poznań sa
Pholainn), agus é ag trácht go hoscailte ar an Uileloscadh agus ar an dóigh a
gcuirfí i gcrích é. Is éadócha go ndéanfadh sé a leithéid gan faomhadh soiléir a
fháil roimh ré ón bhFührer.

Thairis sin, tá tuairiscí ann ó dhaoine a bhí i bhfianaise Hitler nuair a bhí sé
ag tagairt do mhionsonraí an Uilelosctha. Dúirt a ghiolla Heinz Linge agus a
aidiúnach Otto Günsche go gairid i ndiaidh an chogaidh go raibh spéis mhór aige
sna seomraí gáis agus sa dóigh a n-oibrítí iad. Chuireadh Himmler mionsamhlacha
agus gormchlónna de na campaí báis faoina bhráid, agus d'ordaigh Hitler "iomlán
an scóid" a ligean leis na dearthóirí.

Más deacair féin milleán Hitler san Uileloscadh a dhearbhú, níl aon amhras ann
go raibh sé ciontach go pearsanta i gcoir mhór eile de chuid na Naitsithe. I Mí
Dheireadh Fómhair sa bhliain 1939, shínigh sé an t-ordú le "scéim T4", mar a
thugtar uirthi, a chur i gcrích. Mar sin, chuir sé ar chumas na ndaoine a bhí i
mbun na scéime daoine a mharú a bhí easlán ó thaobh an choirp nó na hintinne de,
nó "daoine nárbh fhiú a fhágáil ina mbeo" (lebensunwertes Leben), mar a deirtí i
mbéarlagair na hidé-eolaíochta. "Eotanáis" nó bás faoisimh a thugtaí ar an
dúnmharfóireacht seo go hoifigiúil.

Ba le Philipp Bouhler, a bhí i gceannas ar oifig phearsanta Hitler i bpáirtí na
Naitsithe (Führerkanzlei), a thit sé scéim na heotanáise a thabhairt i gcrann.
D'iompaigh sé tithe téarnaimh agus banaltrais ina dtithe báis. Sa Ghearmáin
féin, maraíodh beagnach 190 000 duine a raibh máchail éigin orthu - titimeas,
mar shampla. Tachtadh cuid acu le gás cosúil leis na cimí sna campaí géibhinn,
cuid eile tugadh nimh de chineál eile dóibh, bhí dornán ann a lámhachadh scun
scan, agus fágadh dream eile fós gan bia go dtí go bhfuair siad bás le hocras.
Is deacair a fháil amach, cé mhéid a básaíodh ar an dóigh seo sa chuid den
Eoraip a bhí forghafa ag na trúpaí Gearmánacha.

Fuair eaglaisigh sa Ghearmáin amach faoi scéim na heotanáise agus cháin siad í
go poiblí - is fiú Clemens August von Galen, easpag Caitliceach Münster, a
ainmniú mar dhuine acu - agus b'éigean don SS tuilleadh rúndachta a chleachtadh
leis an scéim a leanúint. I ndeireadh an chogaidh, bhí duine as gach beirt de na
heasláin sna tithe banaltrais agus téarnaimh curtha chun báis. Ócáid oiliúna ab
ea í scéim na heotanáise do thascfhórsaí an SS le haghaidh an ródaigh a bhítí a
ullmhú do na Giúdaigh.

Níor ghabh Hitler leor le hathbhreithniú Chonradh Versailles amháin, nó bhí sé
inbharúla go raibh, fiú, teorainneacha na Gearmáine roimh an Chéad Chogadh
Domhanda róchúng don náisiún. Cé go raibh sé ag cur béime ar an tsíocháin ina
chuid óráidíochta, bhí sé ag ullmhú cogaidh cheana féin.

Nuair a fuair an sean-Uachtarán Hindenburg bás sa bhliain 1934, chuir Hitler in
iúl dá chuid ginearál go raibh sé meáite an Ghearmáin a dhéanamh inniúil chun
cogaidh sula mbeadh cúig bliana thart. Leis an gcuspóir seo a bhaint amach,
chuir sé an coinscríobh i bhfeidhm arís sa bhliain 1935, agus an bhliain a bhí
chugainn d'fhógair sé plean ceithre mblian chun treisiú leis na fórsaí armtha.
Bhí athbheochan eacnamúil na Gearmáine ón mbliain 1933 ar aghaidh go mór mór i
dtuilleamaí scéimeanna stáit le hobair a sholáthar, scéimeanna a bhí bunaithe ar
an tseirbhís éigeantach oibre (Arbeitsdienst) agus ar an téisclim chogaidh.

Bhí meáiteacht Hitler i gcúrsaí an pholasaí eachtraigh le haithint ó Mhí
Dheireadh Fómhair na bliana 1933 amach, nuair a d'éirigh an Ghearmáin as na
comhchainteanna dí-armála leis an mBreatain Mhór agus leis an bhFrainc. San am
céanna, d'fhág an Ghearmáin slán ag Conradh na Náisiún chomh maith. Sa bhliain
1934, dhúnmharaigh na Naitsithe áitiúla Seansailéir na hOstaire Engelbert
Dollfuss, agus tacaíocht acu ó Hitler, nó bhí siad ag iarraidh teacht i
gcumhacht san Ostair agus an tír a nascadh leis an nGearmáin, scéim nár éirigh
léi go fóill san am sin. Cosúil leis sin, bhí Hitler ag tacú le Franco i gCogadh
Cathartha na Spáinne ón mbliain 1936 ar aghaidh. Cuidiú tábhachtach ab ea é le
Franco na heitleáin Ghearmánacha - "Léigiún na gCondar" - a chuir Hitler go dtí
an Spáinn, ach is dócha gurbh é an cleachtadh cogaidh dá chuid eitleoirí ba mhó
a bhí ag teastáil ón deachtóir Gearmánach. Ar an gcúigiú lá de Mhí na Samhna
1937, chuir Hitler na ginearáil in eolas a chuid pleananna cogaidh. Dúirt sé go
hoscailte "gurbh é an cogadh an t-aon fhreagra ar cheist na Gearmáine", agus é
ag tabhairt le tuiscint go gcaithfí an chéad seans eile a thapú leis an
tSeicshlovaic agus an Ostair a ghabháil.

I Mí na Márta 1938, d'éirigh le Hitler an Ostair a iompú ina cúige Gearmánach,
"Ostmark" ("Na Críocha Thoir") mar a baisteadh uirthi. Maraíodh an deachtóir,
Engelbert Dollfuss, ceithre bhliain roimhe. I Mí Dheireadh Fómhair, d'éiligh sé
go dtabharfadh an tSeicshlovaic na tailte in aice leis an teorainn - Sudeten -
don Ghearmáin, ós rud é gur Gearmáinis ba mhó a bhí á labhairt ag muintir na
gcríoch seo. Ós rud é go raibh conradh comhghuaillíochta ag an tSeicshlovaic
leis an bhFrainc agus le Sasana, bhí cogadh ag bagairt san am sin féin. Bhí
Mussolini inbharúla nach raibh an Iodáil ullamh don chogadh go fóill, agus
chuaigh seisean ag déanamh idirghabhála. Dá thoradh sin, tháinig Príomh-Airí na
Breataine Móire agus na Fraince, Neville Chamberlain agus Édouard Daladier, go
München le haghaidh comhchainteanna le Hitler. Ní raibh siadsan den tuairim, ach
an oiread, go mbeadh a dtíortha in ann ag an gcogadh, agus mar sin, bhí siad
géilliúil d'éilimh Hitler. Mar sin, d'fhág siad cead aige na críocha ag an
teorainn a ghabháil. Cé gur chuir Hitler urra le slándáil na Seicshlovaice, ní
raibh sé mall ag briseadh a ghealltanais. I Mí na Márta 1939, chuir sé deireadh
leis an tSeicshlovaic mar thír neamhspleách. Chuidigh sé leis na náisiúnaithe
Slóvacacha a leath féin den tír a iompú ina "stát neamhspleách" faoi choimirce
na Gearmáine - le fírinne, ní raibh an stát seo neamhspleách ar an nGearmáin ar
aon nós. An chuid eile den tSeicshlovaic, hiompaíodh ina "coimirceas" í, is é
sin, níor fágadh oiread is cuma an neamhspleáchais uirthi.

Nuair a bhí an tSeicshlovaic curtha de dhroim an tsaoil, dúirt Hitler in óráid a
thug sé don Reichstag go raibh a dóthain tailte ag an nGearmáin anois. Mar sin
féin, cúpla mí ina dhiaidh sin, thosaigh sé ag éileamh go gcuirfí Danzig leis an
nGearmáin - san am sin, bhí an chathair seo ina Saor-Chathair a raibh stádas an
stáit neamhspleách aici. I Mí Lúnasa 1939, shínigh sé conradh - Conradh
Ribbentrop agus Molotov - leis an Aontas Sóivéadach inar socraíodh go mbeadh
iarthar na Polainn ag titim leis an nGearmáin dá gcuirfí "cuma nua ar na
tíortha" in Oirthear na hEorpa. Nuair a chuaigh sé ag éileamh a chuid féin den
Pholainn, phléasc an Dara Cogadh Domhanda amach. Ar an gcogadh seo a bhí sé
meáite ón lá ar tháinig sé i gcumhacht sa Ghearmáin. An dóigh ar iompair sé é
féin ón gcruinniú mullaigh i München ar aghaidh, áfach, chuaigh sé i gcion ar
lucht rialtais na Fraince agus na Breataine Móire nárbh fhéidir muinín a bheith
agat as Hitler. Dá dtabharfá dó an rud a bhí ag teastáil uaidh, ní bheadh sé i
bhfad ag éileamh tuilleadh.

I mbreis ar dhíothú na nGiúdach, ní raibh ach aon chuspóir amháin eile ag
Hitler, agus é luaite aige i Mein Kampf cheana féin, is é sin, cumhacht
dhomhanda a dhéanamh den Ghearmáin. Ós rud é nach mbeadh ceachtar den dá chuid
ar fáil gan an lámh láidir, bhí an cogadh ar na bacáin ó thús a
dheachtóireachta. Ní raibh sé ag iarraidh na teorainneacha ó na laethanta roimh
an Chéad Chogadh Domhanda a chur i bhfeidhm arís, nó bhí rud ba mhó ná sin
uaidh, mar atá, Oirthear na hEorpa a choilíniú mar "spás maireachtála"
(Lebensraum) don Ghearmáin. Ba é an tAontas Sóivéadach ba mhó a bheadh thíos
leis na scéimeanna seo. Bhí sé ábalta an cuspóir seo a chur i bhfocail mar
"chath in aghaidh an Bhoilséiveachais", rud a chabhraigh leis tacaíocht a
mhealladh ó pholaiteoirí Iartharacha a raibh eagla orthu roimh an gCumannachas.

Níor thuig ceannairí Shasana agus na Fraince ach i ndiaidh ghabháltas Hitler ar
an tSeicshlovaic nach raibh an cogadh in aghaidh na Gearmáine inseachanta.
Thosaigh siad ag caitheamh tuilleadh airgid le téisclim chogaidh, agus iad ag
iarraidh comhoibriú éigin a chur ar bun leis an Aontas Sóivéadach, ó shíl siad
gurbh é an comhghuaillí nádúrtha é i gcoinne Hitler. Ní raibh cuidiú ag teacht ó
Stailín, áfach. Bhí Stailín agus a Aire Gnóthaí Eachtracha, Vyacheslav Molotov,
barúlach go raibh cabhair an Aontais Shóivéadaigh ag teastáil ó Shasana agus ón
bhFrainc níos géire ná a mhalairt. Bhí Stailín den tuairim, fosta, go mbeadh
cogadh fada tuirsiúil le cur san Iarthar, cosúil le cogadh na dtrinsí le linn an
Chéad Chogadh Domhanda, agus go bhféadfadh sé a ladar a chur i gcúrsaí na hEorpa
nuair a bheadh na cumhachtaí eile i ndeireadh a bpéice. Thairis sin, bhí am de
dhíth air leis an Arm Dearg a atheagrú, ó bhí sé ina phraiseach i ndiaidh na
bpurguithe, agus cuid mhór de na ginearáil curtha chun báis le paranóia Stailín
a shásamh.

Chuir na Polannaigh go fíochmhar in aghaidh an ionsaitheora, ach ar an 17ú lá de
Mhí Meán Fómhair, mhairseáil na díormaí Rúiseacha isteach anoir, agus bhí port
na Polannaigh seinnte. Mar a bhí socraithe roimh ré i gConradh Ribbentrop agus
Molotov, dheighil Hitler agus Stailín an Pholainn eatarthu. Go gairid ina
dhiaidh sin, d'ionsaigh na Rúisigh an Fhionlainn, a bhí fágtha acu sa Chonradh.
Níor éirigh leis na díormaí Rúiseacha an Fhionlainn a chur faoi chois, áfach,
agus is é an tátal a bhain Hitler as an scéal ná nach mbeadh mórán maithe i
Stailín mar chéile comhraic.

I bhfómhar na bliana 1940, rinne aerfhórsa na Gearmáine, an Luftwaffe, iarracht
forlámhas spéire na Breataine Móire a bhaint de na Sasanaigh. D'éirigh ina
chogadh dearg idir na Gearmánaigh agus na Sasanaigh, ach sa deireadh thiar,
b'iad na Sasanaigh a ghnóthaigh an cath seo - Cath na Breataine. Ba é sin an
chéad uair a briseadh aon mhórchath ar an nGearmáin sa chogadh. An plean a bhí
ag Hitler trúpaí Gearmánacha a chur i dtír i ndeisceart Shasana, is é sin,
"Oibríocht Seelöwe", b'éigean dó é a chur i leataobh. Ina áit sin, ghlac Hitler
leis nár bhaol dó Sasana i láthair na huaire, agus chrom sé ar fhíor-chuspóir a
chogaidh, is é sin, an t-ionradh soir.

Ar dtús, tháinig díormaí na Gearmáine chun fortachta do Mussolini a bhí díreach
ag iarraidh an Ghréig a chur faoi chois, rud nach raibh ag éirí lena chuid
fórsaí. Theastaigh ó Hitler na tíortha Balcánacha go léir a fhorghabháil le
taobh theas an chathéadain in aghaidh an Aontais Shóivéadaigh a choinneáil faoi
smacht. Thosaigh an t-ionsaí ar an Aontas Sóivéadach - "Oibríocht Barbarossa" ar
an 22ú lá de Mhí Iúil, 1941. Rinne bolscaireacht na Naitsithe idéalú ar an
ionradh seo mar "chath an Iarthair in aghaidh dhorchadas na hÁise agus an
Oirthir". Cuireadh béim ar leith ar chomh barbartha is a bhí na Rúisigh agus ar
ról na "mBoilséiveach Giúdach" i bhforbairt an chórais Chumannaigh. Tugadh le
fios, fosta, go raibh Hitler leis na Sóivéadaigh a shaoradh ó bhráca an
Bhoilséiveachais, ach tríd is tríd, cogadh díothúcháin a bhí ann, an chuid is
mó. Cé go raibh fórsaí armtha na Gearmáine ag comhoibriú in áiteanna le
náisiúnaithe frith-Rúiseacha a raibh ag teastáil uathu a dteanga agus a gcultúr
a chur chun cinn i ndiaidh dóibh saoirse a fháil ó chuingir an Aontais
Shóivéadaigh, is é an plean a bhí ag Hitler na náisiúntachtaí seo a chur i
ndaoirse agus an tsibhialtacht, an léamh agus an scríbhneoireacht féin a bhaint
díobh sa deireadh thiar thall. Ar ndóigh, bhí Hitler meáite ar na Giúdaigh san
Aontas Sóivéadach a mharú scun scan.

Sa bhliain chéanna, d'éirigh le heitleáin na gComhghuaillithe forlámhas spéire
na Gearmáine a bhaint d'aerfhórsa Hitler, an Luftwaffe. Ansin, thosaigh na
Sasanaigh ag buamáil chathracha na tíre ón aer, agus chuaigh éirleach agus
ródach millteanach orthu. Is féidir cuid den mhilleán a chur ar Hitler, áfach,
nó in áit aerárthaí éadroma trodaíochta a thógáil, bhí tionsclaíocht eitleán na
Gearmáine ag táirgeadh buamadóirí troma nach raibh aon mhaith iontu leis na
cathracha a chosaint.

Ní raibh coimpléasc capaill ag Hitler riamh, agus ag druidim chun deiridh don
chogadh ní raibh sláinte an deachtóra ach ag dul chun donais. Creidtear inniu go
raibh galar Parkinson air, agus é ag éirí néaltraithe chomh maith. Mar sin féin,
bhí sé in ann geasa agus draíocht a chur ar na daoine ina thimpeall i gcónaí. Ar
an 19ú lá de Mhárta 1945, d'eisigh sé an t-ordú ar a dtugtar an Nerobefehl go
coitianta, nó "ordú Nero" - ordú atá ainmnithe as Nero, Impire na Róimhe, faoina
ndeirtear gur chuir sé an Róimh trí thine d'aon ogham. Is é an rud a d'ordaigh
Hitler dá chuid trúpaí ná infreastruchtúr na Gearmáine a dhíothú de réir mar a
bhí siad ag cúlú. Níor aithin sé ach an dá rogha: an bua nó an léirscrios. Ba
leis na Rúisigh an todhchaí, dar le Hitler, agus ní fhéadfadh na Gearmánaigh,
anois, ach stáitse na staire domhanda a fhágáil ina ndiaidh agus imeacht de
dhroim an tsaoil go hiomlán. Ní raibh Albert Speer, Aire na Téisclime Cogaidh,
in inmhe an t-ordú seo a scaipeadh i measc na dtrúpaí a thuilleadh, ós rud é go
raibh na línte cumarsáide briste faoin am seo.

Ar an 22ú lá de Mhí Aibreáin, chlis a chuid néaróga ar Hitler, nuair a bhí sé ag
cardáil an tsuímh mhíleata lena fhoireann thíos sa bhuncar. Bhí sé tar éis ordú
a thabhairt do Felix Steiner, ginearál de chuid an SS, teacht chun fortachta do
Bheirlín lena chuid tancanna. Bhí Steiner inbharúla go raibh na cúrsaí chomh
dona is nach bhféadfadh sé a leithéid a dhéanamh, agus dhiúltaigh sé glan amach
an t-ordú a chomhlíonadh. Bhí Hitler suite siúráilte anois go raibh sé ligthe
síos ag an SS féin, agus nach mbeadh a dhath le déanamh ach féinmharú. Cé gur
áitigh Martin Bormann, Wilhelm Keitel agus Hermann Göring air Beirlín a
thréigean agus an fód deireanach a sheasamh in áit éigin eile, d'fhan Hitler san
áit a raibh sé. Thug sé cead do dhaoine dá fhoireann éalú ón bpríomhchathair,
agus d'fhág sé faoina aide de camp, Julius Schaub, a chuid doiciméad a loscadh.

Mar a bhí ordaithe ag Hitler roimhe sin, d'fhéach Martin Bormann in éineacht le
Heinz Linge (giolla pearsanta Hitler), Otto Günsche (fear de chuid an SS a bhí
ina shearbhónta míleata do Hitler), agus roinnt daoine eile de lucht freastail
Hitler chuige gur cuireadh na corpáin trí thine agus gur hadhlacadh na hiarsmaí.
Tháinig na saighdiúirí Sóivéadacha trasna ar na hiarsmaí ina dhiaidh sin, áfach,
agus haithníodh ar na fiacla gurbh iad Hitler agus Eva Braun iad. Níor nocht na
Sóivéadaigh an t-eolas seo ach i ndiaidh dheireadh an Chogaidh Fhuair, áfach. Is
éard a tharla do chré na lánúine sin ná gur hadhlacadh in athuair í in aice le
garastún Sóivéadach i Magdeburg. Sa bhliain 1970, áfach, chinntigh Yuri
Andropov, ceannasaí na rúnseirbhíse úd KGB, gur dódh na hiarsmaí arís eile agus
gur caitheadh san abhainn iad.

Sebastian Haffner: Ní fhéadfá teacht ar a leithéid d'ábhar féinmharfóra. Ní
spéis leis ach a fhéinspéis, agus ina huireasa sin, ní bheadh a dhath ag déanamh
scime dó ná freagracht air as aon rud. Tá sé de phribhléid aige nach dtugann sé
grá ach dó féin. Is cuma sa diabhal leis cinniúint na dtíortha, na ndaoine agus
na bpobal.

Bhí Sebastian Haffner ina scríbhneoir agus ina iriseoir, agus chaith sé blianta
an chogaidh ar a sheachnadh ó Hitler i Sasana. Bhí sé cairdiúil le George Orwell
ansin. Scríobh sé an nóta thuas sa bhliain 1939.

Thomas Mann: In airde na spéartha mar atá sé inniu, agus é ag cur eagla ar na
daoine sa bhaile is i gcéin, agus é ag baint lán a shúl as an ródach a rinne sé,
as an bhfuil agus as na deora a doirteadh mar gheall air, as an éadóchas inar
chuir sé na daoine agus as an oiread acu a chuir lámh ina mbásanna fein, - cé go
síleann sé gur pearsa mhór stairiúil é, ní fhágfar a dhath ar bith dá chuid
cainteanna ná dá chuid gníomhartha, nó ní raibh iontu riamh ach bréag gan
chiall, agus ní bheidh de chlú iarbháis air ach an náire shaolta.

Scríbhneoir mór Gearmánach ab ea Thomas Mann. Thuill a chuid saothar Duais Nobel
na Litríochta dó. Go gairid roimh an gcogadh, chuaigh sé ar deoraíocht go
Meiriceá, agus é ag labhairt go tráthrialta ar raidió bolscaireachta na
gComhghuaillithe. Bhreac sé síos an méid thuas in aiste a chum sé sa bhliain
1938.

Roimh an gcogadh féin, bhí grúpaí rúnda ag obair sa Ghearmáin le cur in aghaidh
dheachtóireacht Hitler. Ón mbliain 1933 i leith, bhí na Cumannaigh, an grúpa úd
Rote Kapelle agus iarsmaí na Sóisialaithe Daonlathacha ag iarraidh
frithbheartaíocht a eagrú. Bhí daoine aonair agus grúpaí neamhpholaitiúla ann
freisin agus iad ag cur in aghaidh Hitler. Sa bhliain 1942, bhí Sophie Scholl
agus a deartháir Hans ag scaipeadh duilleoga bolscaireachta dá ndéantús féin
timpeall ar ollscoil München. Fuair an Gestapo, póilíní rúnda na Naitsithe,
amach fúthu, agus daoradh chun báis iad. Crochadh iad i bhFeabhra 1943.

Sa bhliain 1939, chuaigh an fear oibre Eilvéiseach Maurice Bavaud go München le
Hitler a mharú nuair a bhí sé ag ceiliúradh an choup d'état nár éirigh leis.
Níor tháinig sé chomh cóngarach do Hitler riamh is a d'fhéadfadh sé an deachtóir
a mharú, áfach, ó bhí an áit róphlódaithe, agus na daoine ag ardú leathláimhe
agus ag rá Heil Hitler gan stad gan staonadh, i gcruth is nach bhfaighfeadh sé
aimsiú ceart ar Hitler. Sa deireadh thiar, thug sé suas an iarracht, ach tháinig
an Gestapo ar a lorg agus rugadh air. Ní raibh ambasáid na hEilvéise sásta
cabhrú leis, nuair a caitheadh i dtóin phríosúin é sa Ghearmáin. Cuireadh chun
báis é i mBeirlín sa bhliain 1941.

Sa bhliain chéanna, d'fhéach Georg Elser, fear oibre Gearmánach, le Hitler a
mharú le buama i München. Phléasc an buama mar a bhí pleanáilte, ach nuair a
phléasc, bhí Hitler agus lucht a fhreastail bailithe as an áit chéanna, ó bhí
óráid an deachtóra ní ba ghiorra ná a shíl Elser. Mar sin, mharaigh an buama
ochtar daoine, ach cé gur Naitsithe a bhí sa chuid ba mhó acu, ní raibh aon
duine acu ina bhoc mór sa pháirtí. Rugadh ar Elser go gairid i ndiaidh na
pléisce, agus coinníodh sa phríosún é go dtí go raibh an cogadh beagnach thart.
Aon mhí amháin roimh dheireadh an chogaidh, i dtús Mhí Aibreáin 1945, mharaigh
an SS é i gcampa géibhinn Dachau.

Sa bhliain 1943, chuir Henning von Tresckow, ginearál de phór na n-uasal ón
bPrúis, buama isteach ar bhord eitleán príobháideach an deachtóra. Theip
maidhmitheoir an bhuama, áfach.

Ar an 20 Iúil 1944, rinne Claus Schenk von Stauffenberg iarracht Hitler a mharú
le buama ama nuair a bhí an deachtóir ag cardáil chúrsaí an chogaidh lena chuid
ginearál agus le boic mhóra an pháirtí. Tháinig Hitler slán as an bpléasc seo
freisin, nó is amhlaidh nár chruinnigh na fir seo thíos i mbuncar an deachtóra
mar ba ghnách, ach i mbothán adhmaid. Thíos sa bhuncar, mharódh tonn bhrú an
bhuama gach mac máthar acu, ach ní raibh an phléasc leath chomh dainséarach i
mbothán adhmaid ar ghéill a bhallaí don bhrú. Mar sin, fágadh Hitler beo
beathaíoch, agus d'agair sé díoltas uafásach ar lucht na comhcheilge. Básaíodh
Stauffenberg beagnach ar an toirt, agus céasadh an chuid eile acu chun báis trí
iad a chrochadh ar bhacáin iarainn an bhúistéara.



https://ga.wikipedia.org/wiki/Adamh

Is é an t-adamh (Gréigis άτομον ó ά: do- nó neamh- agus τομον: roinnte) an
t-aonad bunúsach a bhionn ag gach dúil cheimiceach. Is as adaimh atá an damhna
uile déanta. Is é an ciall atá leis an bhfocal ná rud nach féidir a ghearradh
síos níos lú, tá adaimh comhdhéanta de 3 chaithnín fo-adamhacha:

Bíonn na prótóin agus na neodróin bailithe le chéile go dlúth sa núicleas
adamhach agus rothlaíonn na leictreoin mórthimpeall air seo sa néal leictreoin.

Aithnítear cineálach éagsúla adaimh óna céile de réir an líon caithníní
fo-adamhacha a bhíonn acu. Bíonn an líon céanna prótón ag adaimh den dúil
cheimiceach chéanna. Tugtar an uimhir adamhach den dúil ar an uimhir seo. Is
féidir líon neodrón éagsúil a bheith ag an dúil céanna, rud a aithníonn iseatóp
na dúile sin. Is féidir líon na leictreon a bhíonn ag adamh a athrú níos éasca
ná na fo-chaithníní eile mar nach mbíonn an oiread fuinnimh chéanna ag teastáil
leis na leictreoin a cheangal leis an adamh.

Úsáidtear an t-aonad maise adamhaí aontaithe (AMAA) le cur síos a dhéanamh ar na
cáithníní bídeacha seo. De réir an scála seo, is ionann mais prótóin nó neodróin
amháin agus aonad amháin AMAA. Níl ach 1/1850 AMAA ag an leictreon.



https://ga.wikipedia.org/wiki/Wolfgang_Amadeus_Mozart

Wolfgang Amadeus Mozart (Johannes Chrysostomus Wolfgang Theophilus Mozart) (27
Eanáir, 1756 – 5 Nollaig, 1791), duine de na cumadóirí ba thábhachtaí is ab
iomráití i gceol clasaiceach na hEorpa. Rugadh é in Salzburg na hOstaire. Ba
Wunderkind é i gcúirteanna na hEorpa san 18ú haois. É ina rímháistir ar an
veidhlín agus ar an bpianó, má b'fhíor do lucht a linne.

Rugadh é in Salzburg, príomhchathair phrionsachta de chuid na hImpireachta Naofa
Rómhánaí. Rugadh é do chumadóir agus múinteoir mór ceoil (Leopold Mozart (1719 -
1787) agus dá bhean chéile siúd (Anna Maria Pertl (1720 - 1778). Rugadh seachtar
duine clainne, ach níor tháinig slán ach Mozart féin agus a dheirfiúr Maria-Anna
Mozart (Nannerl).

Idir 1762 agus 1766 bhí sé ag taisteal lena athair agus le Maria-Anna (a bhí ina
sársheinnteoir í féin), agus b'fhada an turas é: Munich, Augsburg, Mannheim,
Francfort, an Bhruiséal, Páras, Londain, an Háig, Amstardam, Dijon, Lyon, An
Ghinéiv, Lausanne. Thosaigh sé ag scríobh ceoldrámaí, agus idir 1769 agus 1773
ba mhinic san Iodáil é ag déanamh staidéir ar an gceoldrámaíocht; rinne an Pápa
Cléimint XIV Cavaliere dello speron d’oro (Ridire an Spoir Órga) de.

Scríobh sé ceoldráma, Idomeneo, Rè di Creta, a moladh go haer. Lean sé a fhostaí
go dtí Vín, áit ar scar an bheirt go deo, agus chuaigh sé i mbun oibre mar
chumadóir neamhspleách. Faoin am seo bhí sé féin agus Joseph Haydn an-mhór le
chéile; dúirt Haydn le Leopold go raibh a mhac ar an gcumadóir ba mhó dá raibh
ar a aithne.

Sa bhliain 1782 d'iarr an tImpire Joseph II ceoldráma air: Die Entführung aus
dem Serail (An Fuadach ón Saraiglí). Phós Mozart Constanze Weber sa bhliain
chéanna, agus i gceann tamaill chuir sé eolas ar cheol Bach et Haendel, beirt
chumadóirí a bhí ligthe i ndearmad agus a ndeachaigh a saothar i gcion air.

Sa bhliain 1784 chuaigh Mozart isteach sna Máisiúin agus tá a rian sin le
haithint ar Die Zauberflöte (An Fhliúit Dhraíochta) (1791). Bhí an-fháilte roimh
Le nozze di Figaro i Vín agus i bPrág (1786), agus i bPrág a chéadléiríodh Don
Giovanne, le leabhróg ó lámh Lorenzo da Ponte, file drámata. Cailleadh a athair
timpeall an ama seo, rud a bhuair go mór é. Níor lig sé faillí sna siansaí agus
eile idir an dá linn.



https://ga.wikipedia.org/wiki/Vicip%C3%A9id_Bh%C3%A9arla

Is í Vicipéid an Bhéarla (as Béarla, English Wikipedia) an leagan Béarla den
chiclipéid phoiblí ilteangach Vicipéid. Is é leagan an Bhéarla an leagan is mó
agus is sine i dteanga ar bith. Ciclipéid Ghréasán-bhunaithe, ilteangach is ea
an Vicipéid agus tá an méid a bhfuil inti ar fáil saor in aisce do phobal na
cruinne. Tá sí scríofa ag an bpobal don phobal agus bíonn sé de dheis ag duine
ar bith le rochtain Idirlín acu a bhfuil ann a athrú. Is é an chiclipéid is mó
ar domhan é, is tá breis is 5 mhilliún alt ann.

Tháinig Wikipedia (comhfhocal den fhocal Havaíoch wiki – "scioptha" agus an
focal Béarla encyclopedia) ar an bhfód sa bhliain 2000 mar chomhthogra den
chiclipéid phroifisiúnta Nupedia. Tá an togra ar fad faoi stiúr an eagrais
Wikimedia Foundation a fheidhmíonn ar bhonn neamh-bhrabach. Braitheann an
eagraíocht ar shíntiúis le coinneáil ag imeacht.

Ó bunaíodh í, tá clú agus cáil na Vicipéide tar éis fás go sciobtha. Tá roinnt
tograí eile (Wikibooks, Wiktionary, srl.) atá gaolta leis an Vicipéid tar éis
teacht chun cinn de bharr caithréime na Vicipéide.

Luaitear an Vicipéid go minic sna meáin agus sa saol acadúil ach fós féin, tá
roinnt ceisteanna ardaithe maidir le iontaofacht na Vicipéide. Tá moladh agus
cáineadh faighte aici maidir leis an tslí a dháiltear í, a eagraítear de shíor
í, an clúdach leathan atá aici chomh maith leis an ngné ilteangach atá ag baint
léi. Moltar go láidir d'eagarthóirí cloí le dearcadh neodrach sa tslí is go
ndéantar achoimriú ar dhearcaí éagsúla ar ábhar ionas nach mbíonn ailt scríofa i
mbealach claonta.

Tá conspóid ag baint leis an Vicipéid mar shaothar tagartha. De bharr go bhfuil
sí an-oscailte tarlaíonn loitiméireacht (creachadóireacht), míchruinneas,
neamhchomhsheasamacht, caighdeán measctha agus tuairimí gan bunús. Cuireadh ina
leith freisin go bhfuil easpa údaráis agus easpa freagrachta ag baint léi. É sin
ar fad ráite, tá tóir mhór ann le haghaidh scóp agus doimhneas a cuid alt, chomh
maith lena hathruithe rialta agus úsáidtear go rialta í mar fhoinse thagartha.



https://ga.wikipedia.org/wiki/Thomas_Mann

Ba scríbhneoir clúiteach Gearmánach é Paul Thomas Mann (rugadh ar an 6 Meitheamh
sa bhliain 1875 i Lübeck é, agus d'éag sé ar an 12 Lúnasa sa bhliain 1955 i
gKilchberg i gcóngar do Zürich). Ina chuid úrscéalta agus gearrscéalta íorónta
thug sé cur síos dúisitheach ar dheireadh na tréimhse buirgéisí i stair
chultúrtha na Gearmáine. I dtraidisiún liteartha na Gearmáinise, is buirgéiseach
léannta é féin, agus é faoi thionchar filí cosúil le Johann Wolfgang von Goethe
agus Theodor Fontane. B'í a stíl shainiúil a thabhaigh gnaoi na léitheoirí dó,
agus ba luath ina shaol a d'aibigh sé mar scríbhneoir. Ní raibh sé ach dhá
bhliain fichead d'aois, nuair a d'fhoilsigh sé an t-úrscéal mór úd Buddenbrooks
("Muintir Buddenbrook"), arb é scéal an teaghlaigh bhuirgéisigh úd Buddenbrook i
Lübeck é. B'é an t-úrscéal seo a thuill Duais Nobel na Litríochta dó sa bhliain
1929. I mblianta an Chéad Chogadh Domhanda, bhreac sé síos Betrachtungen eines
Unpolitischen ("Nótaí ó fhear neamhpholaitiúil"), inar chosain sé impireacht na
Gearmáine, go gairid sular imigh an impireacht úd de dhroim an tsaoil. Ní ba
deireanaí ina shaol, d'athraigh sé aigne i leith na himpireachta. Ina chuid
aistí polaitiúla, chuir sé in iúl go raibh sé ag tacú le Poblacht Weimar mar
dhuine den tseanaicme bhuirgéiseach.

Nuair a tháinig Adolf Hitler i gcumhacht, chuaigh sé ar imirce. I Meiriceá, bhí
sé ina chraoltóir bolscaireachta, agus é ag gríosú na nGearmánach in aghaidh an
Naitsíochais. Cuid den oidhreacht liteartha a d'fhág sé ina dhiaidh is ea iad a
chuid dialann, ina dtráchtadh sé ar chúrsaí na polaitíochta domhanda chomh maith
lena shaol príobháideach féin. Scríbhneoirí tábhachtacha ab ea iad a dheartháir
Heinrich Mann agus triúr dá sheisear clainne: Erika, Golo agus Klaus Mann.

Trádálaí agus seanadóir (is é sin, ball de rialtas áitiúil na cathrach) ab ea é
athair an scríbhneora, Thomas Johann Heinrich Mann. Maidir leis an máthair,
Julia da Silva Bruhns, ba de phór na Brasaíle í ó thaobh a máthara féin de. Bhí
deartháir amháin ag an scríbhneoir ba sine ná eisean, mar atá, Heinrich Mann, a
chuaigh i mbun pinn chomh maith, agus deartháir b'óige ná an bheirt acu, mar
atá, Viktor. Saolaíodh beirt dhéirféaracha dóibh fosta, mar atá, Julia Óg agus
Carla, ach má saolaíodh féin, chuir Julia óg lámh ina bás féin nuair a bhí sí 50
bliain d'aois, rud a bhí déanta cheana féin ag Carla, agus í féin 30 bliain
d'aois. Agus an méid sin ráite, ní mór cuimhne a choinneáil air gur teaghlach
tábhachtach measúil ab ea iad muintir Mann, agus bhain Thomas óg sult as a shaol
nuair a bhí sé ina bhuachaill beag.

Sa bhliain 1891, fuair athair an scríbhneora bás le hailse an fhualáin. De réir
mar a bhí ordaithe aige ina uacht, díoladh teach an teaghlaigh i Lübeck agus gnó
an athar, agus cuireadh an t-airgead in infheistíochtaí le hús a thabhairt. Ar
an ús sin a bhí an teaghlach ag teacht i dtír i ndiaidh bhás shean-Tomáis.

Bhí Thomas Mann an-seanchríonna mar pháiste, agus ba léir dó ó thús go mbeadh sé
ina scríbhneoir an lá ab fhaide anonn. Nuair a bhí sé ocht mbliana déag d'aois,
bhí seisean agus roinnt comhscoláirí leis ag foilsiú iris dá gcuid féin, ar ar
thug siad Der Frühlingssturm, nó "Stoirm an Earraigh". Sa bhliain 1894, d'fhág
sé a scoil i Lübeck agus thug sé aghaidh ar München, áit a raibh cónaí ar a
mháthair agus ar a chuid deirfiúracha agus deartháireacha cheana féin.

Thosaigh sé ag déanamh staidéir in Ardscoil Teicneolaíochta München le go mbeadh
eolas aige a chuideodh leis nuair a rachadh sé le hiriseoireacht mar shlí
beatha. Sa bhliain 1896, tháinig sé i mbun a mhéide go hoifigiúil, nuair a
shlánaigh sé bliain is fiche d'aois. Ansin, thosaigh sé ag fáil a chuid féin
d'ús a oidhreachta, agus ar an síntiús míosúil a bhí ag teacht dó, bhí sé ábalta
a shaol a mhaoiniú mar shaorscríbhneoir. Sna blianta 1895-1896, bhí Thomas Mann
ag scríobh don mhíosachán choimeádach úd Das Zwanzigste Jahrhundert ("An Fichiú
hAois").

Sa bhliain 1897, chuaigh Thomas Mann agus a dheartháir Heinrich go dtí an
Iodáil, áit a bhfuair siad teach ar cíos i bPalestrina in aice leis an Róimh.
Ansin, scríobh siad Bilderbuch für artige Kinder, cineál scigaithrise ar leabhar
faoi stair na n-ealaíon. Bhronn siad an leabhar - ní raibh ach aon chóip amháin
ann - ar a ndeirfiúir Carla. I ndiaidh fhéinmharú Charla, shealbhaigh Viktor
Mann í, agus sa deireadh, d'fhág sé an leabhar ag clann Thomas Mann. Nuair a
chuaigh an teaghlach ar deoraíocht, áfach, cailleadh an leabhar. Níl ach iarsmaí
- cóipeanna de chúpla pictiúr sa leabhar chomh maith le cuid de na dánta mar ba
chuimhin le Viktor iad - fágtha den aon saothar amháin a rinne an bheirt
deartháracha in éineacht.

I bPalestrina dó, scríobh Thomas Mann cúpla gearrscéal, ina measc Der kleine
Herr Friedemann ("An fear uasal beag Friedemann"), agus chuir sé tús le
Buddenbrooks. Nuair a tháinig sé ar ais go dtí an Ghearmáin, ní raibh sé sásta
scríobh do Das Zwanzigste Jahrhundert a thuilleadh, ós rud é gur thosaigh
frith-Ghiúdachas na hirise ag cur isteach air. Ina áit sin, chuaigh sé ag obair
don iris aorach úd Simplicissimus.

Sa bhliain 1900, chuaigh sé sna saighdiúirí i München. Bhí sé le hóglachas aon
bhliana a dhéanamh ansin, ach nuair a tháinig an crú ar an tairne, ní raibh
mórán maithe ann mar shaighdiúir, agus caitheadh amach arís é i ndiaidh trí mí.
Go gairid ina dhiaidh sin, tháinig an chéad úrscéal leis, Buddenbrooks, i gcló.
Foilsíodh an chéad eagrán ina dhá imleabhar, agus ní bhfuair sé mórán fáilte ó
na léirmheastóirí. Níor thosaigh siad ag tuiscint fhiúntas an leabhair sular
tháinig an dara heagrán amach in aon imleabhar amháin, sa bhliain 1903.
Thabhaigh an t-úrscéal an-cháil do Mann, agus bhí muintir Lübeck ag ráflaíocht
eatarthu faoi na bunchuspaí a bhí ag pearsana an úrscéil, mar a chonacthas
dóibhsean. B'é an t-úrscéal seo, go bunúsach, ba chúis leis go bhfuair an
scríbhneoir Duais Nobel don Litríocht sa bhliain 1929.

Sa bhliain 1903, thosaigh an caidreamh idir Thomas Mann agus a dheartháir
Heinrich ag dul ó mhaith. Bhí Thomas míshásta le chomh "mínáireach" agus a bhí
saothar a dhearthára mar scríbhneoir. B'é an t-úrscéal Die Jagd nach Liebe ("An
Tóir ar an nGrá") a d'fhoilsigh Heinrich san am sin ba mhó a chuir isteach ar
Thomas. Ní féidir a rá go mbeadh scoilt iomlán tagtha idir an bheirt acu riamh,
agus uaireanta, d'fheabhsódh na cúrsaí arís, ach bhí siad scoite scartha mar
scríbhneoirí agus mar ealaíontóirí anois, agus ní rithfeadh leo a dhath a
scríobh in éineacht a thuilleadh.

Sa bhliain 1904, fuair Thomas Mann aithne ar Katia Pringsheim, gariníon don
tsufraigéid Hedwig Dohm, agus chuir sé ceiliúr pósta uirthi. Go dtí sin, níor
thrácht sé ina chuid nótaí pearsanta ach ar an taitneamh a thugadh sé d'fhir óga
eile, cosúil le Paul Ehrenberg, péinteálaí agus ceoltóir, a bhí ina chara maith
aige sna blianta 1899-1904. Cé go raibh blas na homaighnéasachta ar an gcairdeas
seo, dealraíonn sé nach ndeachaigh Mann riamh a fhad le gníomhartha gnéasacha
leis, ná le haon chairdeas eile den chineál seo. Bhí an homaighnéasacht ina
téama tábhachtach i gcuid dá shaothar, go háirithe sa ghearrscéal fada Der Tod
in Venedig.

Bhí Katia cineál idir eatarthu ar dtús, ach sa deireadh, ghlac sí leis an
gceiliúr pósta, agus phós siad ar an 11ú lá d'Fheabhra 1905. Rugadh seisear
clainne dóibh, mar atá, Erika (1905-1969), Klaus (1906-1949, féinmharú), Golo
(1909-1994), Monika (1910-1992), Elisabeth (1918-2002) agus Michael (1919-1977).

Sa bhliain 1912, cuireadh Katia ag fáil leighis i Davos san Eilvéis, ó shíl a
dochtúir go raibh eitinn uirthi. Nuair a tháinig an scríbhneoir ar cuairt chuici
ansin, chuaigh atmaisféar na háite go domhain i gcion air, agus chuir sé tús
leis an mórúrscéal úd Der Zauberberg. Bhreac sé síos an chéad chúpla líne sa
bhliain 1913, ach níor chríochnaigh sé an t-úrscéal seo roimh an mbliain 1924.
Sa bhliain 1915, chuir sé an obair seo i leataobh ar feadh tamaill.

Nuair a thosaigh an Chéad Chogadh Domhanda sa bhliain 1914, bhí scríbhneoirí ann
a d'fháiltigh é, cosúil le cuid mhór de mhuintir na Gearmáine. Bhí Alfred Kerr,
Robert Musil, Richard Dehmel, agus Gerhart Hauptmann suite siúráilte go raibh gá
agus tábhacht leis an gcogadh. Bhí Mann ina thírghráthóir freisin, ach mar sin
féin, bhí sé cineál idir eatarthu. Ón taobh eile de, bhí fuath aige ar an Rúis
Impiriúil mar stát tíoránta dianphoilíneachta, agus é barúlach gur chóir cogadh
a chur ar a leithéid de thír. Sa téacs Gedanken im Kriege ("Smaointí le linn an
Chogaidh"), chosain sé na scríbhneoirí a bhí ag fáiltiú an chogaidh, ach faoin
am sin, ní raibh caidreamh ar bith a thuilleadh aige leo siúd a cháin é, cosúil
le Hermann Hesse, Stefan Zweig, agus Arthur Schnitzler.

Nuair a tháinig Poblacht Weimar ar an bhfód i ndiaidh an Chéad Chogadh Domhanda,
ní raibh Mann cinnte ar dtús, cén dearcadh ba chóir a bheith aige ina leith. Ar
an 24ú lá de Mheitheamh 1922, dúnmharaíodh Aire Gnóthaí Eachtracha na Poblachta
Walter Rathenau, rud a chuaigh go mór i gcion ar Mhann, ionas gur thosaigh sé ag
cosaint na Poblachta go poiblí. Thug sé óráid cháiliúil faoin teideal Von
deutscher Republik ("Ag Trácht ar Phoblacht na Gearmáine"), agus é ag cur an
daonlathais chun cinn mar rialtas daonnachtúil. Thairis sin, chuaigh sé mar
bhall le Páirtí Daonlathach na Gearmáine (Deutsche Demokratische Partei), an
páirtí liobrálach.

Sa bhliain 1924, d'fhoilsigh sé a úrscéal Der Zauberberg ("An Sliabh faoi
Dhraíocht"), leabhar a raibh mór-rath uirthi ón tús. Ina dhiaidh, tháinig
Unordnung und frühes Leid agus Über die Ehe. Sa bhliain 1925, chrom sé ar an
tsraith cheithre úrscéal úd Joseph und seine Brüder ("Seosamh agus a
dheartháracha"). Tháinig an scéal as an Sean-Tiomna, ach bhí pearsa Sheosaimh
bunaithe ar na fir óga a chuir draíocht ar mo dhuine i rith na mblianta, ina
measc Klaus Heuser, ógánach seacht mbliana déag d'aois, a bhfuair Mann aithne
air sa bhliain 1927 - cara de chuid a chlainne a bhí ann.

Bhí Mann ar duine acu siúd a bhunaigh Roinn na Filíochta d'Acadamh Prúiseach na
nEalaíon, agus é ag cur catha ar an Schmutz- und Schundgesetz, is é sin, an dlí
a chuir cosc ar "thruflais liteartha" a "dhéanfadh damáiste don aos óg". Bhí
Mann den tuairim gur dlí a bhí ann a chuir srianta le cruthaitheacht na
scríbhneoirí agus a rabhthas ag baint úsáide as mar dhlí cinsireachta.

Sa bhliain 1929, bronnadh Duais Nobel don Litríocht ar Thomas Mann, agus le
fírinne, bhí súil aige léi cheana, le dhá bhliain anuas. Tráthnóna ar an 12ú lá
de Mhí na Samhna, 1929, tháinig an scéala ó Stócólm. Bhain sé mealladh as Mann
nár luadh ach an chéad mhórúrscéal leis, Buddenbrooks, mar chúis leis an duais.
B'é an míniú ná go raibh coiste na duaise faoi thionchar an léirmheastóra
Fredrik Böök, a bhí an-mhíshásta le Der Zauberberg. Cibé scéal é, slám maith
airgid a bhí ann nuair a fuair sé an duais, agus bhí sé ábalta fiacha an
teaghlaigh a ghlanadh. Mar sin féin, ní raibh de mheabhraíocht aige an t-airgead
a infheistiú taobh amuigh den Ghearmáin, mar a moladh dó, agus nuair a chuaigh
sé agus a mhuintir ar imirce i ndiaidh do na Naitsithe an chumhacht a shealbhú
sa tír, chaill siad cuid mhór dá maoin shaolta.

Sa bhliain 1930, d'éirigh na toghcháin go maith leis na Naitsithe, ach níor
tháinig siad chun cumhachta go fóill. Bhí Mann drochamhrasach i leith an
Naitsíochais, agus ar an 17ú lá de Mhí Dheireadh Fómhair, thug sé óráid
thábhachtach sa Bheethovensaal i mBeirlín, Die Deutsche Ansprache nó an Óráid
Ghearmánach, mar a thug sé ar an óráid. Bhí cupla Naitsí istigh agus iad ag
iarraidh cur isteach ar an óráid, ach níor éirigh leo. Cháin Mann "brúidiúlacht
mhargaidh" na Naitsithe agus a gcuid sluaghairmeanna liosta nach raibh, dar
leis, ag teacht le híomhá na nGearmánach mar "náisiún cultúrtha". Fuair sé
an-bhualadh bos, ach níor chualathas taobh amuigh den Bheethovensaal é. Is é
sin, níor chualathas sa Ghearmáin féin é. Ach is léir gur tugadh an-aird ar a
chuid focal i dtíortha eile, agus an saol mór ag éirí buartha faoin gcuma a bhí
ag teacht ar chúrsaí na Gearmáine.

Sa bhliain 1933, chuaigh Thomas Mann agus a mhuintir ar imirce le teacht slán ó
na Naitsithe. Ar dtús, chuir siad fúthu i Sanary-sur-Mer i ndeisceart na
Fraince, ach ansin, roghnaigh siad an Eilvéis, agus ansin dóibh, chónaigh siad i
gKüsnacht in aice le Zürich. Ní raibh sé sábháilte ansin, áfach, nó ní raibh de
dhoiciméad pearsanta aige ach a phas, agus é ag dul as feidhm. Dá rachadh sé go
dtí an Ghearmáin le pas nua a fháil, d'imtheorannófaí é. Ar ámharaí an tsaoil,
bhronn an tSeicshlóvaic saoránacht air, rud a bhí ina ábhar iontais aige féin.
Mar dhíoltas, bhain na Naitsithe a shaoránacht Ghearmánach agus a dhochtúireacht
oinigh in Ollscoil Bonn de.

Cé go raibh Mann ar deoraíocht, bhí sé ábalta cuid mhaith taistil a dhéanamh sna
tríochaidí. Chuaigh sé ar cuairt go dtí na Stáit Aontaithe sna bhlianta 1934
agus 1935, agus bhí an oiread ardmheasa ag na Meiriceánaigh air is gur thug siad
cead isteach dó fiú gan phas ceart. Théadh sé go dtí an Ungáir freisin, áit a
bhfáiltíodh a chara Lajos Hatvany isteach chuige é. D'fhoilsíodh sé altanna ar
an bPester Lloyd, páipéar Gearmáinise a bhí á foilsiú san Ungáir.

Sa bhliain 1938, thréig Mann agus a theaghlach an Eoraip. Bhí Hitler tar éis an
Ostair a shealbhú agus a nascghabháil, agus an chosúlacht ag teacht ar an scéal
nach mbeadh Mann sábháilte san Eilvéis féin a thuilleadh. Nuair a bhain sé amach
Meiriceá, d'fhiafraigh tuairisceoir nuachtáin de, an raibh an deoraíocht ag luí
go trom air. Seo an freagra a fuair sé:

Tá sé ag luí go trom orm, ceart go leor. Ach, le taobhshúil ar an atmaisféar
nimhithe thiar sa Ghearmáin, is fusa cur suas leis an deoraíocht, nó is léir
nach bhfuil aon rud fiúntach fágtha i mo dhiaidh agam. Tiocfaidh an Ghearmáin
liom áit ar bith a rachaidh mé. Tá mé ag iompar mo chultúir Ghearmánaigh taobh
istigh díom. Tá mé i dteagmháil leis an saol mór, agus ní dóigh liom gur duine
caillte mé.

B'í Ollscoile Princeton an chéad stáisiún ar bhealach a dheoraíochta. Fuair sé
ollúntacht ansin, agus cead aige obair ar an úrscéal stairiúil a bhí sé a
scríobh faoi Goethe - Lotte in Weimar, a tháinig i gcló sa bhliain 1939.

Nuair a phléasc an Dara Cogadh Domhanda amach, ba spreagadh é do Mann chun páirt
a ghlacadh i ngníomhaíochtaí éagsúla. Bhí sé ina bhall ina lán coistí agus
eagraíochtaí a bhí ag cuidiú le lucht iarrtha dídine ón Eoraip, cosúil leis an
Unitarian Service Committee agus Committee for Jewish and Christian Refugees. Sa
bhliain 1940, thug sé an chéad óráid raidió uaidh faoin teideal Deutsche Hörer!
("A Lucht Éisteachta sa Ghearmáin!"). Thaifeadtaí a chuid óráidí míosúla i
gCalifornia, agus chuirtí an ceirnín san aerphost go Nua-Eabhrac. Ansin, théadh
an óráid go dtí BBC le haghaidh craolacháin, ionas go raibh sé le cloisteáil sa
Ghearmáin féin. Cé go raibh sé thar a bheith dainséarach cluais a thabhairt do
na craolacháin seo i dtír na Naitsithe, bhí lucht áirithe éisteachta acu ansin.

Cháin Mann an deachtóireacht go fíochmhar ina chuid craolachán, ach mar sin
féin, bhí greann áirithe ag baint leo chomh maith. Mar shampla, dúirt sé, uair
amháin: Ó bhuel, is uafásach an rud é an cogadh, ach ní mór an taobh maith a
aithint air chomh maith. Ar a laghad, ní bhíonn Hitler ag óráidíocht faoi
chúrsaí an chultúir anois.

Sa bhliain 1941, chuir muintir Mann fúthu i bPacific Palisades idir Santa Monica
agus Malibu. B'ansin a chrom an scríbhneoir ar an úrscéal mór Doktor Faustus a
scríobh. Cineál faoistin a bhí ann, agus é ag tabhairt cur síos siombaileach ar
imeachtaí agus ar fhórsaí a shaoil féin. Go bunúsach, athinsint ar mhiotas
Gearmánach an dochtúra Faust atá ann - fear a dhíol a anam leis an diabhal le
léargas a fháil ar rúin na cruinne. San úrscéal, is ceolchumadóir é Faust -
ceolchumadóir darb ainm Adrian Leverkühn. Chuir galar tromchúiseach - ailse na
scamhóg - isteach ar Mann san obair seo, ach sa deireadh, d'éirigh leis an
leabhar a chríochnú, agus tháinig sí i gcló sa bhliain 1947.

Nuair a bhí an cogadh thart, bhí cuid de na Gearmánaigh ag moladh Thomas Mann a
cheapadh mar chéad Uachtarán ar Chomhphoblacht na Gearmáine, is é sin, ar an
nGearmáin Thiar. Ní raibh sé féin rófháiltiúil roimh a leithéid, agus san am
sin, tharraing sé fearg na nGearmánach anuas air nuair a d'fhoilsigh alt faoin
teideal Cén fáth nach bhfillfidh mé ar an nGearmáin? San alt seo, thug sé le
tuiscint go raibh sé ag cur an mhilleáin faoi Hitler ar mhuintir na Gearmáine go
léir. Chuir an méid seo an-fhearg ar na Gearmánaigh, agus is iomaí léirmheastóir
nach raibh sásta, ina dhiaidh sin, aon mhaitheas a aithint ar an úrscéal úd
Doktor Faustus. Thóg sé roinnt mhaith blianta sular mhaolaigh ar an bhfearg seo
sa Ghearmáin.

I ndiaidh bhás Franklin Delano Roosevelt, thosaigh saol na Stát Aontaithe ag
forbairt i dtreo nár thaitin le Mann. Cuireadh Cumannachas agus Stailíneachas
ina leith, agus b'éigean dó dul i bhfianaise an Choiste um Ghníomhaíocht
Fhrith-Mheiriceánach le cur síos a thabhairt ar an "bhfrith-Mheiriceánachas" a
bhí idir lámhaibh aige. Sa bhliain 1952, d'fhill sé ar an Eilvéis, agus
shocraigh sé síos, ar dtús, in Erlenbach in aice le Zürich, agus ina dhiaidh sin
i gKilchberg cois Loch Zürich.

Théadh sé ar cuairt go dtí an Ghearmáin ó am go ham, agus ba chuma leis cé acu
stát a bhí i gceist, cé gur chuir sé isteach ar mhuintir an Iarthair, nuair a
chuaigh sé, abair, go Weimar in Oirthear na Gearmáine. Is é an freagra a thug sé
ná "nach n-aithníonn an Ghearmáin s'agam aon limistéar" - nó Zone - "thar an
limistéar eile". Is é sin, an chuid den Ghearmáin a bhí gafa ag na díormaí
Sóivéadacha - áit ar tháinig an Phoblacht Ghearmánach Dhaonlathach ar an bhfód
sa bhliain 1949 - bhí sí chomh Gearmánach, chomh cóngarach do chultúr na
Gearmáine, agus an chuid iartharach, dar le Thomas Mann.



https://ga.wikipedia.org/wiki/Singeap%C3%B3r

Cathairstát agus oileán atá suite in oirdheisceart na hÁise é Poblacht
Singeapór, nó Singeapór (Singapore). Tá cúig mhilliún duine ina gcónaí ann.
Iar-choilíneacht de chuid na Breataine Móire atá ann. D'fhorghabh arm na
Seapáine é le linn an Dara Cogadh Domhanda. D'éirigh Singeapór neamhspleách ón
mBreatain mar chuid den Mhalaeisia sa bhliain 1963. Bhain sí a neamhspleáchas
amach mar thír inti féin sa bhliain 1965 nuair a scair sí ón Malaeisia.

Tá 5,076,700 duine ina gcónaí i Singeapór de réir an daonáirimh a rinneadh sa
bhliain 2010. Orthu sin, rugadh 2.91 mhilliún duine sa tír. An Búdachas an
creideamh is coitianta. Is í an Chríostaíocht an dara ceann. Tá ceithre
teangacha oifigiúla ann, mar atá, Béarla, Sínis, Malaeis agus Tamailis.

Bhí Singeapór ar na Ceithre Thíogar Áiseacha a d'éirigh leo forbairt
eacnamaíochta láidir a bhaint amach ag tosnú sna 1970idí. An tionscal agus
seirbhísí na codanna is tábhachtaí de gheilleagar na tíre. Is é Singeapór ar an
gceathrú lárionad airgeadais is mó ar Domhan. Gnó mór sa tír é an cearrbhachas.
Tá ceann de na calafoirt thráchtála is gnóthaí ar Domhan ann freisin. Tá
scaglanna ola lámh leis an chalafort.



https://ga.wikipedia.org/wiki/Proinsias_Mac_Aodhag%C3%A1in

Polaiteoir sinsearach Éireannach ab ea é Proinsias Mac Aodhagáin (níos
deireanaí, Proinsias Mac Aogáin ina úsáid féin) nó Frank Aiken as Béarla (13
Feabhra, 1898 - 18 Bealtaine, 1983). In éineacht le Eamon de Valera, bhí sé ar
duine acu siúd a bhunaigh Fianna Fáil ar 23 Márta, 1926. Vótáladh isteach ar an
Dáil an chéad uair sa bhliain 1923 é, agus mhair sé ansin go dtí an bhliain
1973. Bhí sé ina Thánaiste sna blianta ó 1965 go dtí 1969.

Saolaíodh an tAodhagánach i gCamloch, Contae Ard Mhacha sa bhliain 1898. Chuaigh
sé isteach sna hÓglaigh sa bhliain 1914, agus bhí sé ina bhall den IRA i gCogadh
na Saoirse. Ní raibh sé sásta leis an gConradh Angla-Éireannach ná leis an
Saorstát, agus mar sin, chuir sé troid ar lucht leanúna an Choileánaigh. Tháinig
sé i gcomharbas ar Liam Ó Loingsigh mar Cheann Foirne ar an IRA. B'eisean a
d'ordaigh don IRA scor den chath agus na hairm a dhumpáil, ar an 24 Bealtaine,
1923, agus mar sin, is féidir a rá gurbh eisean a chuir deireadh le Cogadh
Cathartha na hÉireann. Mhair sé ina Cheann Foirne ar an IRA go dtí 12 Samhain,
1925.

Bhí an tAodhagánach ar an chéad Aire Cosanta in aon rialtas de chuid Fhianna
Fáil, agus b'eisean a choinnigh súil ar chúrsaí cosanta na tíre i Ré na Práinne,
is é sin, i mblianta an Dara Cogadh Domhanda. Sna blianta i ndiaidh an chogaidh,
chaith sé trí bliana ina Aire Airgeadais, ach is mar Aire Gnóthaí Eachtracha is
mó is cuimhin leis na daoine é inniu. Chuir sé béim ar chearta na náisiún beag
mar bhaill chothroma de na Náisiúin Aontaithe, agus theastaigh uaidh polasaí
neamhspleách a bheith ag Éirinn sna gnóthaí eachtracha. Bhí sé barúlach gur
chóir d'Éirinn dlúthpháirtíocht a léiriú do na náisiúin bheaga eile, ar nós na
Tibéide agus na hUngáire, a bhí i mbéal an phobail sna caogaidí.

Thacaigh sé le neamhspleáchas na hAilgéire freisin, nuair a bhí cogadh
coilíneach ar siúl ag an bhFrainc sa tír sin, agus bhí sé go tréan in aghaidh na
hapairtéide. Chuir sé béim ar thábhacht an dlí idirnáisiúnta mar urra le saoirse
na náisiún beag agus mar sciath chosanta ar bhagairt an chogaidh adamhaigh. Bhí
plean dá chuid féin le síocháin a thabhairt isteach sa Mheán-Oirthear, agus shíl
sé gurbh í Éire an tír cheart le headráin a dhéanamh idir Iosrael agus na
hArabaigh, ó bhí caidreamh maith ag Éirinn le dhá thaobh na coimhlinte.

D'éirigh an tAodhagánach as an bpolaitíocht go hiomlán sa bhliain 1973, ó bhí sé
míshásta le Cathal Ó hEochaidh agus leis an tionchar a bhí aige siúd sa pháirtí.
D'iarr an tUachtarán de Valera air bheith ina iarrthóir d'Fhianna Fáil sa chéad
toghchán Uachtaráin eile, ach d'fhág an tAodhagánach an Uachtaránacht ag Erskine
Hamilton Childers.



https://ga.wikipedia.org/wiki/Pr%C3%B3tacal_Aistrithe_Hipirt%C3%A9acs

Is éard é an Prótacal Aistrithe Hipirtéacs (as Béarla, HyperText Transfer
Protocol, nó HTTP) ná an modh is tábhachtaí a úsáidtear chun faisnéis a iompar
ar an nGréasán Domhanda. Prótacal cumarsáide atá ann a cuireadh chun cinn le
haghaidh ailtireacht chliaint/freastalaí a chur i bhfeidhm, agus úsáidtear é
chun leathanaigh HTML, íomhánna, stílbhileoga cascáideacha (CSS) agus ábhair
eile a aistriú idir freastalaithe HTTP agus brabhsálaithe Gréasáin, agus duine
ag tabhairt cuairte ar shuíomh Idirlín.

Déanann RFC 2616 cur síos ar an bprótacal HTTP (leagan 1.1 an leagan reatha).
Déanann RFC 2818 cur síos ar an bprótacal HTTPS. Is leagan criptithe de HTTP é
HTTPS, a úsáideann SSL.

Séard is brí leis seo ná : Tabhair dom inneachar an leathanaigh index.html ag
bun do fhreastalaí agus a fhios agat go bhfuilim ag labhairt as HTTP 1.1.

Séard is brí leis seo ná : Fuair mé d'iarratas, is freastalaí den saghas
<Server> mé, inniu an <Date> agus is é an t-am deireanach ina rinneadh athrú don
leathanach seo ná <Last-Modified>. Is é fad inneachair an leathanaigh ná
<Content-Length> ochtréad agus is den saghas <Content-Type>. Seo an t-inneachar:
<?xml version="1.0" ...

Tugann HTTP sainmhíniú ar ocht modh (nó briathra mar a thugtar orthu uaireanta)
ag cur in iúl an t-aicsean is mian a dhéanamh ar an acmhainn aitheanta. Is iad
seo na modhanna iarratais de réir na sonraíochta RFC 2616:

D'eascair leaganacha prótacail comhoiriúnacha go siarghabhálach, don chuid is
mó, as HTTP. Déanann RFC 2145 cur síos ar úsáid uimhreacha leagain HTTP. Insíonn
an cliant cén leagan atá á húsáid aige ag tús an iarratais agus baineann an
freastalaí úsáid as an gceann céanna nó leagan níos luaithe sa fhreagairt.



https://ga.wikipedia.org/wiki/Pr%C3%A1ta

Is glasra fréimhe an práta (freisin préata, preáta nó fata; Solanum tuberosum);
tá sé flúirseach ar feadh an tsaoil, ach thagann sé as Meiriceá Theas ó thús. Is
iad na Spáinnigh a thug an práta isteach go dtí an Eoraip, i ndiaidh dóibh na
hIncigh a chur faoi smacht. Itear anois ar feadh an tsaoil ar an iomad slí é.

Tá finscéal ann gur tháinig an práta go hÉirinn an chéad uair le seoltóirí
Spáinneacha ag teitheadh ó na Sasanaigh i ndiaidh an ionsaí mírathúil le hArmáid
na Spáinne in 1588.

Is iomaí cineál bia a dhéantar le prátaí. B'fhéidir gurb iad sceallóga an bia is
coitianta a dhéantar le prátaí. Déantar brioscáin phrátaí astu freisin. Táthar
an-chosúil lena chéile ach amháin go bhfuil sceallóga níos tibhe agus níos tanaí
ná brioscáin phrátaí. Itear sceallóga te; itear brioscáin phrátaí ag teocht an
tseomra. Is iomaí blas a bhíonn ar mbrioscáin phrátaí amhail salann agus
fínéagar, cáis agus oinniún, blas bagún deataithe, blas curraí, blas Tabasco is
araile.



https://ga.wikipedia.org/wiki/Pisa

Cathair san Iodáil is ea Pisa. Tá sí suite ar bhruach abhainn Arno, agus is í
príomhchathair Chúige Pisa í, i réigiún na Tuscáine. Tá cáil dhomhanda ar an túr
claonta atá inti. Tá daonra de 90,000 duine inti.

Ní fios cathain ar bunaíodh an chathair, ach tá fianaise ann go raibh na
Pealascaigh, na Gréagaigh, na hEatruscaigh agus na Liogúirigh sa cheantar.
Léiríonn fianaise na seandálaíochta go raibh trádáil á dhéanamh leis an Ghréig
sa 5ú haois RC. Rinne na Rómhánaigh cóilíneacht de Phisa sa bliain 180 RC. Bhí
easpag lonnaithe inti ó 313 AD ar aghaidh.

Cathair chumhachtach mhuirí ba ea Pisa le linn na meánaoiseanna agus chuir sí
longa ar fáil don phápa Gréagóir I chun cogadh a chur ar Biosantiam, agus bhí sí
páirteach i gcogaí éagsúla eile mar stát neamhspleách nó mar chuid
d'impireachtaí éagsúla. Mhair glór-réim na cathrach go dtí an 13ú haois nuair a
chloígh cabhlach Genoa í ar an 6 Lúnasa 1284. Mar gheall ar an cuan a bheith ag
dul i léigle sioltadh tháinig meath ar thrádáil agus ar chumhacht mhíleata Phisa
ach tháinig sí chun cinn mar ionad léinn le bunú na hollscoile sa bhliain 1343.

Ba i bPisa a rugadh Galileo Galilei duine d'eolaithe móra an domhain. Rinneadh
tionsclaíocht éadrom a fhorbairt sa bhfichiú haois ach scriosadh cuid mhaith den
chathar sa Dara Cogadh Domhanda.

Tá an-cháil ar ailtireacht Phisa, go háirithe ar an túr claonta sa Piazza de
Miracoli (Túr Claonta Pisa).



https://ga.wikipedia.org/wiki/Palermo

Is í Palermo príomhchathair na Sicile, réigiún de chuid na hIodáile. Tá 671.593
duine ina gcónaí ann.

Ba iad na Féinícigh a bhunaigh an chathair, ach ba ó na Gréagaigh a fuair sí an
t-ainm atá uirthi anois: Panormos an t-ainm Gréigise, a chiallaíonn "ollchuan"
nó "ollchaladh", is é sin, an cuan is mó dá bhfuil chois na mara - an cuan is mó
timpeall na Meánmhara. I ndiaidh na nGréagach, ba iad na Rómhánaigh a tháinig i
seilbh na háite, agus ina ndiaidh sin, bhí sí á rialú ag na Biosántaigh ar feadh
breis is míle bliain. Na hArabaigh a shealbhaigh an chathair sa bhliain 827,
agus í ina príomhchathair ar Éimíríocht na Sicile. Chuir na Normannaigh
ruaigeadh ar na hArabaigh san aonú haois déag, agus ina dhiaidh sin, bunaíodh
ríocht nua na Sicile, arbh í Palermo a príomhchathair. Sa bhliain 1816, chuaigh
Ríocht na Sicile agus Ríocht Napoli le chéile le Ríocht an Dá Shicil a dhéanamh,
ach níorbh í Palermo príomhchathair na ríochta seo - bhí sí á rialú ó Napoli. Sa
deireadh, cuireadh an ríocht sin ar ceal, agus chuaigh Palermo agus iomlán na
Sicile san Iodáil aontaithe sa bhliain 1860.

Is iad na teangacha a labhraítear i bPalermo ná an Iodáilis agus an chanúint
áitiúil, an tSicilis. Áit thábhachtach turasóireachta í Palermo lena cuid
ailtireachta, na heaglaisí ach go háirithe. Ar an drochuair, tá an Maifia - an
choirpeacht eagraithe - láidir sa chathair chomh maith. Ón taobh eile de, tá clú
ar a lán daoine cáiliúla ó Phalermo freisin a fuair bás sa chath in aghaidh na
coirpeachta, ar nós an Athara Pino Puglisi agus na mbreithiúna Giovanni Falcone
agus Paolo Borsellino.



https://ga.wikipedia.org/wiki/Ontario

Is é Ontario an cúige is mó daonra agus an dara cúige is mó achair i gCeanada.
Bhí daonra 13,505,900 ag Ontario sa bhliain 2013, 38.7% den daonra náisiúnta. Is
é Torontó an phríomhchathair agus an chathair is mó chomh maith. Tá Ottawa,
príomhchathair Cheanada, suite in oirthear Ontario.

Tá trí réigiún in Ontario, mar atá machairí an tuaiscirt, an Sciath Cheanadach
sa lár, agus deisceart an chúige. Bíonn na crainn gann sna máchairí ó thuaidh
agus is minic an talamh riascach. Tá an tír ansin tearc ar dhaoine. Réimse mhór
carraige atá sa Sciath Cheanadach a shíníonn trasna an chúige ón iarthuaisceart
go dtí an oirdheisceart láir. Tá mianraí éagsúla le fáil go flúirseach ann chomh
maith le foraoisí, locha agus aibhneacha, cé go mbíonn carraig lom na Scéithe ar
an dromchla uaireanta freisin. Sa deisceart bíonn an talamh agus an aeráid níos
oiriúnaí don churadóireacht. Tá 13% d'achar an chúige sa deisceart ach is ansin
a bhfuil 94% den daonra.

Ba iad na hIndiaigh (na "Chéad Náisiúin") na chéad áitritheoirí in Ontario. Bhí
treibheanna Íreacacha (Iroquois, Petun, Huron) ina gcónaí i ndeisceart Ontario.
Bhíodh cónaí orthu i dtithe fada i mbailte beaga daingnithe agus shaothraigh
siad an talamh (min bhuí sa chuid ba mhó). Treibheanna Algancacha (Algonquin,
Cree, Ojibwa) a bhí i dtuaisceart agus in iarthar Ontario, iad ag fánaíocht agus
ag seilg agus ag iascach. Tháinig na Francaigh sa bhliain 1608. Rinne siad
trádáil i bhfionnaidh leis na hIndiaigh. Chuir siad dúnfoirt ar bun—Fort
Frontenac (Kingston inniu), Fort Niagara, agus Fort Detroit—ach níor chuir siad
bailte dá gcuid féin ar siúl.

Rinne Henry Hudson taiscéaladh ar an mbá taobh thuaidh ó Ontario a bhfuil a ainm
air inniu, .i., Bá Hudson, sa bhliain 1615 agus cuireadh áiteanna trádála
Sasanacha ar bun ar an gcósta úd. B'as sin a d'fhás an comhlacht Hudson Bay
Trading Company a mhaireann i gCeanada agus sna Stáit Aontaithe go fóill. Fuair
na Briotanaigh seilbh ar Ontario ar fad, in éineacht leis na críocha Francacha
eile, trí Chonradh Pháras na bliana 1763. Dílseoirí ó na 13 choilíneacht ó dheas
ba mhó a lonnaigh in Ontario sna blianta ina dhiaidh sin.

D'fhan go leor de na daoine úd ó na 13 choilíneacht neodrach sa chuid le linn
Chogadh 1812 ach throid cuid de mhuintir Ontario ar son na Breataine sna mílístí
Ceanadacha i gcoinne ionraic na bhfórsaí Meiriceánacha. Tháinig cuid mhór
imirceach ón Eoraip sna blianta i ndiaidh an chogaidh chéanna, a lán daoine ó
Éirinn agus ón mBreatain ina measc. Fuair suas leis an gceathrú cuid de na
himircigh bás san iarracht ach, mar sin féin, d'fhás daonra Cheanada Uachtair
(mar a thugtaí ar an gcuid ba mhó de Ontario ag an am) faoi cheathair idir 1812
agus 1842. Bhí 952,000 duine ina gcónaí ann faoin mbliain 1851. Tógadh canálacha
agus iarnróid sa chéad leath den 19ú haois. Ag tosnú sa bhliain 1825, chuir an
Chanáil Erie nasc ar siúl idir Locha Erie agus Ontario agus Cathair Nua-Eabhrac
agus le margaidh eile do tháirgí Ontario.

Cuireadh Ceanada Íochtair (Québec, a bheagán nó a mhórán) agus Ceanada Uachtair
le chéile sa bhliain 1840 agus baineadh féinrialachas éigin amach sa bhliain
1848 le córas an "rialtas fhreagraigh" ina raibh an rialtas i gcumhacht chomh
fada agus a raibh siad ábalta tacaíocht an phobail a fháil. Nuair a cuireadh
Tiarnas Cheanada ar bun ar 1 Iúil 1867 trí Acht Mheiriceá Thuaidh Briotanach,
bhí Ontario ina chúige féin, in éineacht le Québec, New Brunswick, agus Albain
Nua. John S. Macdonald an chéad phríomh-aire.

Mar gheall ar an fhorbairt eacnamaíoch leanúnach in Ontario sa dara leath den
19ú haois agus ina dhiaidh, bhí breis is 50% de na daoine ina gcónaí i
gceantracha uirbeacha faoin mbliain 1911. An bhliain ina dhiaidh sin leathnaíodh
na teorainneacha an chúige go Bá Hudson agus Bá James, rud a chuir an chruth
céanna ar Ontario agus atá air an lá inniu. Tháinig inimircigh go dtí na críocha
mianadóireachta sna 1920idí, daoine ón Lochlainn agus ó Québec go háirithe.

Fulaingíodh sa Spealadh Mór sna 1930idí. Chuir an Dara Cogadh Domhanda críoch
leis sin agus tháinig na céadta míle teifeach ón Eoraip tar éis dheireadh an
chogaidh úd. Lean an geilleagar ag fás sna blianta iarchogaidh agus thosaigh
imiceacht shuntasach ón gcuid eile den domhan.

Tá foinsí hidrileictreacha flúirseach in Ontario, ach mar sin féin ceannaíonn an
cúige cumhacht ó Québec agus ó Michigan (an comhpháirtí trádála is mó ag
Ontario). Tá leath de dhéantúsóireacht Cheanada suite in Ontario (52% den iomlán
náisiúnta sa bhliain 2004). "Réigiún an Chrú Capaill Órga" a thugtar ar na
ceantracha in aice Loch Erie agus iarthar Loch Ontario ina bhfuil an chuid is mó
den tionsclaíocht ar siúl. Ba C$674.485 bn. an olltáirgeacht intíre (OTI) a bhí
ag Ontario sa bhliain 2012.



https://ga.wikipedia.org/wiki/Ocsaigin

Is dúil cheimiceach neamh-mhiotalach í an ocsaigin a bhíonn le fáil go
flúirseach san atmaisféar. Faoi na gnáth-imthoscaí, bíonn adaimh na hocsaigine
ceangailte dá chéile ina móilíní dé-adamhacha. Is í an tsiombail cheimiceach atá
aici ná O. Is é a hocht (8) an uimhir adamhach atá aici, agus is é an meáchan
adamhach atá aici ná 15.999.

Leis an teocht chaighdeánach agus faoin mbrú caighdeánach, is gás í an ocsaigin
nach bhfuil boladh aisti ná dath inti. Dúil an-imoibríoch í an ocsaigin, agus
mar sin, is dual di fanacht ceangailte do dhúile eile i gcomhdhúile ceimiceacha
ar a dtugtar ocsaídí. Is í an ocsaigin an dara dúil is leictridhiúltaí amuigh,
nó níl ach an fluairín níos fonnmhaire mar ghlacóir leictreon. Dá thoradh sin,
tógann sé cuid mhaith fuinnimh an ocsaigin a shaoradh as na hocsaídí agus a
aonrú, agus is fiú an cheist a chur, cén fáth a bhfuil an oiread sin ocsaigine
san atmaisféar agus atá. Is é an freagra ná gurbh iad na baictéir agus na
haircéabaictéir anaeróbacha sa Ré Phailéa-Phrotarasóch (2.5 billiún - 1.6
billiún bliain ó sin) a thál an ocsaigin sin mar sheachthoradh dá meitibileacht.
Creidtear, fiú, gur ghlac an chuid ba mhó de na beothaigh a bhí ann san am sin
leis an ocsaigin mar a bheadh nimh ann, agus gur thug an gás nimhe seo a mbás,
fiú. An chuid ba mhó de na horgánaigh bheo a fágadh nó a forbraíodh ar dhroim an
domhain ina dhiaidh sin, bhí siad ábalta leas a bhaint as an ocsaigin, an duine
daonna san áireamh.

Tá an ocsaigin le fáil go raidhsiúil san atmaisféar. Is í fótaisintéis na
bplandaí a tháirgíonn í, agus í ag teastáil ó na hainmhithe go géar le haghaidh
na riospráide aeróbaí - is é sin, tarraingt na hanála. B'é Antoine Laurent de
Lavoisier a d'ainmnigh an ocsaigin, agus is é is ciall leis na focail Ghréigise
as ar chum sé an t-ainm ná "cruthaitheoir an aigéid", ó shíl sé go raibh
ocsaigin le fáil sna haigéid ar fad.



https://ga.wikipedia.org/wiki/Neil_Armstrong

Ba spásaire Meiriceánach é Neil Alden Armstrong a bhí ar an chéad duine a shiúil
dromchla na Gealaí. (Rugadh ar 5 Lúnasa 1930 é i Wapakoneta, Ohio sna Stáit
Aontaithe, agus cailleadh ar 25 Lúnasa 2012 é.)

Chuaigh sé go dtí an spás don chéad uair ar bhord an spásárthaigh Gemini 8 sa
bhliain 1966. A

ch b'í an tuirlingt ar an nGealach a thabhaigh clú domhanda do Neil Armstrong,
ní nach ionadh. Bhí sé i gceannas ar an misean spás Apollo 11 a rinne tuirlingt
i Muir na Sáimhe ar an 20 Iúil, 1969. In éineacht lena chomhspásaire, Buzz
Aldrin, chaith Armstrong dhá uair an chloig go leith ar dhromchla na Gealaí ag
déanamh taiscéalaíochta. D'fhan an tríú spásaire, Michael Collins ag fithisiú na
gealaí sa Mhodúl Ceannasaíochta le linn chuairt na beirte eile ar ár satailít.

B'é Apollo 11 an misean deireanach spáis a raibh Armstrong páirteach ann. Ina
dhiaidh sin, thréig sé an NASA agus chuaigh sé ag múineadh innealtóireachta in
Ollscoil Cincinnati, Ohio.



https://ga.wikipedia.org/wiki/Minsc

Is í Minsc (Менск as Bealarúisis de réir cheartlitriú Branisłaŭ Taraškievič,
Miensk an leagan Laidinithe den cheartlitriú seo; Мінск an leagan a úsáidtear i
gceartlitriú na gCoimeasár Pobail, nó Narkomaŭka) príomhchathair na Bealarúise,
agus í ar an gcathair is mó sa tír fosta. Tá Minsc suite cois an dá abhainn úd
Śvisłač agus Niamiha, i dtír-raon cnocach, agus í timpeallaithe ag coillte móra
na Bealarúise. I Minsc atá ceanncheathrú Chomhlathas na Stát Neamhspleách, a
tháinig i gcomharbas ar an Aontas Sóivéadach. Ós í Minsc an phríomhchathair, tá
stádas ar leith aici ó thaobh an rialtais áitiúil de, agus í ina príomhchathair
ar chúige (вобласьць/vobłaść) Mhinsc agus ar cheantar (раён/rajon) Mhinsc chomh
maith. Sa bhliain 2008, bhí cónaí ar 1,830,000 duine i Minsc.

Rinneadh an chéad trácht ar Mhinsc thiar sa bhliain 1067, agus í ina baile beag
taobh istigh de theorainneacha Phrionsacht Połack. Sa bhliain 1242, shealbhaigh
Ard-Diúcacht na Liotuáine an áit, agus bronnadh cairt cathrach ar Mhinsc sa
bhliain 1499. Rinneadh príomhchathair a vóvadachta féin de Mhinsc sa bhliain
1569. Is éard a bhí i gceist leis an vóvadacht seo ná réigiún riaracháin de
chuid Chomhlathas na Polainne agus na Liotuáine. Nuair a chuaigh an Dara
Críochdheighilt ar an bPolainn sa bhliain 1793, ba í Impireacht na Rúise a
shealbhaigh Minsc. Sna blianta 1919-1991, ba í Minsc príomhchathair na
Bealarúise Sóivéadaí.



https://ga.wikipedia.org/wiki/Louisiana

Is stát i ndeisceart an SAM (Stát Aontaithe Mheiriceá) í Louisiana - nó
Louisiane as Fraincis. Is é leasainm an stáit ná an Stát Peileacáin (go
hoifigiúil) nó An Stát Crióil, Páiste an Mississippi nó an Stát Siúcra. Tagann
an t-ainm ón bhFraincis, Louisiane ("Tír Alaois") den Rí Alaois XIV na Fraince.
Is í mana an stáit ná "Aontas, Ceartas agus Muinín".

Is í príomhchathair an stáit Baton Rouge ("an bata dearg"), (daonra 225,388,
daonáireamh 2009). Tá teorainneacha ag an stát le Texas san iarthar, Arkansas sa
tuaisceart, le Mississippi san oirthear agus le Mhurascaill Mheicsiceo sa
deisceart.

Tá talamh an stáit roinnte idir an ardchríoch agus an ísealchríoch (cósta
glárach). Tá an glárach déanta de seascainn, talamh riascach, tránna agus
oileáin bhacaine a chlúdaíonn 20,000 mílte cearnacha. Tá an ceantar seo
lonnaithe go príomhúla timpeall an Mississippi agus Murascaill Mheicsiceo. Tá na
hardchríocha déanta suas de chnoic agus sléibhte, lonnaithe sa tuaisceart &
iarthuaisceart.

Tá roinnt chultúr dúchasacha sa stát, de bhunphointe Francach, agus labhraíonn
5% den daonra "Louisianacha" (an teanga).



https://ga.wikipedia.org/wiki/Louis_XIV_na_Fraince

B'é Laoiseach XIV (nó Louis-Dieudonné) (5 Meán Fómhair, 1638 – 1 Meán Fómhair,
1715) Rí na Fraince agus Rí Navarre ón 14 Bealtaine 1643 go lá a bháis. Bhí sé
ina Rí sular shlánaigh sé cúig bliana d'aois, ach ní bhfuair sé cumhachtaí an Rí
i ndáiríre sular cailleadh an Príomh-Aire Jules Mazarin sa bhliain 1661. Thugtaí
"an Grian-Rí" (Le Roi Soleil as Fraincis) nó Louis Mór (Louis le Grand) nó An
Monarc Mór (Le Grand Monarque) ar Louis. Chaith sé dhá bhliain déag is trí scór
sa ríchathaoir, ní b'fhaide ná aon mhonarc eile san Eoraip. Is iomaí cogadh a
chuir Louis XIV, cosúil leis an gCogadh Franc-Ollannach, Cogadh Léig Augsburg,
agus Cogadh Chomharbas na Spáinne.

Cogúil is uile mar a bhí sé, fuair sé tábhachtach chomh maith feabhas a chur ar
chúrsaí an chultúir agus an teanga Fraincise a chur i mbéal an phobail níos
forleithne. Is éard a dúirt sé agus é ag fáil bháis ná: Tá mé ag imeacht anois,
ach mairfidh an Stát i gcónaí (Fraincis: Je m'en vais, mais l'État demeurera
toujours).



https://ga.wikipedia.org/wiki/Leonardo_da_Vinci

Ileolaí Iodálach ab ea Leonardo di ser Piero da Vinci (15 Aibreán, 1452 – 2
Bealtaine, 1519), a bhí ina eolaí, matamaiticeoir, innealtóir, cumadóir, eolaí
anatamaíochta, péintéir, dealbhóir, ailtire, luibheolaí, ceoltóir agus
scríbhneoir.

Mac dlíodóra, rugadh é i gceantar Vinci i bhFlórans i 1452. Rinne sé staidéar ar
an ealaín don chéad uair faoi Verrochio, agus thosaigh é mar ealaíontóir
neamhspleách i 1477. Bíodh nach raibh a shaothar ealaíonta chomh líonmhar san
bhain sé clú domhanda amach mar sin féin. Ar a shaothair is mó clú tá An Suipéar
Déanach agus An Mona Lisa.

Chuir da Vinci i gcuntas a shaothar taighde — i leabhair nóta, a bhí lán de
nótaí inspéise agus de léaráidí gléineacha, a bhí scríofa ón dtaobh dheas go dtí
an taobh chlé i scríbhinn léargais. Bhí anatamaíocht an choirp, fás an linbh sa
bhroinn, dlíthe tonn agus sruth, dlíthe eitilte, geolaíocht, fisic agus
réalteolaíocht ar ábhair léinn an fhir iontach seo. Cheap sé paraisiút, inneall
eitilte, agus fomhuireán chomh maith.



https://ga.wikipedia.org/wiki/Jay-Z

Is léiritheoir agus ceoltóir é Jay-Z a rugadh faoin ainm Shawn Corey Carter ar 4
Nollaig 1969.

Rugadh Shawn Corey Carter ar an gceathrú lá de mhí Nollaig, 1969. D'fhás sé
aníos i mBrooklyn, Nua Eabhrac. Ba chomharsanacht gharbh é. Dhíol sé drugaí agus
chonaic sé duine marbh nuair a bhí sé naoi mbliana d’aois. Scaoil sé piléar i
dtreo a dheartháir nuair a ghoid sé a sheodra.

Ar an gceathrú lá de mhí Aibreán 2008, phós sé le hamhránaí Meiriceánach agus
réalta mór Beyoncé Knowles. Chan sí amhrání mar shámpla “Crazy In Love”
“Irrelaceable” agus “Single Ladies”. Is cumann an-phríobháideach acu. Ar an
ndeichiú lá de mhí na Nollaig ainmníodh é deichiú amhranaí is rathúla sa
2000-2009, agus ainmníodh é an ceathrú rapper is rathúla i ndiodh “Eminem”
“Nelly” agus “50 Cent” I 2010 rinne seisean agus Beyoncé “Guinness World Record”
mar tá siad ag fáil an tuarastal is airde, ag gnóthú 122 milliún dollar. Tá
iníon amháin aige. Blue Ivy is ainm di.



https://ga.wikipedia.org/wiki/Impireacht_Bhios%C3%A1ntach

Ba í Impireacht na Biosáinte nó Impireacht Bhiosántach, dá ngairtear, uaireanta,
Impireacht Rómhánach an Oirthir, comharba polaitiúil Impireacht na Róimhe san
Oirthear, sa Chianaois Dhéanach agus sna Meánaoiseanna, nuair a bhí a
príomhchathair Constantinople (nó Iostanbúl sa lá atá inniu ann, a bunaíodh ar
dtús mar an Bhiosáint). Chuaigh Impireacht Iarthar na Róimhe in éag i rith na
cúigiú haoise, ach mhair an leath Oirthearach - an Impireacht Bhiosántach, go
dtí an bhliain 1453, nuair a chuir na Turcaigh Otamánacha de dhroim an tsaoil í.
Ó tháinig sí ar an bhfód, ba í an Impireacht an fórsa eacnamaíoch, cultúrtha,
agus míleata is cumhachtaí san Eoraip. Téarmaí staireagrafacha iad "Impireacht
Bhiosántacha" agus "Impireacht Rómhánach an Oirthir", a cruthaíodh tar éis
dheireadh a flaitheas; lean a cuid saoránach ag tagairt dá n-impireacht mar an
"Impireacht Rómhánach" (An tSean-Ghréigis: Βασιλεία τῶν Ῥωμαίων, Basileia Tôn
Rhōmaiōn): (Laidin:Imperium Romanum), nó "Romania" (Ῥωμανία), agus orthu féin
mar "Rómhánaigh". Ba chor cinniúnach é roinnt imeachtaí a tharla ón 4ú go 6ú
haois a rianaigh an tréimhse trasdula i ndeighilt Impireacht na Róimheina dha
leath, an Oirthear Gréagach agus an Iarthar Laidineach. D'atheagraigh
Constaintín I (r. 324-337) atheagrú an Impireacht, D'fhógair sé go mbeadh
Constantinople ina phríomhchathair nua, agus go mbeadh an Chríostaíocht
dleathach. Faoi Teodaisias I (r. 379-395), tháinig an Chríostaíocht i dtreis mar
reiligiún oifigiúil an stáit agus toirmeascadh cleachtais reiligiúnacha eile. Ar
deireadh, faoi réimeas Haracleas (r. 610-641), cuireadh athstruchtúrú míleata
agus riaracháin i bhfeidhm an Impireacht agus ghlacadh leis an Ghréige le
haghaidh úsáide oifigiúla in ionad na Laidine. Dá bhrí sin, cé gur lean an stát
Rómhánach agus coinníodh traidisiúin an stáit Rómhánach, déanann staraithe an
lae inniu idirdhealú idir an Bhiosáint agus an tSean-Róimh sa mhéid go raibh sí
dírithe ar Chonstantinople, dírithe i dtreo chultúr na Gréige seachas chultúr na
Laidine, agus go raibh an [Ceartchreidmheachas|creideamh ortadocsach]] mar
chomhartha sóirt aici. Choinnigh na Biosántaigh cultúr agus dlí na sibhialtachta
Gréagaí agus Rómhánaí beo ina measc, chomh maith leis an gCríostaíocht
Heilléineach agus Cheartchreidmheach. Níor mhair an Laidin ina mbéal, áfach, nó
b'fhearr leo an Ghréigis, a bhí á labhairt go fairsing mar chineál francbhéarla
in Oirthear na hImpireachta le fada.



https://ga.wikipedia.org/wiki/Grianghrafad%C3%B3ireacht

Is éard atá i ngrianghrafadóireacht ná íomhá seasta a thaifeadadh ar ábhar
solas-íogair go ceimiceach, go meicniúil nó go digiteach. Go bunúsach ciallaíonn
an focal grianghrafadóireacht scríobh le solas na gréine.

Tosaíodh ar íomhánna a cheapadh i gcamera obscura a theilg íomhá trí lionsa
laistigh de sheomra dorcha. Ba mar chabhair líníochta d'ealaíontóirí a bhí sé.
Le forbairt na ceimice tugadh faoi deara go raibh tionchar ag an solas ar
cheimicí áirithe, go háirithe clóiríd airgid. Ba é Joseph Nièpce a rinne an
chéad ghrianghraf i samhradh na bliana 1827, ach ba é a chomhpháirtí Louis
Daguerre a rinne forbairt ar dhóigh le plátaí grianghrafacha a tháirgeadh ionas
go mbeadh íomhá buan ar fáil. Bhí an-ráchairt ar an bpróiseas nua láithreach
bonn agus tosaíodh ar phortráidí agus ar thírdhreacha a ghlacadh ar fud na
hEorpa agus Mheiriceá Thuaidh, agus ba chuid riachtanach de ghiúirléidí na
taiscéalaíochta é do chuid mhór de na daoine a bhí ag taisteal chuig na
háiteanna ba iargúlta ar domhan. Bhí an próiseas an-chostasach áfach agus ní
raibh ach íomhá amháin le fáil as.

D'fhorbair William Henry Fox Talbot an claonchló i 1835, rud a chuir ar chumas
clódóirí macasamhla gan teoradh a dhéanamh de ghrianghraf ar bith. Ba ar
pháipéar a bhí an claonchló ar dtús, ach bhí torthaí níos fearr ar fáil ar
ghloine, agus de réir a chéile rinneadh forbairt ar scannáin (ceallafán) agus ní
raibh an oiread céanna ama ag teastáil chun grianghraf a ghlacadh. D'fhéadfaí
gluaiseacht a reo i ngrianghraf agus bhí an-tóir air an bpróiseas úr sna
nuachtáin.

Tháinig feabhas de réir a chéile ar chaighdeán na scannán agus b'fhéidir
formáidí níos lú a úsáid. Ba mhinic claonchló 20 x 25cm á úsáid ag tús ama ach
ba iad na formáidí 35mm agus 6 x 6cm na caighdeáin do ghrianghrafadóirí
gairmiúla faoi lár an fichiú haois. Bhíodh ar na grianghrafadóirí fadó gach gné
den phróiseas a fhoghlaim iad féin, staidéar a dhéanamh ar sholas agus ar
lionsaí, ach de réir a chéile d'fhás tionscal ollmhór a rinne forbairt ar
réaladh na n-íomhánna, ar na scannáin agus ar luach nochtaithe na gceamaraí
ionas gurbh fhusa go mór gnó an ghrianghrafadóra. Rinneadh gnéithe uathoibreacha
den nochtadh agus den bhfócas sna 1970í agus tháinig a lán grianghrafadáin
bheaga ar an mhargadh a bhí chomh cumasach le huirlisí an lucht gairmiúil. Bhí
Henri Cartier-Bresson an-cháiliúil mar gheall ar a chuid grianghraif
tuairisciúla don eagraíocht Magnum.

Le forbairt na ríomhaireachta, tháinig scannóirí ar an mhargadh a chuir ar
chumas an ghnáthdhuine grianghraif a thaifeadadh mar cháipéisí digiteacha agus
bhí an-tionchar ar fad aige sin ar an bhfoilsitheoireacht. As sin tháinig
grianghrafadáin digiteacha atá anois (2004) inchomórtas ó thaobh gnéithe agus
chaighdeán na híomhá is atá grianghrafadáin 35mm.



https://ga.wikipedia.org/wiki/Geingeas_C%C3%A1n

Ba é Geingeas Cán, nó Temüjin, mar ab ainm dó ó thús a shaoil (1162? - 18 Lúnasa
1227), a d'aontaigh na Mongólaigh agus a bhunaigh Impireacht na Mongólach, an
impireacht ab fhorleithne dá raibh riamh ann.

I ndiaidh a chéile tháinig Temüjin chun cinn sa saol. Timpeall na bliana 1181
phós sé Börte, agus bhí ceathrar mac acu. Thosaigh sé ag déanamh comhcheangail
idir na dtreibheanna, agus tar éis roinnt cogaí agus caibidlí gairmeadh Cán de
(cé gur thit sé amach le Djamuqa dá bharr). Chum sé dlíthe a raibh rian na
seantraidisiún orthu agus a rachadh i bhfeidhm ar ar lean é. Buaigh sé ar a
shean-naimhde na Tartaraigh sa bhliain 1202, agus sa bhliain 1206 gairmeadh
Geingeas Cán (Ĉingis Xaan nó Tiarna Aigéanach) de. Chruinnigh treibheanna uile
na Mongóile thart air agus bheartaigh sé ar thuaisceart na Síne a ghabháil.
Chuir an Balla Mór moill dhá bhliain air, ach chreach sé an tuaisceart faoi
dheireadh agus ghabh Beijing féin sa bhliain 1215, cé gur dhiúltaigh sé dul
isteach ann.

Ina dhiaidh sin rinne sé ionradh ar an gcuid eile den Áise Lárnach, ag dul chomh
fada le habhainn na hIndia agus leis an bPeirs. Lean sé air ag ionsaí na
Síneach: ghabh sé stát na Siach (Xia) Thiar, agus bhí rún aige impireacht na Jin
a scrios.



https://ga.wikipedia.org/wiki/Eitle%C3%A1n

Is éard is eitleán ann ná aerárthach sciatháin dhobhogtha. Go prionsabalta, is
cóir thaistil í atá ceaptha le heitilt a dhéanamh, agus í níos troime ná an
t-aer. Sin é an phríomhdhifríocht idir an t-eitleán agus an balún, nó bíonn na
balúin agus na seipilíní níos éadroime ná an t-aer. An fórsa a bhaineann an
t-eitleán den talamh agus a choinníonn ar eiteog í, is é sin, an t-ardú,
cruthaítear é nuair atá sciathán an eitleáin ag gluaiseacht go sciobtha in éadan
an aeir. Ansin, bailítear an t-aer taobh thíos den sciathán, ionas go sáraíonn
brú an aeir taobh thíos an brú taobh thuas.

Sa bhreis air seo, tá gléasra ann leis na plapaí agus na bacóirí a oibriú.
Cineál ailearáin bhreise iad na plapaí a leathfar amach nuair a thosóidh an
t-eitleán ag tuirlingt. Cuireann na plapaí leis an bhfórsa ardaithe, agus
buíochas leis na plapaí, is féidir le heitleáin an lae inniu tuirlingt ar
rúidbhealaí níos giorra ná na cinn a bhí in úsáid sular tháinig na plapaí.
Maidir leis na bacóirí, arís, a mhaláirt úsáid a bhainfear astu sin. Nuair a
thiocfaidh an t-eitleán i dteagmháil le talamh, ardófar na bacóirí, ar plátaí ar
dhroim an sciatháin iad, ionas go n-athrófar aereiteog an sciatháin. Bainfidh
siad den fhórsa ardaithe, ionas go mbrúfar an t-eitleán in éadan an
rúidbhealaigh. Tá a leithéid de rud ann agus aerchoscáin fós, agus iad ag cur
leis an bhfrithchuimilt in aghaidh an aeir agus ag baint de luas an eitleáin.

Inniu, bíonn uathphíolóta ann freisin, is é sin, uathoibriú na ngnáthamh
eitilte. Sular tháinig an t-uathphíolóta, chaithfeadh an píolóta bheith
an-airdeallach ag ceartú threo an eitleáin, toisc go bhféadfadh gach soinneán
gaoithe an meaisín a chur ar strae. Is léir gur chuir an síorairdeall sin
an-strus ar an bpíolóta, agus ní bhíodh an tuirse i bhfad ag teacht. Nuair atá
an t-uathphíolóta ag obair, áfach, coinníonn an t-eitleán a seantreo agus a
seanairde as a stuaim féin.

Tugtar faoileoir ar an gcineál eitleáin nach bhfuil inneall ar bith aici. Le
haghaidh caitheamh aimsire is mó a úsáidtear iad, cé go mbíonn faoileoirí
míleata ann le trúpaí ionraidh a thabhairt isteach faoi choim, i nganfhios don
namhaid a bheadh in ann torann na n-eitleán innealltiománta a chloisteáil. Leis
an bhfaoileoir a bhaint den talamh, is féidir eitleán innill a úsáid a
tharraingeoidh ar téad in airde í, ach tá capstain speisialta ann le haghaidh na
hoibre seo chomh maith. Tá a leithéid de rud ann agus faoileoir innill freisin,
is é sin, faoileoir a bhfuil inneall beag aici le hí a tharraingt ar eiteog.
Nuair a bheidh an faoileoir innill thuas, múchfar an t-inneall agus beidh an
t-eitleán ag brath ar an ngaoth ansin, cosúil leis an ngnáthfhaoileoir.
Aithnítear na faoileoirí ar na sciatháin fada díreacha a bhíonn orthu.

Bhí na chéad eitleáin inneallghluaiste á dtiomáint ag lián a bhí á chasadh ag
inneall frithingeach, is é sin, inneall dócháin inmheánaigh nach raibh
ródhifriúil leis an gceann a úsáidtear sna gluaisteáin. Inniu féin, bíonn innill
den chineál sin á n-úsáid sna heitleáin bheaga, cosúil leis na cinn den déanamh
Cessna nó Beechcraft. Bíonn na heitleáin seo sách ciúin, agus ní ídíonn siad an
iomarca breosla, ach san am céanna, ní bhíonn siad ábalta lastais mhóra throma a
iompar. Mar sin féin, úsáidtear iad i gcónaí nuair nach mbíonn ach pálastaí
beaga á n-iompar, agus ar ndóigh, an duine a dteastóidh uaidh a eitleán féin a
bheith aige mar chaitheamh aimsire, seo é an cineál eitleáin a mbeidh sé ag
díriú uirthi de ghnáth.

Is éard is scairdeitleán ann ná eitleán atá á tiomáint ag scairdinneall, is é
sin, sórt tuirbín agus é ag dul timpeall nuair a shéidtear gás sceite tríd. Tá
na scairdinnill níos láidre ná na hinnill dóiteáin inmheánaigh, agus iad ábalta
lastais mhóra throma a ardú ar eiteog. Ón taobh eile de, áfach, bíonn siad ag
cur isteach ar na daoine agus ar an dúlra féin leis an torann mór a dhéanann
siad. Le déanaí, áfach, tháinig scairdinneall de chineál úr in úsáid - an
scairdinneall turba-fean - a mhaolaíonn go mór mór ar an truailliú torainn seo.

Forbraíodh an chéad scairdeitleán sa Ghearmáin sna 1930idí. Ba í Heinkel He 178
an chéad scairdeitleán a raibh úsáid phraiticiúil inti, agus chuaigh sí ar
eiteog an chéad uair ar aerstráice Marienehe in aice le monarcha eitleán Ernst
Heinkel. Ba é an t-innealtóir óg Hans von Ohain, áfach, a chéadcheap an
bunsmaoineamh. Sa bhliain 1943, tháinig an chéad scairdeitleán cogaidh ar an
bhfód - Messerschmitt Me 262. Nuair a chuaigh na heitleáin seo in úsáid, áfach,
bhí an cogadh ag druidim chun deiridh cheana féin, agus níor athraigh an
t-aireagán seo a dhath faoi sin.



https://ga.wikipedia.org/wiki/Contae_Dh%C3%BAn_na_nGall

In iarthuaisceart Chúige Uladh atá Dún na nGall nó Contae Dhún na nGall, ceann
de thrí chontae in Uladh nach bhfuil i dTuaisceart Éireann. Go stairiúil,
d'úsáidtí an t-ainm Tír Chonaill ar an gcontae chomh maith. Ach ní hionann an dá
áit. Is ionann Dún na nGall agus Tír Chonaill agus Inis Eoghain.

Is é Leifear príomhbhaile an chontae, ach is é Leitir Ceanainn an baile is mó
atá ann. Is é Bun Cranncha an dara baile is mó sa chontae.

Is í Gaeltacht Dhún na nGall an ceann is mó in Éirinn ó thaobh líon na
gcainteoirí dúchais.

Chuir an iris idirnáisiúnta National Geographic an contae ag barr an liosta
d'áiteanna 'cool' an domhain le cuairt a thabhairt orthu sa bhliain 2017. Tá clú
agus cáil ar áilleacht an chontae agus ar chairdiúlacht mhuintir na háite, a
dúirt an National Geographic.

Cuirtear suim mhór sna cluichí Gaelacha sa chontae agus tá Craobh na hÉireann
buaite ag peileadóirí an chontae faoi dhó - sna blianta 1992 agus 2012.

Tá cumann sacair de chuid Chumann Peile na hÉireann ag imirt sa chontae, mar atá
Cláirsigh na Finne. Imríonn an fhoireann a gcluichí baile i bPáirc na Finne, i
mBealach Féich.



https://ga.wikipedia.org/wiki/Constantinople

Bhí Constantinople (Gréigis: Κωνσταντινούπολις Konstantinoúpolis nó
Κωνσταντινούπολη Konstantinoúpoli; Laidin: Constantinopolis; Tuircis Otamánach:
قسطنطینية, Kostantiniyye; Tuircis nua-aimseartha: İstanbul, Eabhrais: קושטא,
Kushta) an phríomhchathair na himpireacht na Róimhe, Bhiosántach, Laidine agus
an Otamánach. Bhí sí athbhunaithe sa bhliain 324 AD ag Biosántiam, mar
príomhchathair nua na hImpireachta na Róimhe le Impire Constantine a hAon, atá
sí ainmnithe ina diaidh, agus tiomnaithe ar 11 Bealtaine, 330. Sa 12ú haois, bhí
an chathair an ceann is mó agus is saibhre de na cathracha na hEorpa agus bhí sí
tionchar sa cinn na Chríostaíochta i rith na réanna Róimhe agus Bhiosántach. Tar
éis an caillteanas a dúiche, bhí an Impireacht Bhiostánach laghdaithe ach a
bheith a phríomhchathair agus a comhshaol, sa deireadh ag titim mar gheall ar na
hOtamánaigh i 1453. Ag leanúint an Concas na Moslamaigh, bhí an seantheilgean
Chríostaíochta san oirthear, Constantinople, athraithe a bheith an
phríomhchathair Ioslamach na himpireachta Otamánaigh, agus tháinig sí chun
cineáil arís.



https://ga.wikipedia.org/wiki/Conradh_na_Gaeilge

Eagraíocht is ea é Conradh na Gaeilge (seanlitriú: Connradh na Gaedhilge) a
bunaíodh sa bhliain 1893 chun an Ghaeilge a choinneáil á labhairt agus a chur i
mbéal na ndaoine in Éirinn arís, agus an meath tubaisteach a tháinig uirthi sa
19ú haois. Is gnách dearcadh ar Dhubhghlas de hÍde mar phríomhbhunaitheoir an
Chonartha, ós rud é gurbh eisean a chuir tús leis an ngluaiseacht Gaeilge lena
chuid óráidíochta faoi ath-Ghaelú na hÉireann. Bunaitheoirí tábhachtacha eile ab
ea iad Eoin Mac Néill agus Eoghan Ó Gramhnaigh.

B'é Eoin Mac Néill a chuir gairm chruinnithe ar na daoine nár chuma leo todhchaí
na Gaeilge. Tháinig cruinniú bunaithe an Chonartha le chéile in uimhir a naoi,
Sráid Sackville (inniu, Sráid Uí Chonaill i mBaile Átha Cliath). B'é ba
spreagadh d'Eoin Mac Néill féin ná an óráid a thug Dubhghlas de hÍde do Chumann
na Gaeilge i Nua-Eabhrac faoi "dhíghalldú" na hÉireann, ar an 16ú lá de Mhí an
Mheithimh sa bhliain 1891, chomh maith leis an léacht a thug sé do Chumann
Náisiúnta na Litríochta ar an 25ú lá de Mhí na Samhna sa bhliain 1892. B'í
aisling de hÍde ná an tÉireannach a ath-Ghaelú le cuidiú leis cothromaíocht
cheart a shaoil a fháil ar ais. Go bunúsach, bhí de hÍde den bharúil go raibh an
tÉireannach ag déanamh aithrise ar theanga agus ar nósanna Shasana, agus gurb
ábhar áthais dó, mar Éireannach, gach taisme nó tubaiste a d'éiríodh do Shasana.
B'é tuairim de hÍde ná go mbeadh an tÉireannach ábalta dul i dteagmháil leis an
Sasanach féin ar bhonn ní ba chothroime, dá mbeadh teanga dá chuid féin á
labhairt aige agus nósanna dá chuid féin á gcleachtadh aige.

Na heagraíochtaí Gaeilge a bhí ann roimh an gConradh, ar nós Aontas na Gaeilge
agus Cumann Buan-Choiméadta na Gaeilge, níor dhírigh siad ar thábhacht na
Gaeilge mar theanga bheo, mar a rinne de hÍde. Chuir lucht na gcumann seo i
bhfad níos mó béime ar na sean-lámhscríbhinní agus ar an tseanfhilíocht, agus
iad, fiú, ag díspeagadh na teanga labhartha, nó bhí siad inbharúla go raibh sí
truaillithe cibé scéal é. B'í caint na ndaoine an chloch ba mhó ar phaidrín an
Chonartha ó thús báire, agus theastaigh ó bhunaitheoirí na heagraíochta
gluaiseacht phobail a dhéanamh de ghluaiseacht na Gaeilge, seachas gluaiseacht
an lucht léinn.

Faoi thionchar léacht de hÍde, d'fhoilsigh Eoin Mac Néill alt faoi dhrochstaid
na Gaeilge ar an Irish Ecclesiastical Record. Léigh Eoghan Ó Gramhnaigh, sagart
óg, an t-alt, agus chuaigh sé i dteagmháil le hEoin Mac Néill, agus in éineacht,
d'fhoilsigh an bheirt seo gairm shlógtha do chairde na Gaeilge ar Irisleabhar na
Gaeilge, arb í iris Aontas na Gaeilge í. Toradh díreach don achainí seo ab ea é
bunú Chonradh na Gaeilge, nó Leug na Gaedhilge (is é sin, Léig na Gaeilge i
litriú an lae inniu), mar a baisteadh ar an eagraíocht ar dtús.

Na daoine a bhunaigh an Conradh, daoine óga ab ea iad an chuid ba mhó acu. B'é
Tomás Ó Néill Ruiséal, a raibh seacht mbliana is trí scór d'aois aige faoi seo,
an duine ba sine acu.

Níor ghlac Eoghan Ó Gramhnaigh páirt sa chéad chruinniú. Le fírinne, bhí sé ag
éileamh le heitinn, agus cúpla bliain i ndiaidh bhunú an Chonartha, b'éigean dó
dul ar imirce go California ar lorg bisigh. B'ansin a shíothlaigh sé, ach d'fhág
sé téacsleabhar ina dhiaidh ar bhain glúin i ndiaidh glúine de Ghaeilgeoirí leas
aisti mar áis teagaisc, Simple Lessons in Irish.

Is léir gur chuir lucht na himirce suim sa Ghaeilgeoireacht freisin. Mar
shampla, chuaigh cumann liteartha na nÉireannach i Londain sa Chonradh mar
chraobh. Ball den chraobh seo ab ea é Pádraic Ó Conaire, a chuir tús le
próslitríocht nua-aoiseach na Gaeilge.

B'é Cogadh an Oideachais an chéad mhórfheachtas a chóirigh an Conradh leis an
nGaeilge a chur chun cinn. B'é an cuspóir a bhí acu ná oideachas dátheangach a
chur ag obair ar scoileanna na Galltachta agus oideachas trí mheán na Gaeilge a
chinntiú i scoileanna na Gaeltachta. Níor éirigh ach ar éigean leo. Is amhlaidh
go raibh Robert Atkinson, Ollamh le Gaeilge i gColáiste na Tríonóide, ag cur in
aghaidh an fheachtais go poiblí. Bhí seisean den bharúil nach raibh aon mhaithe
i litríocht na Gaeilge, nó dúirt sé nach raibh ach trí chineál litríochta ar
fáil sa teanga: páistiúil, reiligiúnda nó mígheanmnaí. Dealraíonn sé nach raibh
an tOllamh ró-eolach ar an nGaeilge é féin, nó is é an rud a dúirt an tAthair
Peadar Ua Laoghaire ina léirmheas ar phríomhshaothar léannta Atkinson, eagrán
scolártha de Trí Bhior-ghaoithe an Bháis le Seathrún Céitinn, ná nach raibh an
tOllamh ábalta an difríocht idir "is" agus "tá" a thuiscint. B'fhéidir go raibh
eagla ar Atkinson roimh ghluaiseacht na Gaeilge: dá n-éireodh leis an
ngluaiseacht, ní thógfadh sé mórán ama go mbeadh na scórtha Gaeilgeoirí léannta
timpeall, agus iad níos líofa sa teanga ná é féin.

Mar sin féin, níor theip a mhisneach ar de hÍde go fóill. Chuir sé gairm
shlógtha ar na saineolaithe eachtrannacha a raibh ciall acu do chúrsaí an léinn
Cheiltigh, idir Ghearmánach, Fhrancach, agus Bhreatnach, agus chabhraigh cuid
mhaith acu leis. Mhínigh siadsan do na húdaráis an luach a bhí sa Ghaeilge don
taighde agus don chultúr, beag beann ar Atkinson. Nuair a bhí an feachtas thart,
sa bhliain 1901, bhí na húdaráis sásta oideachas dátheangach a thairiscint do na
páistí Gaeltachta, ach fágadh an Ghaeilge gan saothrú i gcónaí i scoileanna na
Galltachta.

I dtús an fheachtais seo a chuaigh Pádraic Mac Piarais sa Chonradh, agus chuir
sé spéis i gceist an oideachais. Bhreac sé síos a aiste cáiliúil faoi "mheaisín
an mhurdair", is é sin, polasaí aonteangach Béarla na scoileanna náisiúnta a bhí
ag marú na n-iarsmaí deireanacha den Ghaeilge, dar leisean. Leis an meaisín a
stopadh, bhunaigh sé scoil chónaitheach lán-Ghaeilge dá chuid féin, Scoil Éanna,
i mBaile Átha Cliath.

Thosaigh an dara cogadh oideachais sa bhliain 1905, nuair a d'eisigh Conradh na
Gaeilge rún, inar cáineadh aonteangachas Béarla na n-ollscoileanna. Lochtaigh an
Conradh curaclam ró-Ghallda Mhaigh Nuad freisin, rud a chuir an-fhearg ar na
heaspaig, nó bhí siad den bharúil nár chóir do na tuataí a ladar a chur i
gcúrsaí inmheánacha an tseimineáir Chaitlicigh.

Thuig na Conraitheorí nár mhór duine de chuid na hEaglaise féin a earcú leis na
heaspaig a chur ar athrú comhairle. Bhí an tOllamh le Gaeilge i Maigh Nuad,
Mícheál Ó hÍcí, sásta comhoibriú leo. Ag druidim chun deiridh don bhliain 1908,
thosaigh sé ag cur brú ar na heaspaig le litreacha príobháideacha, agus é ag
lochtú pholasaí Gallda Mhaigh Nuad go poiblí, fiú. Níor thaitin a leithéid sin
leis na heaspaig, áfach. Tugadh bata agus bóthar dó as Maigh Nuad, agus fágadh
ar an mblár fholamh é. Fuair sé bás i gceann cúpla bliain, i ndiaidh dó
laethanta deireanacha a shaoil a chur amú ag iarraidh a phost a fháil ar ais. Is
féidir a rá gurbh eisean an chéad mhairtíreach a thug a shaol ar son na Gaeilge.

Bhí páirt lárnach ag na timirí agus ag na múinteoirí taistil san obair seo.
Thosaigh an Conradh á n-earcú chomh fada siar leis an mbliain 1898. Bhíodh na
timirí ag rothaíocht ó bhaile go baile le soiscéal na Gaeilge a
chraobhscaoileadh. Labhraídís leis na boic mhóra áitiúla faoi thábhacht na
teanga. D'eagraídís craobhacha nua do Chonradh na Gaeilge. Dhéanaidís
bolscaireacht ar son na teanga sna nuachtáin áitiúla. Mhúinidís an cúpla focal
dóibh siúd a raibh a suim múscailte. Ba mhinic a fuair siad fáilte fhuar ó na
sagairt agus ó na húdaráis áitiúla, agus ní raibh an náisiúnachas chomh fabhrach
don Ghaeilgeoireacht agus a shílfeá. Nó má bhí fir óga na háite ar fad ag
druileáil in Óglaigh na hÉireann, ní raibh am saor acu leis an nGaeilge a
fhoghlaim.

Sna blianta 1904-1912, bunaíodh fiche scoil le Gaeilge a mhúineadh do na hábhair
mhúinteora. Ó tharla nach raibh scoileanna traenála ag an Stát le múinteoirí
dátheangacha a oiliúint le haghaidh na Gaeltachta, ní raibh an dara suí sa
bhuaile ag na húdaráis ach stádais oifigiúil a bhronnadh ar scoileanna samhraidh
an Chonartha. Bhronn Ruairí Mac Easmainn suim mhór airgid ar an gConradh leis na
scoileanna seo a mhaoiniú. Tháinig an smaoineamh ón mBreatain Bheag, áit ar
hosclaíodh an chéad scoil Breatnaise den chineál seo sa bhliain 1903. Chomh
maith leis na múinteoirí bunscoile, d'fhoghlaim scoláirí Ceilteacha ó na tíortha
iasachta, ar nós Julius Pokorny agus Kuno Meyer, a gcuid Gaeilge sna scoileanna
seo.

Bhí go maith agus ní raibh go holc, go dtí gur tuigeadh do Bhráithreachas na
Poblachta an leas a bhí le baint as an gConradh. Ar dtús, bhí Conradh na Gaeilge
neamhpholaitiúil go hiomlán mar eagraíocht, agus Protastúnaigh is Aontachtóirí
ag glacadh páirt dhíograiseach in athbheochan na Gaeilge. Ó bhí ceist
neamhspleáchas na hÉireann ag éirí níos práinní in aghaidh an lae, is éadócha go
bhféadfadh an Conradh fanacht slán ón bpolaitiú a bhí ag bagairt ar gach
eagraíocht chultúrtha Ghaelach, go háirithe i bhfianaise an dóigh ar shealbhaigh
na Fíníní Cumann Lúthchleas Gael roimhe sin.

Bhí cineál seicteachas ag baint le craobhacha áirithe den Chonradh, go háirithe
Craobh an Chéitinnigh, ceann de na craobhacha a bhí ag obair sa phríomhchathair.
Bhí an chraobh seo dírithe ar Ghaeilgeoirí ó Chúige Mumhan a earcú, agus bhí sé
ina scéilín magaidh ag Gaeilgeoirí na linne go raibh gníomhairí rúnda de chuid
Chraobh an Chéitinnigh ar síorgharda ar stáisiún na traenach ag fanacht le
traein Chorcaí, chun gach duine le Gaeilge ón taobh sin den tír a fhruiliú dá
gcraobh. Le fírinne, áfach, bhí an chraobh in ann dornán maith de dhaoine a
mhealladh chuici a bhí le páirt thábhachtach a dhéanamh i saol na Gaeilge agus
na hÉireann i ndiaidh imeacht na Sasanach. Baill den Chraobh ab ea iad Máire Ní
Chinnéide, a chuir dírbheathaisnéis Pheig Sayers in eagar, agus an tAthair
Pádraig Ua Duinnín, a scríobh an chéad mhórfhoclóir Gaeilge san fhichiú haois.
Thairis sin, bhí ceathrar iarbhall de chuid na Craoibhe i measc na n-oifigeach
ab airde in Arm an tSaorstáit nuair a bunaíodh é: Risteard Ó Maolchatha, Gearóid
Ó Súilleabháin, Diarmuid Ó hEigeartaigh, agus Seán Ó Muirthile.

Dream ardnósach ab ea iad na Céitinnigh seo, agus iad suite siúráilte roimh ré
go mbeadh cinniúint as an ngnáth i ndán dóibh nuair a gheobhadh Éire a saoirse.
Scéal eile, áfach, nach gceadódh a gcreideamh dian Caitliceach dóibh mórán
mórtachais a dhéanamh le Protastúnaigh an Chonartha, daoine ar nós Seosamh
Laoide (Joe Lloyd) a bhí i gceannas obair fhoilsitheoireachta na heagraíochta.

Leis na Caitlicigh choimeádacha a ghiúmaráil, b'éigean do de hÍde uaireanta
seasaimh a ghlacadh i gcúrsaí na polaitíochta cultúrtha nach bhfuil róchuma
orthu agus iad á scrúdú le súile ár linne féin. B'é an sampla ba mhíchlúití den
chineál seo ná an callán a tharraing an dráma úd Playboy of the Western World le
John Millington Synge sa bhliain 1907. Bhí an dráma ina chnámh spairne idir na
hintleachtóirí liobrálacha agus na daoine a raibh dearcadh ní ba choimeádaí acu,
agus b'éigean do de hÍde taobhú leis an dara dream acu, rud nár mhaith William
Butler Yeats dó riamh. Bhí de hÍde ag brath ar na deontais a d'fhaigheadh sé ó
na Gael-Mheiriceánaigh leis an gConradh a choinneáil ag obair, agus dearcadh
coimeádach acu siúd ar chúrsaí cultúrtha na hÉireann. Bhí an dráma féin bunaithe
ar na hamhráin Ghaelacha a bhí foilsithe agus aistrithe ag de hÍde féin ina
dhíolaim cháiliúil The Love-Songs of Connacht, agus b'iomaí duine sa Chonradh
féin a shíl go mba chóir d'Uachtarán an Chonartha an Playboy a chosaint, seachas
a ionsaí. Ar chúiseanna airgid, áfach, b'éigean dó an seasamh coimeádach a
roghnú. Inniu féin, is minic a dhéanann naimhde na Gaeilge tagairt do scéal an
Phlayboy, agus iad ag áitiú go bhfuil an Ghaeilge agus an coimeádachas cultúrtha
pósta ceangailte go doscartha.

Sa bhliain 1913, bhí Baile Átha Cliath ar bharr lasrach, agus an cogadh idir an
lucht oibre agus na fostóirí faoi lán an tseoil. Chuir na fostóirí frithdhúnadh
i bhfeidhm leis na ceardchumainn a throid, agus iad ag tarraingt isteach
sáraitheoirí stailce ó Shasana leis an obair a dhéanamh os comhair shúile an
lucht oibre áitiúil. Ós rud é go raibh teaghlaigh na n-oibrithe Éireannacha ag
fulaingt go mór mór le hocras faoi na himthoscaí seo, bhí an lucht oibre ar
coipeadh le fearg agus le héadóchas. Bhí an chathair ar fad ina cíor thuathail,
nuair a bhí an lucht oibre áitiúil ag iarraidh na sáraitheoirí stailce a
imeaglú, agus na péas ag gabháil de smachtíní orthu. B'iad Séamas Ó Conghaile
agus Séamas Mór Ó Lorcáin ceannairí an lucht oibre le linn na dtrioblóidí seo.

Daoine socúlacha meánaicmeacha ab ea iad tromlach na gConraitheoirí i ndiaidh an
iomláin, agus ba leasc leo taobhú leis an lucht oibre sa choimhlint seo, go
háirithe ó bhí an Eaglais Chaitliceach go tréan ag cosaint na bhfostóirí agus ag
lochtú na n-oibrithe. Dá dheasca sin, is iomaí Gaeilgeoir de phór íseal a fuair
é féin idir dhá thine Bhealtaine ag iarraidh dhá thrá na Gaeilge agus an
tSóisialachais a fhreastal, ó bhí an chuma ag teacht ar an scéal nach bhféadfá
an dá chuid a roghnú. B'ansin a chaill Seán Ó Cathasaigh, an drámadóir, a shuim
sa náisiúnachas Éireannach agus sa Ghaeilge araon, agus an mealladh a bhain
imeachtaí an fhrithdhúnta as. Bhí Cathal Brugha, cathaoirleach Chraobh an
Chéitinnigh, go tréan in aghaidh an lucht oibre, mar shampla. Dealraíonn sé
gurbh é Pádraig Mac Piarais an t-aon Chonraitheoir mór le rá a bhí sásta tacú
leis an lucht oibre. Bhí aithne phearsanta aige ar Shéamas Ó Conghaile cheana
féin, agus clann Uí Lorcáin ag dul ar Scoil Éanna.

Faoin am ar thosaigh an Chéad Chogadh Domhanda, chuaigh insíothlú na bhFíníní i
dtreise sa Chonradh. B'é Tomás Ó Cléirigh a bhí i gceannas ar an ngníomhaíocht
seo. Thuig sé an poitéinseal a bhí sa Chonradh do ghluaiseacht na Poblachta,
agus d'fhéach sé chuige gurbh iad lucht a leanúna féin a shealbhódh an
eagraíocht. Ní raibh mórán céille aige don Ghaeilge féin riamh. Sa bhliain 1915,
nuair a tháinig lucht an Chonartha le chéile ag Ard-Fheis Dhún Dealgan, vótáladh
iarrthóirí na bhFíníní isteach ar choiste gnó an Chonartha, ionas gur fágadh an
eagraíocht faoina smacht. Ag an gcruinniú céanna, d'iompaigh siad an Conradh ina
eagraíocht náisiúnaíoch trí rialacha na heagraíochta a athrú, ionas go raibh
ruaigeadh na nGall as Éirinn mar chuspóir oifigiúil ag an gConradh feasta.

Ina dhiaidh sin, is féidir a rá go raibh an Conradh ag déanamh neamhshuime ar
fad dá aidhm oifigiúil, nó chuaigh an náisiúnachas agus an ghleic armtha ar son
shaoirse na hÉireann in áit na Gaeilge ar fad. Ghlac cuid mhaith de cheannairí
agus de ghnáthbhallra na heagraíochta páirt in Éirí Amach na Cásca, agus mura
bhfuair siad bás i bpáirc an áir nó os comhair fhoireann na mbásadóirí i
bPríosún Chill Mhaighneáin, chaith siad tamall fada i bhFrongoch.

I Mí na Nollag 1918, ghnóthaigh Sinn Féin an toghchán agus bhunaigh siad Dáil
Éireann mar mhalairt ar an Westminster. An rialtas a fuair na cumhachtaí ón Dáil
in Aibreán 1919, is ar éigean a bhí aon duine air nach raibh ina
shean-Chonraitheoir. Is féidir a rá go raibh saol polaitiúil na tíre á chasadh
timpeall Chonradh na Gaeilge san am sin. Baineadh úsáid áirithe as an nGaeilge
mar chuid de nós imeachta na chéad Dála, ach b'é an Béarla ba mhó a chualathas
le linn na díospóireachta.

Ar an lá céanna ar tháinig an Dáil le chéile an chéad uair, thosaigh Cogadh na
Saoirse, nuair a mharaigh dornán d'Óglaigh beirt saighdiúirí dubha ar an
tSulchóid Bheag i gContae Thiobraid Árann. Bhí cuid mhaith Conraitheoirí i measc
na nÓglach a rinne an obair, agus seantimire de chuid an Chonartha i gceannas
orthu.

B'é Seán Ua Ceallaigh, "Sceilg", a toghadh mar Uachtarán ar an 5 Lúnasa 1919. Sa
bhliain sin, b'i gcathair Chorcaí a tháinig an Ard-Fheis le chéile, agus mar
sin, ba toscairí ó Chúige Mumhan iad an chuid ba mhó dá raibh i láthair, ós rud
é go raibh sé dainséarach an tír a thaisteal agus an cineál ama a bhí ann. Bhí
an Ard-Fheis breá sásta go raibh Dáil Éireann tar éis stádas oifigiúil a
bhronnadh ar an teanga in Éirinn, ach san am céanna, bhí go leor de mhaithe agus
de mhóruaisle na tíre ar nós cuma liom nó fiú diúltach i leith na Gaeilge. Bhí
dearcadh na hEaglaise Caitlicí ina ábhar míshástachta, chomh maith leis an lucht
gnó, ó bhí drogall orthu teanga "mharbh neamhthrádálach" cosúil leis an nGaeilge
a úsáid.

Sa bhliain 1919 a thosaigh lucht rialtais Shasana troid a chur ar an gConradh i
ndáiríre. Coisceadh Fáinne an Lae, iris an Chonartha, ar an 20 Meán Fómhair
1919, ach tháinig an iris nua, Misneach, ina leaba i Mí na Samhna. Bhí sé
deacair, áfach, iris ar bith a scaipeadh, ós rud é go raibh an tír ina cíor
thuathail ag an gcogadh. San am céanna, mar atá, an 25 Samhain 1919, d'fhógair
rialtas Shasana go hoifigiúil gur eagraíocht antoisceach Náisiúnaíoch ab ea é an
Conradh, agus go raibh an stát lena chur de dhroim an tsaoil.

Nuair a tháinig na Dúchrónaigh go hÉirinn an bhliain a bhí chugainn, chuir siad
troid fhíochmhar ar an nGaeilge mar rud. Chuir siad tithe agus maoin eile de
chuid an Chonartha trí thine, bhain siad anuas comharthaí Gaeilge aon áit a
bhfaca siad a leithéidí, agus d'ionsaigh siad aon duine a chuala siad ag caint
Gaeilge. Ní raibh de thoradh ar na hiarrachtaí seo ach amháin gur tharraing siad
tuilleadh daoine i dtreo na Gaeilge agus na Gaeilgeoireachta.

Eagraíocht feasachta atá ann. D'eagraigh Conradh an feachtas polaitiúil agus
sraith agóidí "Dearg le Fearg", chun cur in aghaidh na n-ionsaithe a bhí á
ndéanamh ar an Ghaeilge sa bhliain 2013.

Tháinig an "Dream Dearg" le chéile sa bhliain 2016 mar gheall ar an fhrustrachas
i measc phobal na Gaeilge sa Tuaisceart faoi ionsaithe leanúnacha ar an
Ghaeilge, is cosúil, ó rialtas agus ionadaithe pobail. "Acht na Gaeilge" sa
Tuaisceart atá ag teastáil ón Dream Dearg, rud a chosnódh an Ghaeilge óna
leithéid d'ionsaithe amach anseo, dar leo.

I ndiaidh chríochdheighilt na hÉireann, bhunaigh Gaeilgeoirí an Tuaiscirt
eagraíocht leath neamhspleách dá gcuid féin, mar atá, Comhaltas Uladh. Go
hoifigiúil, is cuid den Chonradh é, cé gur féidir a rá go bhfuil polasaí agus
próifíl dá chuid féin aige. Tháinig an Comhaltas ar an bhfód sa bhliain 1926,
agus sagairt Chaitliceacha ab ea iad an chuid ba mhó de na bunaitheoirí. Sna
blianta tosaigh, bhí an Comhaltas á stiúradh ag an Athair Lorcán Ó Muirí,
náisiúnaí dian dásachtach, a chríochnaigh a staidéar diagachta i Minnesota, i
ndiaidh dó bata agus bóthar a fháil ó Mhaigh Nuad toisc go raibh sé róghníomhach
sna heagraíochtaí náisiúnaíocha.

Fágadh Cúige Uladh go léir, seachas Tuaisceart na hÉireann amháin, faoin
gComhaltas, agus d'áirigh an tAthair Ó Muirí Contae Lú mar chuid de Chúige
Uladh. B'as Lú dó féin, ach ón taobh eile de, an beagán Gaeilge a bhí á labhairt
i Lú i dtosach na fichiú haoise, is follasach gur ceann de na canúintí Ultacha a
bhí ann.

Bhí dearcadh an-chúigiúil ag an Athair Ó Muirí ar cheisteanna canúna, agus é ag
cur béime ar thábhacht chanúint Chúige Uladh in obair an Chomhaltais. Sa bhliain
1935, ruaig an tAthair craobh i nDún Dealgan a bhí ag cleachtadh chanúint na
Mumhan.

Eagraíonn Conradh na Gaeilge an tOireachtas, féile a dhéanann ceiliúradh ar na
healaíona dúchasacha trí mheán na Gaeilge. Cuireadh tús leis an Oireachtas sa
bhliain 1897, nuair a cóiríodh an chéad fhéile sa Rotunda i mBaile Átha Cliath.
Féile aon lae a bhí ann san am. Inniu, maireann an fhéile deich lá ar fad, ach
tá sí scoilte ina dhá leath, Oireachtas na Bealtaine agus Oireachtas na Samhna.
Baineann an tOireachtas le beagnach gach gné den chultúr dúchais – amhránaíocht
ar an sean-nós, amhránaíocht aonair, cóir, ceol traidisiúnta, rince,
scéalaíocht, agallaimh bheirte agus litríocht na Gaeilge.



https://ga.wikipedia.org/wiki/Cispheil

Is saghas spóirt é cispheil. Go bunúsach, imríonn dhá fhoireann in aghaidh a
chéile, agus bíonn an bua ag an bhfoireann a bhíonn in ann an méid is mó pointí
a fháil.

Ba é múinteoir spóirt darbh ainm Dr James Naismith, a bhunaigh an cluiche
cispheile níos mó ná céad bliain ó shoin. Rugadh agus tógadh i gCeanada é.
Chuaigh sé go Meiriceá ag múineadh agus chum sé cispheil sa dóigh is go mbeadh
cluiche ínteacht le himirt ag na micléinn sa choláiste i rith an gheimhridh. Sa
lá atá inniu ann imrítear cispheil ar fud na cruinne.

Is é Michael Jordan an t-imreoir cispheile is cáiliúla ar domhan. Rugadh é i
Nua-Eabhrac Mheiriceá sa bhliain 1963 agus bhog an teaghlach go Carolina Thuaidh
nuair a bhí sé ina ghasúr og. Bhuaigh sé scoláireacht cispheile go hOllscoil
Carolina Thuaidh agus sa bhliain 1984 bhuaigh sé "Imreoir Choláiste Naismith na
Bliana". Is ansin a thosaigh sé ag imirt do na Chicago Bulls. D'imir sé chun
tosaigh sa chluiche cispheile don chuid is mó mar go raibh sé iontach ard, sé
troigh agus sé orlach. Sa bhliain 1993 d'éirigh sé as an gcispheil nuair a
maraíodh a athair agus thosaigh sé ag imirt baseball. Ach níor fhan sé ar shiúl
ón gcispheil i bhfad agus thosaigh sé ag imirt do na Chicago Bulls arís ar an 18
Márta 1995. Sa bhliain 1996 shínigh sé conradh $30 milliúin leo. D'imir sé a
chluiche dheireanach sa bhliain 2003 agus é daichead bliain d'aois.

Tosaíodh ar chispheil chathaoir rotha a imirt ag deireadh an Dara Cogadh
Domhanda. Thosaigh na saighdiúirí á imirt mar gur chaill siad lúth na gcos sa
chogadh. Úsáideann na himreoirí cathaoireacha rotha speisialta atá daor le
cheannacht ach atá breá éadrom agus ábalta bogadh iontach gasta. Glacann
lúthchleasaithe atá míchumasach páirt sna Paralimpeacha gach dara bliain.

Ar an tsuímh idirlíne basketballireland.ie cuirtear béim ar thábhacht an spóirt
seo i measc páistí óga an lae inniu. Impítear orainne, mar mhúinteoirí, páistí a
ghríosadh le cispheil a imirt ar scoil mar go gcuireann sé le dul chun cinn
fisiciúil an pháiste, is cluiche é ina bhfoghlaimíonn páistí an dóigh le
comhoibriú le páistí eile, agus cothaíonn sé dearcadh dearfach i leith imirt,
traenáil agus comórtasaíocht. Tá rialacha difriúla cispheile ann do pháistí agus
tá cóip iomlán le fáil ar an idirlíon ag www.basketballireland.ie.



https://ga.wikipedia.org/wiki/Carl_von_Linn%C3%A9

Luibheolaí Sualannach ab ea é Carl Linnaeus (23 Bealtaine, 1707 – 10 Eanáir,
1778), a rugadh i Rashult na Sualainne. Chuir von Linné tús leis an
tacsanomaíocht, is é sin, an brainse den bhitheolaíocht a bhíonn ag plé le rangú
agus le haicmiú na neachanna beo. Tá cáil air freisin mar dhuine de
cheannródaithe na héiceolaíochta.

Rugadh Carl Linnaeus i Råshult, i gcúige Småland i ndeisceart na Sualainne. Bhí
a athair agus a sheanathair ina ministrí roimhe, agus ghlac a mhuintir leis go
rachadh sé ag staidéar diagachta chomh maith, ach níor theastaigh uaidh bheith
ina mhinistir.

Thug dochtúir leighis áitiúil spreagadh dó dul leis an luibheolaíocht, ó ba léir
go raibh suim aige sna plandaí. De réir mar a mhol an dochtúir seo, chuir a
athair an mac go hOllscoil Lund, arbh í an ollscoil ba chóngaraí í. Bhí gairdín
luibheolaíochta Lund fágtha gan saothrú, rud a bhain an-mhealladh as Carl óg,
agus sa bhliain a bhí chugainn, d'aistrigh sé go hOllscoil Uppsala.

Bhí saol crua aige in Uppsala ar dtús agus an t-airgead gann air, ach ansin,
fuair sé aithne ar an eolaí cáiliúil Olof Celsius sa bhliain 1729. Chuaigh sé go
mór i bhfeidhm ar Celsius chomh heolach is a bhí Linnaeus óg ar na plandaí agus
chomh dúthrachtach is a bhí sé ag bailiú samplaí. Mar sin, chuir sé lóistín ar
fáil dó.

Is é an príomhrud a chur Linnaeus i gcrích ná gur bhunaigh sé córas ainmniúcháin
i gcomhair na n-orgánach beo ar glacadh leis go forleathan i saol na
heolaíochta. Chuir obair Linnaeus tús leis an ainmníocht déthéarmach a mbaintear
úsáid choitianta aisti le speicis na neachanna beo a shainiú go neamhdhébhríoch.
Chomh maith leis sin, d'fhorbair sé an tacsanomaíocht Linnaech - an córas
aicmithe eolaíoch atá in úsáid go forleathan sa bhitheolaíocht go fóill.

Sa chóras Linnaech, aicmítear na neachanna beo go hordlathach. Is í an ríocht an
leibhéal is airde sa chóras, cosúil le ríocht na n-ainmhithe nó ríocht na
bplandaí - de réir na cuma atá ar an gcóras inniu, tá ríocht na n-eobaictéar,
ríocht na n-aircéabaictéar, ríocht na bhfungas agus ríocht na bProtista ann.
Ansin, roinntear na ríochtaí ina n-aicmí, na haicmí ina n-oird, agus na hoird
ina ngéinis. Baill den ghéineas, arís, is iad na speicis, ach d'aithin Linnaeus
roinnt tacsón gan ainm faoi bhunrang an speicis.

Seo liosta de na ranganna ar fad atá aitheanta sa lá atá inniu ann (bunaithe ar
chóras Linnaeus)

Nuair a fhionnfar neach nua, tabharfar ainm déthearmach Laidine air. Is é is brí
le h-"ainm déthéarmach" ná ainm a bhfuil dhá théarma, nó dhá fhocal, ann:

Is iad a leabhair Species plantarum (Saghsanna Plandaí, 1753) agus Systema
naturce (Córas an Nádúir, 10ú n-eagrán, 1758-9) a chuir tús oifigiúil le córas
tacsanamaíoch reatha na n-ainmneacha déthéarmacha Laidineacha ar phlandaí is
ainmhithe.



https://ga.wikipedia.org/wiki/Bolc%C3%A1n

Is éard is bolcán ann ná briseadh i screamh phláinéid, cosúil leis an Domhain, a
ligeann laibhe the, luaithreamhán bolcánach, agus gáis amach ó sheomra magma
bolcáin faoin dromchla. Is iad ceann de na hiontais is cumhachtaí agus is
contúirtí ar domhan. Eascraíonn bolcáin de ghnáth in áiteanna ina bhfuil scoilt
idir phlátaí teicteonacha, amhail idir an Eoraip agus an Afraic. Deirtear go
raibh baint ag Naomhán leo nuair a chruthaigh sé an domhan. Tarlaíonn bolcáin an
Domhain toisc go bhfuil a screamh briste ina 17 plátaí teicteonacha móra dochta,
a bhíonn ag snámh ar sraith an mhaintlín a bhíonn níos boige agus níos teo. Dá
bhrí sin, ar an Domhan, faightear bolcáin de gnáth san áit ina bmíonn plátaí
teicteonacha ag eisréimniú nó ag inréimniú. Mar shampla, is cúis le plátaí
dibhéirseacha atá ag tarraingt óna chéile na bolcáin a bhíonn ag droim
láraigéanach, mar shampla Droim an Atlantaigh Láir; plátaí teicteonacha
coinbhéirseacha ag teacht le chéile is cúis leis na bolcáin ag Fáinne Tine an
Aigéin Chiúin. These so-called "hotspots", for example Hawaii, are postulated to
arise from upwelling diapirs with magma from the core–mantle boundary, 3,000 km
deep in the Earth. Volcanoes are usually not created where two tectonic plates
slide past one another. Chruthaítear bolcáin freisin san áit ina mbíonn síneadh
agus tanú ar phlátaí taobh istigh na screimhe, m.sh., i Scoiltghleann na
hAfraice Thoir agus sa bhlárum bholcánach Wells Gray-Clearwater agus i
Scoiltghleann an Rio Grande i Meiriceá Thuaidh. Tagann an cineál seo
bolcánachais faoi scáth na bolcánachais "hipitéis phláta". I gcónai, mínítear an
bholcánachas, ar shiúl ó teorainneacha plátaí, mar chleitíní an mhaintlín.

Tugtar "baill the" orthu, mar shampla Haváí, agus samhlaítear go dtagann siad
chun cinn ó thonnadh aníos diaipirí le magma ó theorainn an chroí is an
mhaintlín, 3,000 km faoi dhromchla an domhain. De ghnáth, ní chruthaítear
bolcáin nuair a shleamhnán dhá phláta teicteonach thar a chéile.

D'fhéadfadh bolcáin, atá ag brúchtadh, a bheith contúirteach go leor, ní hamháin
i ngarchomharsanacht an bhrúchta. Mar shampla, d'fhéadfadh a leithéad agus
luaithreamhán bolcánach a bheith ina bhagairt ar aerárthaí, go háirithe
scairdeitleáin; mar is féidir luaithcháithníní a leáigh ag ardtheocht na
n-inneall, agus ansin is féidir le caithníní leáite cloí chuig lanna an tuirbín
agus a gcruth a athrú, rud a d'fhéadfadh cur isteach ar oibriú an tuirbín.
D'fhéadfadh brúchtaí móra tionchar a imirt ar an aertheocht, mar is féidir le
luaithreach agus braoiníní d'aigéad sulfarach an ghrian a chur i bhfolach agus
an atmaisféar an Domhain (nó trópaisféar) a fhuarú; mar sin féin, ionsúnn siad
an teas radaithe ag teacht aníos ón Domhan, ar an dóigh sin téitear an
atmaisféar uachtarach (nó strataisféar). Go stairiúil, 'bolcánacha Geimhrí' a
ghlaoití orthu siúd agus bhí siad freagrach as gortaí tubaisteacha.



https://ga.wikipedia.org/wiki/Baict%C3%A9ar

Is orgánaigh mhiocrascópacha, aoncheallacha iad na baictéir. Is gnách go mbíonn
siad idir 1 go 20 micriméadar ar fad, agus de réir an crutha a bhíonn orthu, a
aicmítear iad.

Is í an mhicribitheolaíocht an brainse den bhitheolaíocht a bhíonn ag plé leis
na miocrorgánaigh (miocróib) agus tá an bhaictéireolaíocht ina chraobh nó
bhrainse amháin di. Tá na baictéir uileláithreach i gnáthóga na Cruinne, ag fás
in ithir, i bhfuaráin the aigéadacha, i ndramhaíl radaighníomhach, in uisce na
farraige, agus fiú i nduibheagán screamh an Domhain. Go hiondúil bíonn thart ar
40 milliún baictéir i ngram d'ithir agus milliún amháin i mhillilítear
d'fhionnuisce, fágann sin go bhfuil cothrom le 5 nanai-mhilliún (5×1030) sa
Domhain ar fad.

Tá ról rí-thábhachtach ag na baictéir i dtimthriall ( athchúrsáil) na
gcothaitheach, agus tá fosúchán nítrigine ón atmaisféar ag braith go mór ar airí
na mbaictéar. Tá beagnach deich n-oiread níos mó cealla baictéir i gcorp an
duine ná i gcealla daonna, líon ollmhór ar an gcraiceann agus sa chonair conair
ghastraistéigeach. Caithfear a rá go mbíonn na baictéir seo neamhdhíobhálach nó
fiú go ndéanann an chuid is mó díobh maitheas don Duine, de thoradh ar chóras
imdhíonachta an choirp, ach tarraingíonn cuid acu galair, agus is féidir cuid
díobh galar ionfhabhtaíoch a thosnú. Pataiginí a thugtar ar mhiocrorgánaigh a
tharraingíonn galair ionfhabhtaíocha; an calar, an gallbholgach nó an tsifilis,
an t-antrasc, an lobhra , agus an phlá bhúbónach san áireamh. Is í an ionfhabhtú
riospráide eitinn an galar marfach is coitianta, bíonn an eitinn scamhóige
freagrach as bás dhá mhilliún duine sa bhliain, tromlach mór díobh i réigiúin na
hAfraice fo-Shahárach. Úsáidtear frithbheathaigh nó antaibheathaigh, i dtíortha
an chéad Domhain, le haghaidh ionfhabhtú baictéireach a mhilleadh agus i
dtionscal na feirmeoireachta.

Is prócaróit iad na baictéir. Tá siad neamhchosúla le na hainmithe nó na
heocaróit eile mar nach mbíonn núicléas nó orgánaid scannánchumhdaithe acu. Go
dtí le deireanaí, bhí na prócaróit go léir san áireamh leis an téarma baictéar,
ach tháinigh athrú ar an nós sin leis an bhfionnachtain go raibh dhá ghrúpa, a
bhí fíor-dhifrúil óna gcéile, sna prócaróit a shíolraigh go neamhspleách óna
gcéile ón sinsearach coiteann. Tugtar Baictéir agus Archaea ar na fearainn
éabhlóide seo anois.

Ba é an t-eolaí Ísiltíreach Anton van Leeuwenhoek an chéad duine ar amhairc ar
bhaictéir sa bhliain 1674, agus é ag baint úsáide as micreascóp solais
aon-lionsa, a thóg sé féin. Thug sé an t-ainm "animalcules" dóibh agus sheol sé
an t-eolas a d'aimsigh sé i litreacha go dtí an Royal Society of London for the
Improvement of Natural Knowledge. Bhí an t-eolaí Gearmánach Christian Gottfried
Ehrenberg sa bhliain 1828, freagrach as an t-ainm baictéar a thabhairt orthu. Tá
an focal 'baictéar' díorthaithe ó βακτήριον -α na Gréigise, agus an bhrí a bhí
leis ná "maide beag".

Thaispeáin Louis Pasteur, sa bhliain 1859, gur de réir fás miocrób a tharla an
próiseas coipthe. Coipeadh a bhí i gceist, ní uathghiniúnint (hprionsabal na
huathghiniúna) mar a cheap daoine go dtí sin. (Is fungais iad na giostaí agus na
caonaigh atá freagrach as choipeadh de gnáth, ní baictéir.) Ba é Pasteur, i
bpáirt le Robert Koch, a bhí comhaimseartha leis, a chéad thacaigh leis an
teoiric gur cúis galar iad na frídíní. Ba cheannródaí é an baictéireolaí leighis
Gearmanach Robert Koch a d'oibrigh ar calar, eitinn agus anrasc. Bhain Koch
Duais Nobel na Fiseolaíochta nó an Leighis amach i 1905, de thoradh ar a chuid
taighde ar an eitinn agus an cruthúnas a thug sé do 'teoiric na bhfrídíní'. I
bpostaláidí Koch, leag sé síos critéir nó triail chritéir chun a thaispeaint go
raibh nó nach raibh baictéir ar leith ciontach as ghalar. Úsáidtear na critéir
seo i láthair na huaire. Cé go raibh daoine ar an eolas, ón naoú aois déag ar
aghaidh , go raibh ceangal idir micrea-orgánaigh agus galair éagsúla, ní raibh
cóireáil éifeachtach ar bith ar fáil don phobal.

Bíonn scannán lipeapróitéine thart ar an gcíteaplasma agus feidhmíonn an scannán
mar bhac leath-thréscaoilteach a choinníonn bia, próitéiní agus comhábhair
riachtanacha an chíteaplasma istigh sa chill. Mar phrócaróit, ní bhíonn
orgánaidí scannán-teanntaithe in a gcuid chíteaplasma agus mar sin is annamh a
bhíonn strúctúir incheallach acu. Bíonn easpa chillnúicléis, miteacoindrí,
clóraplaist agus orgáinidí eile acu, cé go mbíonn siad ag na heocaróit, a
leithéid agus Coimpléasc Golgi nó líontán ionphlasmach.



https://ga.wikipedia.org/wiki/B%C3%A9ising

Is í Béising (Sínis: Běijīng Shì, 北京市) príomhchathair Dhaon-Phoblacht na Síne,
agus í ar ceann de na cathracha is mó daonra ar fud an domhain. Sa bhliain 2012
bhí fiche milliún, sé chéad nócha agus trí mhíle duine (20,693,000 duine) ina
gcónaí i mBéising. Níl sí ar an gcathair is mó daonra sa tír áfach, nó tá fiche
agus trí mhilliún duine ina gcónaí i Shang-hai. Is í Béising an chathair is
tábhachtaí sa tSín ó thaobh na polaitíochta agus an chultúir de. Bardasacht í
cathair Bhéising atá faoi smacht díreach an rialtais náisiúnta. Tá ceithre cinn
déag de cheantair uirbeacha nó fho-uirbeacha ann chomh maith le dhá chúige
tuaithe.

Maidir leis an stair chomhaimseartha, ní mór an sléacht i gCearnóg Tiananmen ar
an 4 Meitheamh 1989 a lua. Faoi thionchar na n-imeachtaí in Oirthear na hEorpa
san am chéanna, chuaigh na mic léinn amach sna sráideanna ag agóidíocht agus ag
éileamh daonlathais. Sa deireadh, cuireadh tancanna agus saighdiúirí ag ceansú
na n-agóideoirí, agus dealraíonn sé go bhfuair na mílte bás de thoradh na
cniogbheartaíochta seo.

Sa bhliain 2008, tháinig lúithnirí an domhain le chéile i mBéising le Cluichí
Oilimpeacha an tSamhraidh a imirt.



https://ga.wikipedia.org/wiki/Arizona

Is stát í Arizona i Stáit Aontaithe Mheiriceá. Ní fios i ndáiríre cad as d'ainm
an stáit, ach meastar go bhfuil baint ag 'airgead', an mianra, leis. Tá daoine
sa cheantar le timpeall 20,000 bliain agus iarsmaí d'áitribh in uamhanna le fáil
sa bhfásach. Tháinig na dúchasaigh atá sa stát faoi láthair, na Apache agus
Navajo chun na háite timpeall seacht gcéad bliain ó shoin as Ceanada. Thosaigh
na Spáinnigh ag teacht chun na háite sa séú haois déag, ach ba bheag a spéis ann
mar go raibh talamh níos fearr in áiteanna eile. Bhí an ceantar faoi smacht
Mheicsiceo nuair a fuair an tír sin a saoirse ón Spáinn in 1821. Thosaigh
Meiriceánaigh ag teacht mar shealgairí ach ba bheag duine a chuir faoi sa
réigiún. Tar éis an chogaidh idir na Stáit Aontaithe agus Meicsiceo, 1848, ghabh
SAM seilbh ar chuid mhór den tír agus ceannaíodh tailte eile. Thosaigh
mianadóirí ag teacht isteach chun ór, airgead agus copar a bhaint as an talamh.
Bhí cogaí éagsúla idir na Meiriceánaigh agus na Apache a bhí faoi cheannas
Cochise agus Geronimo, ach faoi 1886 ghéill na dúchasaigh do na saighdiúirí
geala. Aithníodh mar chríoch de chuid na Stát Aontaithe é i 1863, agus rinneadh
stát de i 1912. Tá an phríomhchathair i Phoenix ó 1889 i leith.

Tá achar 295,000 ciliméadar cearnach in Arizona agus 6,392,017 duine ina gcónaí
inti. Is é Arizona an 16u stát is mó daonra. Tá 21.7 duine sa chiliméadar
cearnach. Is ann atá an Grand Canyon, cainneoin atá ar cheann de mhóriontaisí
tíreolaíochta an domhain. Sléibhte agus fásaigh atá i gcuid mhór den talamh. Is
é Sliabh Humphreys Peak (3,857m) an pointe is airde in Arizona agus tá cainneoin
dhomhaine sna habhanntrachtaí. Is í an Colorado an abhainn is mó.



https://ga.wikipedia.org/wiki/Anne_Frank

Seans gurb í Annelies Marie "Anne" Frank, a rugadh ar 12 Meitheamh 1929 i
Frankfurt-am-Main sa Ghearmáin, an duine is mó cáil des na milliúin Giúdach a
maraíodh le linn an Uileloisce. Nuair a tháinig na Naitsithe i réim, d’aistrigh
an teaghlach go hAmstardam. Bhí an teaghlach faoi bhagairt arís toisc
forghabháil na nGearmánach ar an Ollainn. B’fhear gnó é an t-athair, Otto Frank,
agus ar 6 Iúil 1942 chuaigh an teaghlach agus ceathrar Giúdach eile i bhfolach i
bhfortheach rúnda in áras a chuideachta i gceantar Prinsengracht. Chuaigh Otto i
muinín Miep Gies, fostaí de chuid na cuideachta, agus bhíodh Ollannaigh dhílse
ag tabhairt bia agus leabhar don bhuíon a bhí i bhfolach. Sceitheadh orthu,
áfach. Tógadh cách go dtí na campaí géibhinn agus ba é Otto amháin a tháinig
slán.

Bogadh Anne agus a deirfiúr Margot ó Auschwitz, áit ar cailleadh a máthair, go
Bergen-Belsen ach bhuail an tífeas iad ansin. D’éag Margot agus go luath ina
diaidh, ag tús mhí an Mhárta 1945, cailleadh Anne.

Leabhar a fuair sí mar bhronntanas lae breithe nuair a bhí sí trí bliana déag a
d’úsáid sí mar dhialann. Déagóir anamúil, gealgháireach a bhí in Anne ach bhí
aigne thar a bheith neamhspleách aici chomh maith agus tá na tréithe seo ar fad
léirithe ina dialann. Tugann sí léiriú grinn orthu siúd a bhí i bhfolach léi
agus mar a réitigh nó nár réitigh siad lena chéile. Scríobhadh sí an dialann
amhail is dá mba rud é go raibh sí ag labhairt le dlúthchara agus thuig sí nach
bhféadfadh sí a cuid smaointe a roinnt chomh hoscailte sin leis na daoine eile.
Toisc an mhacántacht seo agus a cumas nádúrtha scríbhneoireachta, tá na milliúin
cóip den dialann díolta ar fud an domhain in iliomad teangacha. Bhí meas aici ar
an litríocht agus scríobh sí ar 11 Bealtaine 1944 gurbh í an mhian ba mhó a bhí
aici ná bheith ina hiriseoir agus theastaigh uaithi lá éigin go bhfoilseofaí
leabhar bunaithe ar an dialann agus go mbeadh aitheantas aici mar scríbhneoir.
Tharla seo toisc gur chumhdaigh Miep Gies an dialann ó Lúnasa 1944 agus gur thug
sí d’Otto é tar éis an chogaidh. D’fhoilsigh seisean é i 1947. Ó shin i leith,
tá cáil dhomhanda ar Anne agus ó 1960 músaem atá san áras i Prinsengracht. Tá an
dialann ar taispeáint ann agus tagann beagnach milliún cuairteoir in aghaidh na
bliana go dtí an músaem.

Tá aistriúchán Gaeilge den dialann ar fáil faoin teideal Dialann Cailín Óig
aistrithe ag Pádraig De Bléine.



https://ga.wikipedia.org/wiki/Anatama%C3%ADocht

Is éard is anatamaíocht nó corpeolaíocht (ón nGréigis ἀνατομία anatomia, ó
ἀνατέμνειν ana: roinn, roinnte ó, agus temnein, gearradh, gearradh ar oscailt.
Ón bhfocal Gréigise "anatome" chomh maith--ana: ó chéile, tome:
gearradh-->gearradh ó chéile) nó corpeolaíocht ann ná réimse den bhitheolaíocht
is den leigheas a phléann le struchtúr nithe beo. Is téarma ginearálta é a
chuimsíonn an anatamaíocht dhaonna, anatamaíocht na n-ainmhithe, agus
anatamaíocht na bplandaí. I roinnt gnéithe den anatamaíocht tá gaol gearr aige
le sutheolaíocht, an anatamaíocht chomparáideach agus an tsutheolaíocht
chomparáideach.

Déantar an anatamaíocht a fhoroinnt i roinnt réimsí éagsúla; oll-anatamaíocht
agus anatamaíocht mhicreascópach. Is éard is oll-anatamaíocht ann ná staidéar ar
struchtúir anatamaíochta ar féidir iad a fheiscint le radharc na súl. Is éard is
anatamaíocht mhicreascópach ann ná staidéar ar struchtúir anatamaíochta
bhídeacha le micreascóipeanna, cuid de seo is ea an histeolaíocht (staidéar ar
riaradh na bhfíochán) agus cíteolaíocht (staidéar na gceall)



https://ga.wikipedia.org/wiki/An_tSualainnis

Ceann de na teangacha Lochlannacha, nó na teangacha Gearmáinice Thuaidh, is ea
an tSualainnis (svenska, svenska språket, mar a deir lucht labhartha na teanga
féin). Labhraíonn timpeall naoi milliún duine an teanga sa tSualainn agus ar fud
chóstaí na Fionlainne. An duine a bhfuil an tSualainnis go paiteanta aige, is
féidir leis adhmad maith a dhéanamh den chaint Ioruaise, ach cuireann fuaimniú
aisteach na Danmhairgise go mór isteach air an teanga labhartha a thuiscint, cé
go bhfuil an Danmhairgis scríofa sothuigthe go leor aige. Tugtar rikssvenska, nó
"Sualainnis na Ríochta", ar an teanga chaighdeánaithe a úsáidtear sna meáin
chumarsáide, agus í bunaithe ar na canúintí a labhraítear timpeall Stócólm agus
sa ghleann timpeall an locha Mälaren. Mar sin féin, níl sé as an ngnáth canúintí
tuaithe a chloisteáil ar an raidió ó am go ham.

Ceann de na teangacha Ind-Eorpacha is ea an tSualainnis, agus baint aici leis an
gcraobh thuaisceartach de na teangacha Gearmáinice. Is é sin, ceann de na
teangacha Lochlannacha atá ann. Is iad na teangacha eile sa ghrúpa seo ná an
Ioruais, an Danmhairgis, an Íoslainnis, agus an Fharóis. Is féidir, áfach,
foghrúpa Iartharach agus foghrúpa Oirthearach a aithint thar a chéile sa ghrúpa
seo féin. Is iad an Danmhairgis agus an tSualainnis a bhaineann leis an
bhfoghrúpa Oirthearach, ansin. Níl an cineál seo aicmiú ach stairiúil, áfach. De
réir na hintuigtheachta, tá sé níos fearr an teorainn a tharraingt idir na
teangacha Lochlannacha oileánda (an Fharóis agus an Íoslainnis) ó thaobh amháin,
agus teanga Lochlannacha na Mór-Roinne (an Danmhairgis, an Ioruais agus an
tSualainnis) ón taobh eile.

De réir na hintuigtheachta, bheadh sé chomh maith againn a rá gur canúintí aon
teanga iad an trí theanga Lochlannacha a labhraítear i Mór-Roinn na hEorpa. Bhí
sraith fhada cogaí idir na tíortha éagsúla seo, go háirithe sa séú agus sa
seachtú haois déag idir an tSualainn agus an Danmhairg. Chothaigh na himeachtaí
seo comhnaimhdeas agus náisiúnachas a spreag na tíortha chun béim ar leith a
chur ar na difríochtaí idir na teangacha féin, díreach nuair a bhí siad á
gcaighdeánú. Inniu féin, áfach, níl sé as cosán a rá gur canúintí aon teanga iad
an Ioruais, an Danmhairgis agus an tSualainnis - d'fhéadfaí "Lochlainnis" a
thabhairt ar an teanga sin. Níl sé deacair ach an oiread teacht trasna ar
áiteanna in aice leis an teorainn ina labhraítear canúint atá idir eatarthu.

Is í an tSualainnis teanga náisiúnta na Sualainne, agus í ó dhúchas ag ocht
milliún duine den naoú milliún a bhfuil cónaí orthu sa tír. Is léir nach féidir
leis an muintir isteach, ach an oiread, déanamh in uireasa na teanga. San
Fhionlainn, tá an teanga ó dhúchas ag 300,000 duine, nó timpeall ar sé faoin
gcéad de bhunadh na tíre. Bíonn Sualainnis éigin ag cuid mhaith de na cainteoirí
Fionlainnise féin. Ón taobh eile de, is follasach go bhfuil an dátheangachas
coitianta i measc na Sualainniseoirí. Cois farraige a bhíonn cónaí ar na
Sualainniseoirí san Fhionlainn, go háirithe timpeall ar Thúrcú agus san
Ostrabóitne. Ina lán áiteanna, tá an tSualainnis láidir go maith, agus í ina
príomhtheanga riaracháin, fiú.

San Eastóin, bhí áitreabh láidir Sualannach fadó i gceantair áirithe san
Iar-Thuaisceart agus sna hoileáin. I ndeireadh an Dara Cogadh Domhanda, áfach,
thug an chuid ba mhó acu seo aghaidh ar an tSualainn, nuair a thit an Eastóin
leis an Aontas Sóivéadach. Inniu, níl an tSualainnis ó dhúchas ach ag a dó faoin
gcéad de mhuintir na tíre go léir, de réir mar a d'fhógair siad féin sa
daonáireamh.

Bhí an tSualainnis ó dhúchas ag 67,000 duine sna Stáit Aontaithe sa bhliain
2004. Thairis sin, tá dhá chéad míle saoránach Sualannach ina gcónaí ar an
gcoigríoch, agus an chuid is mó acu ábalta an teanga a labhairt, gan amhras ar
bith.

Faoin ochtú haois i ndiaidh bhreith Chríost, bhí an teanga Gearmáinice a
labhraítí i dtuaisceart na hEorpa iompaithe ina canúint shainiúil Lochlannach -
an tSean-Lochlainnis. Na hathruithe a tháinig ar an teanga san am sin, níorbh
ionann iad i ngach cúige, agus de réir a chéile, d'fhorbair dhá mhórchanúint
Lochlannacha: an tSean-Lochlainnis Thiar agus an tSean-Lochlainnis Thoir.

B'í an tSean-Lochlainnis Thoir a chuir bun leis an Danmhairgis agus an
tSualainnis. Ba mhinic a thugtar "Danmhairgis Rúnach" ar an teanga seo sa
Danmhairg agus "Sualainnis Rúnach" sa tSualainn, cé nach raibh mórán difríochtaí
inaitheanta eatarthu roimh an dóú haois déag. Is é an aibítir Rúnach a d'úsáidtí
san am sin leis na canúintí seo a scríobh, agus is as an aibítir sin a
d'ainmnigh na teangeolaithe iad. An cineál Gearmáinice a bhí á scríobh i gCríoch
Lochlann roimh laethanta na Sean-Lochlainnise - an Bhun-Lochlainnis nó an
Phróta-Lochlainnis, mar a d'fhéadfá a thabhairt uirthi - is leis an tseanaibítir
Rúnach a scríobhtaí í, ach tháinig leagan nua den aibítir in úsáid ina dhiaidh
sin, nach raibh ach sé litir déag ann. Mar sin, ní rabhthas in ann freastal go
rómhaith ar fhuaimeanna na teanga leis an mbeagán litreach a bhí ann.

Mar sin féin, is féidir an difríocht is suntasaí idir an chanúint thiar agus an
chanúint thoir a aithint ar na hinscríbhinní Rúnacha: d'imigh an défhoghar [ei]
(nó [æi]) as an Lochlainnis Thoir, agus rinneadh [e] de, cf. stein (Ioruais),
sten (Sualainnis) = "cloch" (tá an focal seo gaolmhar le stone an Bhéarla, ar
ndóigh).

Sa tríú haois déag, bhí an oiread sin difríochtaí idir an chanúint Dhanmhargach
agus caint na Sualainne agus gurbh fhéidir a rá go raibh an tSean-Sualainnis ann
mar theanga ar leith. Sean-Sualainnis a thugtar ar an gcineál teanga a tháinig
ar an bhfód thart faoin mbliain 1225. Is é an chaipéis is tábhachtaí dá bhfuil
fágtha againn ón tréimhse seo ná seandlí Chúige Västergötland, nó Äldre
Västgötalagen. Tá bloghanna den dlí ann agus iad breactha síos thart faoin
mbliain 1250, ach is ón mbliain 1280 a tháinig an chóip iomlán is sine. B'í an
Eaglais Chaitliceach agus a cuid mainistreach ba mhó a d'imir tionchar ar an
teanga san am seo, nó chuaigh sraith mhaith focal iasachta ón Laidin agus ón
nGréigis in úsáid sa tSualainnis. Nuair a fuair an Conradh Hainseatach seilbh ar
thrádáil na Bailte, i ndeireadh na tríú haoise déag, thosaigh an Ghearmáinis, go
háirithe an Íseal-Ghearmáinis, canúint thuaisceart na Gearmáine, ag cur a cuma
féin ar an tSualainnis agus ar an Danmhairgis. Is iomaí craiceann a chuir
teangacha Lochlannacha na Mór-roinne díobh faoin tionchar seo, agus rinne an
Ghearmáinis athchóiriú iomlán ar fhoclóir na Sualainnise. Mar shampla, fuair an
tSualainnis córas na réimíreanna briathartha ón nGearmáinis:

Cé gur sna blianta seo a cuireadh bun leis an tSualainnis nua-aimseartha ó
thaobh an fhoclóra de, bhí gramadach na teanga i bhfad ní ba chasta ná inniu.
Bhí tuiseal tabhartha agus tuiseal cuspóireach ann mar fhoirmeacha beo. Thairis
sin, bhí an trí inscne - an fhirinscne, an bhaininscne agus an neamhinscne -
ann. I Sualainnis an lae inniu, is beag atá fágtha den difríocht idir an
fhirinscne agus an bhaininscne. Bhí iarmhíreanna pearsanta ag na briathair
freisin. Tríd is tríd, bhí córas na gramadaí sa tsean-Sualainnis níos cosúla
leis an nGearmáinis ná leis an gcineál Sualainnise a labhraítear inniu.

B'iad an preas clóchuradóireachta agus an reifirméisean a chuir tús leis an
Nua-Shualainnis. B'é an Rí Gustaf Vasa a choimisiúnaigh an chéad aistriúchán
Sualainnise ar an mBíobla. Tháinig an Tiomna Nua i gcló sa bhliain 1526, agus
foilsíodh an t-aistriúchán iomlán - "Bíobla Ghustaf Vasa" sa bhliain 1541. B'iad
Laurentius Andræ, Laurentius Petri agus Olaus Petri a d'aistrigh is a chuir in
eagar an chuid ba mhó den obair. B'as Lár na Sualainne iad ar fad, agus blas a
gcanúna ar an aistriúchán.

Is é an meas a bhíonn ag na saineolaithe ar an mBíobla seo gur comhréiteach
iontach maith a bhí ann idir an teanga scríofa a bhí ann roimhe sin agus an
cineál Sualainnise a bhí á labhairt san am. Céim thábhachtach a bhí ann i dtreo
na teanga caighdeánaí freisin. Tháinig na litreacha /å/, /ä/, agus /ö/ in úsáid
anois - na litreacha a dhealaigh an tSualainnis ón Ioruais agus ón Danmhairgis,
a bhaineadh úsáid as /aa/, /æ/, agus /ø/. (San fhíchiú haois, ghlac an Ioruais
agus an Danmhairgis leis an litir /å/ ón tSualainnis.) Cosúil leis an
nGearmáinis, freisin, scríobhtar /ck/ sa tSualainnis i ndiaidh na ngutaí gearra.
B'é Bíobla Ghustaf Vasa a chuir bun leis an úsáid seo freisin, agus an chuma ar
an scéal gur iarracht a bhí ann an teanga a scaradh ón Danmhairgis, nó is é /kk/
an litriú ar a n-aithnítear an Danmhairgis agus an Ioruais inniu féin. Bhí
cúiseanna polaitiúla leis an scarúnachas teanga seo, ós rud é go raibh an
Danmhairg agus an tSualainn ag cur síor-chogaidh ar a chéile go dtí an seachtú
haois déag.

Síltear go coitianta gur tháinig an tSualainnis chomhaimseartha ar an saol thart
timpeall na bliana 1900. Nuair a bhí an tionsclaíocht agus an t-uirbeachas ag
forbairt sa tSualainn, cuireadh tús le litríocht de chineál nua. Bhain na
scórtha móra scríbhneoirí, polaiteoirí, iriseoirí agus pearsantachtaí poiblí
eile a gcasadh féin as an teanga, go háirithe August Strindberg, an scríbhneoir
a bhunaigh litríocht nua-aimseartha na teanga.

Bhí na foirmeacha iolra imithe as an ngnáthchaint agus as na canúintí le fada,
áfach, agus iad i léig sa Danmhairgis agus san Ioruais freisin. Vi gick, ni
gick, de gick; vi går, ni går, de går a deirtí, agus de réir a chéile, thosaigh
an córas simplí nádúrtha seo ag éirí coitianta sa litríocht freisin. Is léir gur
chuir an litríocht nua-aimseartha, agus an bhéim a chuir sí ar aithris nádúrtha
na cainte, luas leis an bhforbairt seo. De réir a chéile, d'éirigh na foirmeacha
iolra tearc sna stíleanna éagsúla, go dtí gur glacadh leis an gcóras simplithe
sna doiciméid oifigiúla féin sna caogaidí. Inniu, ní úsáidtear foirmeacha cosúil
le vi gingo ar aon nós, agus is dócha nach mbeadh mórán daoine in ann an úsáid
cheart a bhaint astu ach an oiread, cé gur dócha go bhfaca siad sa
tseanlitríocht iad.

Is léir go bhfuil a lán focal Béarla in úsáid i Sualainnis an lae inniu. Go
tipiciúil, áfach, cuirtear in oiriúint do litriú agus d'fhuaimeanna na teanga
iad, cf. jobb (< job an Bhéarla; cosúil le y an Bhéarla a fhuaimnítear an j sa
tSualainnis), tajt (< tight an Bhéarla), fajtas (< to fight an Bhéarla), agus
araile.



https://ga.wikipedia.org/wiki/An_tSeicis

Is í an tSeicis an teanga Shlavach a labhraítear sa tSeic agus i measc lucht
imirce ón tSeic sna tíortha eile, go háirithe san Oileán Úr agus san Ostair. Ar
fud an domhain, tá sí ag dhá mhilliún déag de dhaoine ó dhúchas. Is í an
tSlóvaicis an teanga is gaolmhaire léi, agus an dá theanga sách intuigthe ag
cainteoirí na teanga eile. Mar sin féin, tá caighdeán scríofa agus litríocht dá
gcuid féin ag na Slóvacaigh, agus difríochtaí suntasacha ag baint leis an gcóras
díochlaonta.

Teanga ardchultúrtha is ea í an tSeicis, nó chuala an saol iomrá ar scríbhneoirí
móra nua-aimseartha na Seice cosúil le Karel Čapek, Jaroslav Seifert agus
Jaroslav Hašek. Is é úrscéal Hašek, Osudy dobrého vojáka Švejka za světové války
("Eachtraí an dea-shaighdiúra Švejk sa chogadh domhanda") an leabhar is clúití a
tháinig ar pár as Seicis riamh, agus is minic a chuirtear i gcomparáid le Don
Cíochótae é.

Tá caighdeán scríofa na Seicise bunaithe ar theanga Chlasaiceach an Bhíobla, is
é sin, Bible Kralická nó Bíobla Kralice, a bhaineann leis an séú haois déag. Bhí
teanga an aistriúcháin seo sórt seanfhaiseanta lena lá féin, gan aon trácht ar
an lá inniu, agus mar sin, tá Seicis labhartha ár linne an-difriúil leis an
teanga a scríobhtar. Is féidir a rá, fiú, go bhfuil sórt débhéascna ag baint
leis an tSeicis.

An duine nach bhfuil Seicis aige, nuair a chaithfidh sé súil ar théacs sa
teanga, is é an rud is mó a chuirfidh iontas air ná an oiread focal nach bhfuil
guta ar bith iontu: smrt ("bás"), blb ("amadán") agus a leithéid. Is é an míniú
ná go mbaintear úsáid an ghuta as an l agus as an r sa tSeicis go minic, agus
iad ag iompar an tsiolla mar a bheadh gutaí iontu. Tá a leithéid de litir sa
tSeicis agus ř freisin. R an-chaol atá ann, agus é cosúil leis an dóigh a
bhfuaimníonn Gaeilgeoirí áirithe an r caol - is é sin, tá sé idir eatarthu idir
an z agus an r.

Úsáidtear an síneadh fada sa tSeicis leis na gutaí fada a aithint thar na gutaí
gairide. Murab ionann agus sa tSlóvaicis, ní fheicfeá an síneadh fada os cionn
an r ná an l, cé go nglactar leo mar ghutaí sa teanga. Úsáidtear dhá aicinn eile
sa tSeicis chomh maith, mar atá an háček (mar shampla ř, š) agus an ciorcal (ů).
Síneadh fada é an ciorcal go bunúsach. Ní úsáidtear ach sna focail dhúchasacha
Sheiceacha é, nó is féidir an gnáthshíneadh fada a fheiceáil sa tSeicis
an-chorruair i bhfocail iasachta.

Tá iarsmaí na Sean-Slaivise Eaglasta le fáil sa tSeic ó thús na dara mílaoise,
ach nuair a tháinig scoilt idir an Eaglais Chaitliceach agus Eaglais an Oirthir,
ba í an Laidin a cuireadh in úsáid mar theanga eaglasta. Sa tríú haois déag a
breacadh síos na chéad iomainn eaglasta sa teanga, agus lorg na Sean-Slaivise
Eaglasta orthu i gcónaí. Sa cheathrú haois déag a thosaigh forbairt na
litríochta Seicise i ndáiríre, áfach. Naomhsheanchas, eipicí agus croinicí a bhí
ann. Chuaigh an tSeicis in úsáid san eaglais féin, cé go raibh an Laidin ní ba
tábhachtaí i gcónaí. Bhí an tSeicis mhoch seo bunaithe ar chanúint
chomhaimseartha Phrág.

Ba é Jan Hus, a chuir síol leis an Reifirméisean sa tSeic chomh luath le
deireadh na ceathrú haoise déag, a rinne an chéad iarracht le litriú na teanga a
chaighdeánú. Chuireadh Hus poncanna beaga os cionn na litreach leis na
fuaimeanna cosúla a aithint thar a chéile, agus is as na poncanna seo a
d'fhorbair an háček (č, ň, ř, š, ž) agus an síneadh fada (á, é, í, ú) chomh
maith leis an bhfáinne beag os cionn an ů. A bhuí le Hus, chuaigh úsáid na
Seicise chun fairsinge sa chúigiú haois déag, i gcúrsaí riaracháin an stáit,
fiú.

San ochtú haois déag, chuir na Seicigh suim nua ina dteanga dhúchais, nuair a
tháinig smaointeachas an tSoilsithe go dtí an tSeic. Sa bhliain 1791,
d'fhoilsigh Josef Dobrovský a mhórshaothar féin faoi stair na teanga agus a
litríochta, Geschichte der böhmischen Sprache und Literatur. Ceannródaí ab ea
Dobrovský i stair an léinn Shlavaigh. Cé gur foilsíodh leabhair eile faoi
ghramadach na Seicise san am céanna, ba é saothar Dobrovský an ceann ba
tábhachtaí acu go léir.

I ndeireadh na naoú haoise déag a tháinig na chéad saothair liteartha i gcló sa
teanga. Síltear de ghnáth gurbh é an t-úrscéal úd Babička ("Mamó") le Božena
Němcová a chuir tús le litríocht nua-aoiseach na teanga. Ina dhiaidh sin, áfach,
tháinig borradh millteanach ar an litríocht Seicise. Chuir "bliain chraiceáilte
na hEorpa" (1848) sracadh nua sna hintleachtóirí agus sna gníomhaithe
polaitiúla, agus chonacthas a lorg sin ar an litríoch féin. Thosaigh filí agus
prós-scríbhneoirí Seiceacha ag tabhairt isteach téamaí agus smaointí nua ó
thíortha móra Eorpacha. Ainmneacha tábhachtacha ón tréimhse seo iad Jan Neruda,
Vítězslav Hálek, agus Karolina Světlá. Sna 1870idí, tháinig na nua-rómánsaithe,
cosúil le Václav Šolc, Josef Václav Sládek, agus Alois Jirásek. Ina ndiaidh
siúd, bhí sé in am ag lucht an réalachais cromadh ar an obair, agus iad ag
iarraidh cur síos a thabhairt ar chruachás na cosmhuintire sa chathair.
Scríbhneoirí den chineál seo ab ea Karel Matěj Čapek-Chod agus Ignát Herrman.

Déanann sé fianaise le feabhas na Seicise mar theanga chultúrtha gur bhronn
Acadamh na Sualainne Duais Nobel na Litríochta ar an bhfile Seiceach Jaroslav
Seifert sa bhliain 1984. Fuair Seifert bás dhá bhliain ina dhiaidh sin.



https://ga.wikipedia.org/wiki/An_Tuircis

Is í an Tuircis (Türkçe) an ceann is tábhachtaí de na teangacha Tuircice. Tá sí
á labhairt sa Tuirc, áit a bhfuil sí ina teanga oifigiúil, sa Chipir, sa
Bhulgáir agus sa Ghréig. Thairis sin, bíonn pobail Thurcacha ar fáil ina lán
tíortha Eorpacha, go háirithe sa Ghearmáin. Is deacair a rá, cé mhéad de
mhuintir na Tuirce a labhraíonn an teanga ó dhúchas, nó tá an stát Turcach
an-diúltach i leith na dteangacha mionlaigh, agus ní bhreactar síos sonraí ar
bith fúthu sna daonáirimh. Is gnách glacadh leis go bhfuil an teanga ó dhúchas
ag ochtó faoin gcéad de mhuintir na Tuirce. Mar sin, tá sé sábháilte a rá go
bhfuil an Tuircis ó dhúchas ag seasca milliún duine, ach is léir go bhfuil sí
mar theanga iasachta ag cuid mhaith eile.

Tá an Tuircis an-intuigthe ag cainteoirí na dteangacha gaolmhara, ar nós na
hAsarbaiseáinise agus na teanga Gagauz. Is iomaí Turcach a deir nach bhfuil
iontu siúd ach canúintí de chuid na Tuircise.

Bhí na litreacha Arabacha in úsáid sa Tuircis go dtí gur chuir Kemal Atatürk
deireadh leis an Impireacht Otamánach. Le teacht Phoblacht na Tuirce, tháinig an
aibítir Laidineach. An cineál Tuircise a bhí á scríobh i ré na hImpireachta, bhí
sí breac le hiasachtaí Peirsise agus Araibise, agus í an-difriúil leis na
canúintí labhartha. Ina dhiaidh sin, áfach, tháinig cosúlacht úr ar fad ar an
Tuircis. Chrom na hintleachtaigh Turcacha ar fhocail nua a chumadh a bheadh
bunaithe ar na tamhain agus na fréamhacha dúchasacha, agus iad ag iarraidh na
cinn Araibise agus Peirsise a sheachaint. Chuaigh an polasaí seo go mór mór i
gcion ar an teanga. Mar sin, ní bhíonn Turcaigh óga ár linne in ann bun ná barr
a dhéanamh den chineál Tuircise a bhíodh á scríobh ag leithéidí Atatürk féin, ó
chuaigh an oiread sin focail iasachta as úsáid idir an dá linn.

Cé go bhfuil an Tuircis ag éirí as na hiasachtaí Araibise agus Peirsise, níl sí
in aon chóngar do bheith chomh doicheallach céanna roimh na focail Iartharacha.
Is í an Fhraincis an fhoinse is tábhachtaí as ar tháinig iasachtaí den chineál
seo, ach is léir go bhfuil an Béarla ag imirt a thionchair ar an Tuircis chomh
maith, ar na saolta seo.



https://ga.wikipedia.org/wiki/An_Tans%C3%A1in

Tír san Afraic í Poblacht Aontaithe na Tansáine (Svahaílis: Jamhuri ya Muungano
wa Tanzania), nó an Tansáin mar a dtugtar uirthi de ghnáth. Tá an tír suite ag
cósta oirthearach na tíre in aice leis an Aigéan Indiach, agus tá teoireannacha
aici leis an gCéinia, Uganda, Ruanda, an mBurúin, an Saimbia, an Maláiv, agus le
Mósaimbíc agus Poblacht Dhaonlathach an Chongó.

Tagann ainm na tíre ó Tanganyika, an mhórthír, agus na hoileáin Zanzibar san
Aigeán Indiach. Is ball den Chomhlathas Briotanach í fós, cé gur glacadh a
neamhspleáchas sa bhliain 1961. D'aontaigh Tanganyika agus na hoileáin Zanzibar
le chéile sa bhliain 1964, chun Poblacht Aontaithe Tanganyika agus Zanzibar a
chruthú. Athainmníodh í go dtí an teideal nua-aimseartha níos déanaí.

B'í Dárasalám príomhchathair na tíre, suas go dtí 1996 nuair a bogadh údarás na
tíre go dtí Dodoma. Ach is í Dárasalám an chathair is mó sa tír, agus tá roinnt
maith den rialtas lonnaithe sa chathair fós.



https://ga.wikipedia.org/wiki/An_T%C3%BAin%C3%A9is

Is tír í an Túinéis (Araibis: تونس) atá suite i dTuaisceart na hAfraice. Tá
teorainn aici leis an Ailgéir, agus an Libia. Is í an Túinéis an tír is faide ó
thuaidh san Afraic. Bhí 10.7 milliún duine ina gcónaí ann sa bhliain 2004. Is í
Túinis an phríomhchathair.

Tá an Túinéis mar chuid de chomhaontú comhlachais leis an Aontas Eorpach agus is
ballstát den 'Francophonie' í. Tá sí mar bhall de Aontas na Magraibe Arabaí,
Léig na nArabach agus an tAontas Afracach.

Tharla an chéad ghabháil Otamánach ar an Túinéis sa bhliain 1534 faoi cheannas
Barbarossa Hayreddin Pasha le linn ré Suleiman Ollásach. Bhí ar an Impireacht
Otamánach athghabháil a dhéanamh ar an Túinéis chun smacht ar an tír a fháil ar
ais ón Spáinn sa bhliain 1574. Bhí siad i gceannas ar an tír go dtí gabháil na
Francaigh sa bhliain 1881.

I dtosach bhí an tír faoi rialtóir (Pasha) ach roimh bhfad is réigiún
uathrialaitheach faoi ceannas áitiúil (na 'Beyigh') taobh istigh den Impireacht
a bhí ann. Mhair an féinriail seo faoi na Beyigh Hussein idir 1705 go dtí
neamhspleáchas i 1957. Le linn an thréimhse seo, bhí scothaicme iasachta i
gceannas ar an tír agus bhí Tuircis mar teanga gnó an stáit.

In 1869, d'fhógair an Túinéis go raibh sí bancbriste. Tháinig coimisiún
idirnáisiúnta isteach chun geilleagar na tíre a riaradh. Tháinig na Francaigh i
gcumhacht le linn na 1880'í. Rinne an Fhrainc ionradh ar an Túinéis in 1881 le
thart ar 36,000 saighdiúir. Bhí an Túinéis mar choimirceas de chuid an Fraince
ón bhliain 1883.

Idir 1942 agus 1943 bhí an Túinéis mar suíomh de Feachtas na Túinéise. Bhí
roinnt catha ann idir An Ais agus na Comhghuaillithe. Is é an Túinéis an t-aon
Tír Arabach a bhí faoi forghabháil na Gearmánaigh le linn An Dara Cogadh
Domhanda. Bhí na Gearmánaigh chun cinn i dtosach, ach bhí an lámh in uachtar ag
na Comhghuaillithe ar deireadh.

Bhain an Túinéis a neamhspleáchas amach sa bhliain 1956. Bhí Habib Bourguiba
chun thosaigh san feachtas chun neamhspleáchas a bhaint amach. Bhí sé mar chéad
Uachtarán na tíre tar éis neamhspleáchas chomh maith. Is é an gluaiseacht
shaolta 'Rassemblement Constitutionnel Démocratique' (RCD) a bhí i gcumhacht sa
tír tar éis neamhspleáchas a bhaint amach.

In 1987 d'fhógair dochtúirí go raibh Habib Bourguiba ró-thinn chun a bheith mar
cheannaire na tíre agus tháinig Príomh Aire Zine El Abidine Ben Ali isteach mar
Uachtarán ó 1987 go dtí an bhliain 2011. Bhí corbadh curtha ina leith go minic
le linn a cheannaireacht. D'áitigh eagraíochtaí idirnáisiúnta ar nós
"Tarscaoileadh Idirnáisiúnta" agus 'Freedom House' go raibh cearta daonna
sáraithe ag an rialtas le linn ceannaireacht Ben Ali agus chur sé bac ar obair
eagraíochtaí ar son cearta daonna sa tír.

Bhí Réabhlóid na Túinéise ina fheachtas dian easumhlaíocht shibhialta. Bhí na
ceardchumann chun cinn sna hagóidí. Bhí na hagóidí seo mar spreagadh do Earrach
na nArabach. Is é bás Mohamed Bouazizi, díoltóir sráide a chur lámh ina bhás
féin nuair a chur sé é féin trí thine ar 17 Nollag 2010 toisc go raibh a chuid
earraí coigistithe agus é náirithe ag oifigeach bardasach, a bhí mar thúsphointe
den réabhlóid. Bhí olc ar na daoine agus bhí feachtas agóidíochta agus foréigean
ar na sráideanna. D'éirigh an tUachtarán Zine El Abidine Ben Ali as oifig ar
[[14 Eanáir]] [[2011]] tar éis 23 bliain mar cheannaire na tíre. Lean na agóidí
ar aghaidh go dtí go raibh cosc curtha ar an páirtí a bhí i gcumhacht, an
'Rassemblement Constitutionnel Démocratique'.

Ar an 23ú Deireadh Fómhair 2011 bhí toghchán agus d'fhógair breathnóir
neamhchlaonta idirnáisiúnta go raibh sé saor agus cothrom. Is é an gluaiseacht
'Ennahda' a bhfuair an méid suíochán is mó, 90 as 217. Ar 12 Nollaig 2011 bhí
Moncef Marzouki, iar-ghníomhaí ar son cearta daonna, tofa mar uachtarán.



https://ga.wikipedia.org/wiki/An_Spealadh_M%C3%B3r

Cúlú eacnamaíochta ab ea é an Spealadh Mór (Béarla: Great Depression) a thosaigh
i ndiaidh thuairteáil an stocmhalartáin ar an 29ú lá de Mhí Dheireadh Fómhair,
1929, nó ar an Máirt Dhubh, mar a thugtar ar an lá cinniúnach sin freisin.

Más sna Stáit Aontaithe a thosaigh an Spealadh Mór, ní raibh an cúlú
eacnamaíochta seo i bhfad á leathadh go dtí an Eoraip. Rinne an Spealadh Mór
an-dochar do na tíortha tionsclaíochta chomh maith leis na tíortha
tearcfhorbartha a bhí beo ar easpórtáil na n-amhábhar. Chuaigh an tráchtáil
idirnáisiúnta go mór mór ar gcúl, chomh maith le hioncam na ndaoine aonair agus
an stáit, leis na praghsanna agus le brabús na ngnólachtaí. Bhí na cathracha ar
fud an domhain thíos leis an gcúlú, go háirithe má bhí a muintir i dtuilleamaí
na tromthionsclaíochta le haghaidh ioncaim. Tháinig deireadh leis na hoibreacha
tógála ina lán tíortha. Rinneadh damáiste nár bheag don fheirmeoireacht agus do
na ceantair thuaithe fosta, nuair a thit praghsanna na mbarraí síos go 40-60%.

B'iad na mianadóirí agus lucht leagtha na gcrann ba mhó a d'fhulaing, áfach, ó
bhí an t-éileamh ar a gcuid táirgí ag cúlú go sciobtha, agus iad ar beagán
roghanna eile fostaíochta. Bhí sé difriúil i dtíortha éagsúla an uair a tháinig
deireadh leis an Spealadh. An chuid ba mhó de na tíortha, chuir siad scéimeanna
rilífe i bhfeidhm, agus is iomaí tír ina raibh na cúrsaí polaitíochta ag dul
chun géireadais, agus na páirtithe antoisceacha ar chlé agus ar dheis ag éirí
níos láidre ná roimhe sin. Bhí an daonlathas thíos leis an bhforbairt seo, agus
tháinig deachtóireachtaí ar an bhfód in áiteanna.

Is minic a thagraítear don Spealadh Mhór mar a bheadh tuairteáil thobann ann,
ach le fírinne, is fearr a rá gur de réir a chéile a tháinig an meath ar
eacnamaíocht na Stát Aontaithe. Bhí fuadach ar an stocmhargadh i dtús na bliana
1930, ach d'fhill an margadh ar an leibhéal ó thús na bliana 1929 i Mí Aibreáin,
beagnach 30 % faoi bhun an leibhéil ó Mhí Mheán Fómhair 1929. Bhí caiteachas an
rialtais agus na ngnólachtaí ní b'airde sa chéad leath den bhliain 1930 ná sa
bhliain roimhe sin, ach san am céanna, thit caiteachas na ngnáth-thomhaltóirí le
10 %, ó bhí cuid mhór acu tar éis a lán airgid a chailleadh sa stocmhargadh. Ón
samhradh 1930 ar aghaidh, bhí triomach trom ag déanamh dochair do cheantair
mhóra talmhaíochta na Stát Aontaithe, rud a chuir leis an gcúlú eacnamaíochta.

An dara cineál teoiricí, is iad na teoiricí struchtúrtha iad, na teoiricí
Céinseacha ach go háirithe, chomh maith le teoiricí na heacnamaíochta
institiúidí. Cuireann na teoiricí seo béim ar an tomhaltas ró-íseal agus ar an
infheistiú ró-ard (an rud a dtugtar an bhoilgeog eacnamaíochta air), ar
mhí-iompar na mbaincéirí agus ar neamhinniúlacht na n-údarás stáit. Tá teoiric
eile bunaithe ar bharrachas na dtráchtearraí agus ar an dóigh a raibh na
Meiriceánaigh ag cur a gcuid airgead i dtaisce in áit a bheith á gcaitheamh. Is
é an t-aon rud a n-aontaíonn na scoileanna éagsúla eacnamaíochta faoi go raibh
mímhuinín mhór ag na daoine as an ngeilleagar. Ar an drochuair, nuair a bhí an
scaoll agus an díbhoilsciú ann, is iomaí duine a shíl go bhféadfadh sé tuilleadh
rachmais a bhailiú dá bhfanfadh sé féin glan ón margadh, nuair a bhí na
praghsanna ag titim, ionas go gceannódh an slámán céanna airgid ní ba mhó
tráchtearraí in aghaidh an lae.

Tá an tríú míniú bunaithe ar an gcriticeoireacht a rinne na Marxaigh ar an
eacnamaíocht pholaitiúil. Cuireann an Marxachas béim ar na frithchosúlachtaí
taobh istigh de choincheap an chaipitil féin. Glacann na Marxaigh leis gur dual
don chaipitleachas géarchéimeanna ar nós an Spealta Mhóir a tharraingt anuas ar
an tsochaí, ós rud é go bhfuil an caipiteal á charnadh de réir dinimice
éagobhsaí. Uaireanta, carnann na rachmasóirí an iomarca caipitil, agus ansin,
tagann géarchéim eacnamaíochta atá riachtanach leis an luach bréige a bhaint den
chaipiteal. Mar sin, is é an táirgeadh féin is cúis leis an ngéarchéim.

Bhí cúiseanna éagsúla leis an chéad chor chun donais sa bhliain 1929, go
háirithe na laigí struchtúrtha agus na himeachtaí ar leith a d'iompaigh an
meathlú ina spealadh mór, chomh maith leis an dóigh a ndeachaigh sé ó thír go
tír. Maidir leis an gcor chun donais sa bhliain 1929, is gnách leis na staraithe
béim a chur ar an dóigh mhillteanach ar theip na bancanna, chomh maith le
tuairteálacha an stocmhargaidh. Na heacnamaithe, arís, is rogha leosan
cuimhneamh ar an gcinneadh a glacadh sa Bhreatain Mhór filleadh ar an
órchaighdeán de réir na bpaireachtaí a bhí i bhfeidhm roimh an Chéad Chogadh
Domhanda (US$4.86:£1).

Tá na macreacnamaithe, cosúil le Ben Bernanke (cathaoirleach Chóras an
Chúlchiste Fheidearálaigh inniu), tar éis an dearcadh a athbheochan a bhí ag
Arthur Cecil Pigou agus ag Irving Fisher ar an Spealadh Mór - dearcadh a
chuireann an bhéim is mó ar na fiacha agus ar an díbhoilsciú. Sna 1920idí, bhí
sé de nós ag muintir na Stát Aontaithe gach uile shórt a cheannach ar
creidmheas, idir ghnóthaí, mhonarchana, ghluaisteáin, thithe (morgáiste),
throscáin agus, fiú, stoic de chineálacha áirithe. Ba spreagadh don tomhaltas é
seo, ach san am céanna, chuir sé an náisiún go léir i bhfiacha. Na daoine agus
na gnólachtaí a bhí báite i bhfiacha, nuair a tháinig an díbhoilsciú, agus an
t-éileamh ar na tráchtearraí ag titim, ba mhinic a bhí siad i ndrocháit ag
iarraidh gan a bheith ag loiceadh ar a gcuid íocaíochtaí. B'éigean dóibh
gearradh síos ar a ngnáthchaiteachas le bheith ábalta na híocaíochtaí a
choinneáil lena gcuid creidiúnaithe, rud a bhain tuilleadh den éileamh ar
thráchtearraí nua. Thosaigh na gnólachtaí ag teip, nuair nach raibh oibreacha
tógála ar fáil ná orduithe ar thráchtearraí ag teacht.

Thosaigh na gnólachtaí ag leagan an lucht oibre as, agus chuaigh an
dífhostaíocht in airde go dtí go raibh duine as gach ceathrar den fhórsa
saothair fágtha iomarcach. Na bancanna a mhaoinigh cuid mhór de na fiacha,
thosaigh siad ag teip, nuair a loic na féichiúnaithe ar na híocaíochtaí, agus na
taisceoirí ag tarraingt a gcuid airgid ar ais ó na cuntais. Bhí ráthaíochtaí
Rialtais agus rialúcháin baincéireachta Cúlchiste Fheidearálaigh ann leis an
gcineál seo scaoll a chosc, ach má chuathas ina dtuilleamaí ar aon nós, ní raibh
gar iontú. Nuair a theip ar na bancanna, d'imigh luach na milliún dollar de
shócmhainní. Cailleadh thart ar 40 % den tsoláthar airgid a d'úsáidfí le
haghaidh ceannachán nó íocaíochtaí bainc faoi ghnáthchoinníollacha.

Thairis sin, thosaigh na fiacha ag dul chun troime ar na féichiúnaithe, ó
baineadh 20-50 % de na praghsanna agus de na tuarastail, agus na fiacha fágtha
chomh hard is a bhí siad riamh. I ndiaidh scaoll na bliana 1929, agus i rith an
chéad deich mí den bhliain 1930, chlis ar 744 bhanc ar fad. Ina iomláine, theip
ar naoi míle banc i rith na dtríochaidí. Sa bhliain 1933, bhí 140 billiún dollar
caillte ag na taisceoirí de dheasca fhéimheachtaí na mbancanna. Bhí na
féimheachtaí ag dul i bhfairsinge mar a bheadh falscaí ann, nuair a bhí na
baincéirí éadóchasacha ag iarraidh iasachtaí a éileamh ar ais nach raibh na
féichiúnaithe in ann a aisíoc. Nuair nach raibh róchuma ar an todhchaí, chuaigh
infheistíocht an chaipitil agus na hoibreacha tógála in abar. Agus na
féichiúnaithe ag loiceadh ar a gcuid iasachtaí agus cuma na todhchaí ag dul ó
mhaith, d'éirigh na bancanna an-seachantach, an-chúramach i gcúrsaí
iasachtaithe. Bhí na bancanna ag carnadh cúlchiste caipitil, rud nach ndearna
ach tuilleadh a chur leis an díbhoilsciú. Fáinne fí a bhí ann, agus na
drochrudaí éagsúla ag treisiú le chéile. Is dócha gurbh é an fáinne fí seo a
d'iompaigh an meathlú ina spealadh mór, thar aon rud eile.

Áitíonn na hAirgeadaithe, cosúil le Milton Friedman agus Benjamin Bernanke,
gurbh é trá an tsoláthar airgid ba chúis leis an Spealadh Mór, agus gurbh é
drochpholasaí Chóras an Chúlchiste Fheidearálaigh sna Stáit Aontaithe, chomh
maith le síor-ghéarchéim an chórais bhaincéireachta, ba chúis le trá an
tsoláthar airgid. Nuair nach ndearna an Cúlchiste Feidearálach a dhath, lig sé
don tsoláthar airgid crapadh síos go dhá dtrian idir an bhliain 1930 agus an
bhliain 1931. D'áitigh Friedman nach mbeadh sa chor chun donais a tháinig sna
sálaí ag tuairteáil an stocmhalartáin ach meathlú den ghnáthchineál. B'é an
phríomhfhadhb é ná nuair a theip ar bhancanna móra poiblí áirithe, cosúil leis
an Huntly New York Bank of the United States, gur tharraing siad scaoll anuas ar
an tír ar fad, agus nach ndearna an Cúlchiste Feidearálach a dhath leis an éag
mór a stopadh a bhí ag siúl ar na bancanna. Dá soláthródh an Cúlchiste iasachtú
éigeandála do na bancanna tábhachtacha, nó dá gceannódh sé bannaí Rialtais ar an
margadh oscailte le leachtacht a sholáthar agus le tuilleadh airgid a chur i
gcúrsaíocht i ndiaidh thitim na mbancanna móra, ní theipfeadh, dar le Friedman,
ar an gcuid eile de na bancanna, agus ní thráfadh soláthar an airgid mar a
thráigh. Nuair nach raibh a ndóthain airgid ag dul timpeall, ní fhéadfadh na fir
ghnó iasachtaí nua a fháil ná na seaniasachtaí a athnuachan, agus b'éigean do
chuid mhór acu stad den infheistiú. Cuireann an míniú seo an locht ar
mhoilleadóireacht an Chúlchiste Fheidearálaigh, go háirithe brainse
Nua-Eabhraic, a bhí faoi smacht bhaincéirí an Wall Street. Níl an Cúlchiste
Feidearálach faoi smacht an Uachtaráin ná an Aire Airgeadais; is iad na
ballbhancanna agus cathaoirleach an Chúlchiste Fheidearálaigh atá i gceannas
air.

Bhí an Ríocht Aontaithe ag iarraidh filleadh ar chaighdeán an óir, agus brú
díbhoilscitheach ar gheilleagar na tíre. Deir Rothbard go raibh an dífhostaíocht
ag dul chun donais sa Bhreatain Mhór ó nach raibh solúbthacht praghasanna ann,
agus hiarradh ar na Stáit Aontaithe teacht chun cabhrach. Bhí glan-insreabhadh
óir ag teacht chuig na Stáit, agus chuir na Stáit tuilleadh airgead páipéir i
gcúrsaíocht le cuidiú leis an mBreatain Mhór filleadh ar an órchaighdeán. Bhí
an-chaidreamh ag Montagu Norman, a bhí i gceannas ar Bhanc Shasana, le Benjamin
Strong, a bhí de facto i gceannas ar Chúlchiste Feidearálach na Stát Aontaithe.
Bhí Norman ag áitiú ar cheannasaithe na mbanc náisiúnta san Fhrainc agus sa
Ghearmáin tuilleadh airgead páipéir a chur i gcúrsaíocht chomh maith, ach
dhiúltaigh siad. Dar le Rothbard, bhí polasaí boilscitheach na Stát Aontaithe
ceaptha le ceadú do Shasana tuilleadh airgead páipéir a chur i gcúrsaíocht, nó
faoin órchaighdeán, ní fhéadfadh Sasana a leithéid de pholasaí a chleachtadh as
a stuaim féin.



https://ga.wikipedia.org/wiki/An_Satharn

Sa traidisiún giúdeach, is é an Satharn an lá deireaneach sa tseachtain. Is é an
coinbhinsiúin sin an caighdeán sna Stáit Aontaithe Mheiriceá, ach san Eoraip
nua-aimseartha, ceaptar gurb é Satharn an séú lá sa tseachtain, agus Dé
Domhnaigh an deireadh lá. Is é an coinbinsiúin Eorpach an ceann a úsaideann an
ISO 8601. Ar an dtaobh eile, in a lán tíortha Ioslamaigh, is é Dé Sathairn an
chéad lá sa tseachtain agus is lá saoire é Dé hAoine.

I seanthraidisiún giúdeach, is é Dé Sathairn an tsabóid. In a lán teangacha, níl
focla difríochta ar 'Satharn' agus 'sabóid'. Scarann oireaglasa
ceartchreidmheacha idir Dé Sathairn agus lá na sabóide. Cuireann Caitlicheachaí
chomh mionbhéim ar an scar seo gur glaonn a lán acu an t'sabóid' ar Dé Sathairn
- nós Protastúnach.

I dtíortha Críocha Lochlainne, glaonn 'Lördag' nó 'Löverdag' ar Sathairn. Is é
sin 'lá an folcadáin'. Freisin, i Maori, is é Rahoroi an ainm nua-aimseartha ar,
is é sin 'lá nígheadh'

Ina lán tíortha a bhfuil lá saoire é Dé Sathairn, is lá bogaidh é Dé Sathairn.
Tá a lán buamaí á bunadh Dé Sathairn, toisc go bhfuil sé roimh Dé Domhnaigh - lá
soise eile. Is coitianta é chun teach tabhairne, bialann agus clubaí a bheith
oscailte níos deanaí Dé Sathairn.

Is lá gnáthúil toghcáin é Dé Sathairn san Astráil agus is é an lá amháin a
bhfuil toghcáin ar súil sa Nua-Shéalainn.



https://ga.wikipedia.org/wiki/An_Liob%C3%A1in

Is poblacht sa Mheánoirthear í an Liobáin, agus í suite ar chósta thoir na
Meánmhara. Tá teoireannacha na Liobáine le hIosrael sa deisceart agus leis an
tSiria san oirthear agus sa tuaisceart. Is í an Araibis an teanga oifigiúil agus
an teanga is mó a labhraítear. Is í Béiriút príomhchathair na tíre. Poblacht
dhaonlathach atá inti ina bhfuil ról tábhachtach ag na seicteanna éagsúla lena
mbaineann muintir na tíre. Cé go raibh roinnt prionsacht uathrialach i Sliabh
Liobáine ó dheireadh na séú haois déag i leith, faoi réim na nOtománach, níor
cruthaíodh an stát Liobánach mar atá inniu ann ach i 1920 nuair a dheighil na
húdaráis Fhrancacha amach é ó na críocha Síriacha a tugadh dóibh faoi Shainordú
Chonradh na Náisiún. Bhain an stát nua a neamhspleáchas amach sa bhliain 1943.
D'fhulaing an Liobáin cogadh cathartha fada millteanach ó 1975 go 1990, agus bhí
cuid de faoi fhorghabháil mhíleata Iosraelach ó 1982 go 2000.

B'iad na Críostaithe Márúnacha an tseict ba chumhachtaí nuair a cruthaíodh an
Liobáin Mhór in 1920, agus iad i bhfabhar ag na húdaráis Fhrancacha. Faoin am
chéanna b'iad na Moslamaigh Shunnacha an dara dream ó thaobh cumhachta de agus
bhí an tríú áit ag na Moslamaigh Shíacha. B'iad na Críostaithe Caitliceacha
Gréigeacha agus Ceartchreidmheacha Gréigeacha agus na Moslamaigh Dhrúsacha na
grúpaí eile ba mhó tábhachta. Mar gheall air sin cuireadh socrú polaitíochta, ar
a dtugadh an Pact Náisiúnta, ar bun sna 1940í a gheall post Uachtarán na
Poblachta do Chríostaí Marúnach, post Uachtarán Chomhairle na nAirí do
Mhoslamach Sunnach, agus post Uachtarán na Parlaiminte do Mhoslamach Síach.
Rinneadh socrú a scar suíocháin na Parlaiminte ar bhunús 6:5 idir na seicteanna
Críostúla agus na seicteanna Muslamacha fosta. De réir a chéile tháinig nós i
bhfeidhm maidir le postanna riaracháin agus postanna míleata a scaradh de réir
na seicte fosta. Tháinig athrú ar na socruithe seo i ndiaidh Chogadh Sibhialta
na Liobáine a mhair ó 1975 go 1990, nuair a hathscaradh suíocháin na Parlaiminte
ar bhunús cothrom idir Críostaithe agus Moslamaigh agus tugadh roinnt
cumhachtaí, a bhí ag Uachtarán na Poblachta roimhe sin, don rialtas. Rinneadh a
leithéid mar gheall ar an bhorradh suntasach a bhí tagtha ar chion na Moslamach
sa daonra, agus cion na Moslamach Síach go háirithe, ó aontaíodh an Pact
Náisiúnta an chéad uair.

I dteannta an daonra Liobánaigh dhúchasaigh tá thart faoi 400,000 Palaistíneach
ina gcónaí sa Liobáin, an formhór mór acu teifigh a díbríodh óna dtír dhúchais
nuair a bunaíodh Stát Iosrael sa bhliain 1948. Níl ach cearta an-teoranta acu
agus ós rud é go bhfuil an formhór acu ina Moslamaigh agus iad uile, beag nó
mór, i bhfabhar an náisiúnachais Araibigh, ní raibh na fórsaí polaitíochta
Críostúla sásta ariamh na cearta céanna a thabhairt dóibh agus a tugadh do na
teifigh Phalaistíneacha sa tSiria nó san Iordáin. Dá ainneoin sin, agus mar
gheall ar laige an Stáit Liobánaigh, bhí Eagraíocht Fuascailte na Palaistíne in
inmhe fórsa míleata suntasach a eagrú sa Liobáin ó dheireadh na 1960idí, rud a
tháinig salach ar shocracht na tíre. D'éirigh na hairm Phalaistíneacha ina
n-ábhar conspóide idir an eite chlé (Moslamach don chuid is mó agus báúil don
náisiúnachas Arabach) agus an eite dheis (Márúnach don chuid is mó agus níos
meaite ar fhéiniúlacht agus neamhspleáchas Liobánach), agus rinne Iosrael
ruathair ar an Liobáin, cuid acu mar bhearta díoltais ar ionsaithe a rinne na
Palaistínigh ar Iosrael óna mbunáiteanna sa tír. B'é ionsaí de chuid mhílíste
Críostaí na bhFalangach, an 13 Aibreán 1975, ar bhus a bhí ag iompar sibhialtach
Palaistíneach ó agóid an chéad bheartas de Chogadh Sibhialta na Liobáine.

Chruthaigh an Fhrainc an stát as an tSiria i 1920 agus bhain an Liobáin a
neamhspleáchas amach sa bhliain 1943. Rinne Iosrael ionraithe i 1978 agus 1982,
nuair a chuir siad léigear ar Bhéiriút agus chuir siad d'iallach ar na fórsaí
armtha Palaistíneacha an chathair a fhágáil. Choinnigh Iosrael straice de
dheisceart na tíre faoi fhorghabháil mhíleata go dtí 2000 nuair a tharraing siad
amach faoi bhrú ón ghluaiseacht Shíach Hizbullah. Bhí forlámhas ag an tSiria ar
chuid mhór den tír ó 1976 i leith, agus ar gach chuid de nach raibh faoin
fhorghabháil Iosraelach ó dheireadh an Chogaidh Shibhialta sa bhliain 1990 go
dtí 2005. I 2005 dúnmharaíodh iar-Uachtarán Chomhairle na nAirí Rafiq al-Hariri
le buama, tar éis dó cur i gcoinne bheartas na Siriach fadú téarma a shocrú do
Uachtarán na Poblachta Emíl Lahúd. Dúirt roinnt polaiteoirí Liobánacha gurbh iad
na Sírigh a mharaigh an t-iar-Uachtarán agus mar gheall ar agóidí móra i
mBéiriút agus brú idirnáisiúnta, tharraing an tSiria a fórsaí armtha agus a
seirbhísí slándála as an tír. Thug lucht tacaithe na n-agóidí Intifada an
Neamhspleáchais orthu, agus bháistigh rialtas Mheiriceá, a thug tacaíocht dóibh,
the Cedar Revolution orthu.



https://ga.wikipedia.org/wiki/An_Ghail%C3%ADs

Is réigiún agus comhphobal féinrialaitheach in Iarthuaisceart na Spáinne í an
Ghailís (Galiza as Gailísis agus Galicia as Spáinnis). Tá an Ghailís ag
críochantacht leis an bPortáingéil agus le dhá chomhphobal féinrialaitheacha
eile, mar atá, comhphobal na Caistíle agus Leon agus Comhphobal Asturias.

Tagraíonn ainm na Gailíse don treibh Cheilteach a raibh cónaí uirthi sna bólaí
seo fadó, chois Abhainn Douro. Thugadh na Rómhánaigh Gallaeci nó Callaeci ar an
treibh as Laidin, agus is é an t-ainm Gréigise ná Kallaikoi. Luaigh an staraí
Gréagach Heireadótas faoin ainm seo iad.

Bhí cónaí ar dhornán treibheanna sa réigiún roimh theacht na Rómhánach, mar a
deir staraithe Clasaiceacha ar nós Strabó, Heireadótas, agus Phlinias.
Dealraíonn sé gur Ceiltigh a bhí iontu, agus go raibh siad measartha cosúil le
chéile ó thaobh an chultúir de. De réir na fianaise atá ann, bhí teanga
Cheilteach de shórt éigin á labhairt sa Ghailís go dtí an 15ú haois.

D'fhorghabh na Suevi, treibh a raibh canúint Ghearmánda á labhairt aici, an
Ghailís sa bhliain 411 AD. Ba iad na Suevi a bhunaigh an chéad ríocht
mheánaoiseach sa chuid seo den Eoraip i ndiaidh Impireacht na Róimhe. Sa bhliain
584, áfach, d'ionsaigh na Viseagotaigh an Ghailís faoi cheannas an taoisigh
Leovigild, agus chloígh siad ríocht na Suevi. Chuir Leovigild an Ghailís le
tailte a ríochta féin, ach níor éirigh leis na Viseagotaigh a dteanga a chur á
labhairt go forleathan ina ríocht. Ba iad na canúintí Rómánsacha, cosúil leis an
nGailísis féin, a rug an chraobh leo.

Sa naoú haois AD, thosaigh cultas Naomh Séamas ag éirí tábhachtach i measc na
gCríostaithe, agus dá réir sin, thosaigh na hoilithrigh ag teacht go dtí
Santiago de Compostela sa Ghailís, na sluaite flúirseacha acu. Inniu féin,
tugann na mílte daoine Turas Naomh Séamas go Santiago de Compostela in aghaidh
na bliana, agus siombalaíonn sé tábhacht stairiúil na hoilithreachta seo do na
Críostaithe go dtugann na Spáinnigh "bealach Naomh Séamas" (el camino de
Santiago) ar Bhealach na Bó Finne ina dteanga.

Sa dara leath den 16ú haois, b'éigean do Bhanríon Leon agus na Caistíle, Isibéil
I, cath polaitiúil a chur ar an nGailís faoi cheist na corónach. Is amhlaidh gur
tháinig éilitheoir mná ar an bhfód, bean darbh ainm Juana (Siobhán), agus ba í
Siobhán Phortaingéalach, bean Annraoi IV, rí na Caistíle, a máthair. Ba í
Siobhán óg an t-aon pháiste amháin a rugadh dá máthair riamh, agus ba é an chuma
ar an scéal gurbh ise iníon Beltrán de la Cueva, leannán leapa na banríona - sin
é an tuige go dtugtaí La Beltraneja ar Shiobhán. Sa deireadh, cloíodh Siobhán
agus lucht a leanúna, agus de thoradh na n-imeachtaí seo, bhain Isibéil an
neamhspleáchas nó an féinrialtas dá lán foras réigiúnach sa Ghailís. Dúirt an
staraí ríoga Jerónimo Zurita y Castro gurb é an rud a rinne Isibéil ná Ríocht na
Gailíse a choilleadh is a cheansú.

Nuair nach raibh siad in ann saoirse a bhaint amach dóibh le lámh láidir,
dhírigh na Gailísigh ar an gcath cultúrtha. Thosaigh athbheochan na teanga
Gailísise - an Rexurdimento. Chuaigh scríbhneoirí an réigiúin ag saothrú na
Gailísise arís mar theanga chultúrtha liteartha. Bhí baint ag Rosalía de Castro,
Manuel Murguía, Manuel Leiras Pulpeiro, agus Eduardo Pondal leis an ngluaiseacht
seo.

Go luath san fhichiú haois, tháinig gluaiseacht nua ar an bhfód leis an
réigiúnachas a chur chun cinn sa Ghailís: Solidaridad Gallega, nó
"Dlúthpháirtíocht na Gailíse". Níor mhair an ghluaiseacht seo beo ach ar feadh
na mblianta 1907-1912, ach ina dhiaidh sin, tháinig na hIrmandades da Fala, is é
sin, na Cuallachtaí Teanga. Ar dtús, ní raibh iontu ach cumainn chultúrtha, ach
de réir a chéile d'iompaigh siad ina ngluaiseacht náisiúnaíoch Ghailíseach. Bhí
Vicente Risco agus Ramón Otero Pedrayo ar thús cadhnaíochta ag cur chultúr na
Gailíse chun cinn san am. Scríbhneoir a bhí i Risco a scríobhadh aistí Gailísise
faoi litríocht an domhain, mar iarracht le stádas intleachtach na Gailísise féin
a ardú agus le réamhshamplaí a sholáthar do scríbhneoirí nua. Sa pholaitíocht,
ba é Lois Peña Novo príomhionadaí na gluaiseachta náisiúnta. Ba í an iris úd Nós
("Sinne") a d'fhoilsíodh saothar na scríbhneoirí is na n-intleachtóirí
Gailíseacha i dteanga dhúchasach an réigiúin.

Sa bhliain 1931, tháinig Dara Poblacht na Spáinne ar an bhfód. San am seo, bhí
roinnt páirtithe náisiúnaíocha ag obair sa Ghailís, ach ba é an Partido
Galeguista an ceann ba tábhachtaí acu. Faoi stiúir na Poblachta, cuireadh ceist
an fhéinrialtais ar vóta, agus ba é toradh na pobalbhreithe gur bronnadh
féinrialtas ar an nGailís. Chuir Cogadh Cathartha na Spáinne bac ar an
bhféinrialtas, áfach. Cé go ndeachaigh an t-acht féin ar leabhar na reacht, níor
tháinig sé i bhfeidhm riamh, nó i ndiaidh an chogaidh, ba é Francisco Franco a
ghabh cumhacht, agus é go tréan in aghaidh ghluaiseachtaí féinrialtais na
réigiún uile, gan trácht a dhéanamh ar na teangacha réigiúnacha. Íorónta go
leor, Gailíseach a bhí ann féin, ach mhothaigh sé é féin ina Spáinneach thar aon
rud eile.

Ní raibh troid mhór á cur sa Ghailís i rith bhlianta an chogaidh, nó d'éirigh le
lucht leanúna Franco an lámh in uachtar a fháil sa réigiún i dtús báire. Mar sin
féin, bhí cogadh polaitiúil á chur, agus na saighdiúirí ag marú is ag céasadh a
gcuid naimhde polaitiúla go gránna ar fad. Cuireadh cosc ar na páirtithe
polaitiúla, agus scoireadh na ceardchumainn agus na heagraíochtaí cultúrtha
réigiúnacha le lámh láidir. Cuireadh ceithre mhíle dhá chéad duine, ar a laghad,
chun báis gan triail nó breith chúirte ar bith. Maraíodh daoine ar nós Juana
Capdevielle (a raibh a fear céile ina gobharnóir ar A Coruña), Ángel Casal (a
bhí ina Ard-Mhéara ar Santiago de Compostela), polaiteoirí aithnidiúla
Sóisialacha ar nós Jaime Quintanilla i bhFerrol agus Emilio Martínez Garrido i
Vigo, feisirí de chuid Fhronta an Phobail (comhghuaillíocht toghchánaíochta na
heite clé) ar nós Antonio Bilbatúa, José Miñones, Díaz Villamil, Ignacio Seoane,
agus Heraclio Botana (iar-Fheisire), saighdiúirí nár thaobhaigh le reibiliún
Franco in aghaidh na Poblachta, cosúil leis na ginearáil Rogelio Caridad Pita
agus Enrique Salcedo Molinuevo nó leis an aimiréal Antonio Azarola. Cuireadh
bunaitheoirí an Partido Galeguista, Alexandre Bóveda agus Víctor Casas, chun
báis chomh maith. Cuid mhaith eile de lucht ceannais na Gailíse, d'éirigh leo
teacht slán agus cur fúthu ar an gcoigríoch.

I ndiaidh chogadh cathartha na Spáinne, bhí Franco ag rialú na Spáinne ina
dheachtóir go lá a bháis sa bhliain 1975. Chuir sé béim ar an Spáinnis mar
phríomhtheanga chultúrtha agus mar shiombail do "mhórgacht na Spáinne" sna
laethanta a bhí, agus ní raibh sé ceadaithe an Ghailísis a chur chun cinn mar
theanga chultúrtha nó liteartha. Bhí baiclí beaga de radacaigh chlé ag cur in
aghaidh na deachtóireachta faoi cheannasaithe ar nós "O Piloto" (fíorainm: Xosé
Castro Veiga), ar mharaigh na póilíní míleata i Chantada é sa bhliain 1965, nó
Foucellas (fíorainm: Benigno Andrade) a cuireadh chun báis in A Coruña sa
bhliain 1952.

Cheadaigh Franco do pholaiteoirí pragmatacha ar nós Manuel Fraga Iribarne
forbairt eacnamaíoch a dhéanamh ar an réigiún, ar acht go dtabharfaidís aird ar
threoracha na hEaglaise - go praiticiúil, b'ionann sin agus Opus Dei, an
chuallacht eaglasta choimeádach a bhí ag comhoibriú go dlúth le Franco. Níor
bhac na forbróirí eacnamaíocha sin le cúrsaí an dúlra ná le leas mhuintir an
réigiúin, áfach, nó is é an dearcadh a bhí acu ná go raibh amhábhair agus
acmhainní nádúrtha na Gailíse ag teastáil ón Spáinn ar fad. Mar sin, nuair a bhí
an comhlacht úd Fenosa, a raibh monaplacht aige i gcúrsaí an fhuinnimh leictrigh
sa Spáinn ag an am, - nuair a bhí an comhlacht sin ag tógáil dambaí
hidrileictreacha sa Ghailís, bháigh sé a lán gleannta sa Ghailís, agus b'éigean
do mhuintir na ngleannta sin aistriú go háit éigin eile. Faoi na himthoscaí seo,
is iomaí Gailíseach a chuaigh ar imirce go tíortha eile san Eoraip nó i Meiriceá
Laidineach féin.

I ndiaidh do Franco bás a fháil, tháinig an daonlathas ar ais go dtí an Spáinn,
agus mar chuid den fhorbairt seo, fuair an Ghailís a féinrialtas ar ais, rud a
socraíodh i Reacht Féinrialtais na Gailíse sa bhliain 1981. Is éard a deirtear i
dtús an Reachta ná: Ós náisiúntacht stairiúil í an Ghailís, gairtear Comhphobal
Féinrialaitheach de, le go mbeidh féinrialtas aici de réir mar a fhorálann
Bunreacht na Spáinne agus an Reacht seo. Bíonn náisiúnachas Gailíseach le
haithint i saol polaitiúil na Gailíse go fairsing, ach is é Bloc Náisiúnaíoch na
Gailíse (Bloque Nacionalista Galego) an t-aon pháirtí náisiúnaíoch amháin a
bhfuil tábhacht leis ó thaobh na vótála de. Páirtí clé atá ann a bunaíodh sa
bhliain 1982, nuair a tháinig roinnt páirtithe clé le chéile faoi stiúir Xosé
Manuel Beiras, ollamh le heacnamaíocht agus duine d'intleachtóirí móra na
Gailíse san fhichiú haois.

Sna blianta 1990-2005, bhí an rialtas agus an parlaimint réigiúnach, an Xunta,
faoi smacht an Partido Popular, nó Páirtí an Phobail, arb é páirtí coimeádach na
Spáinne é. Ba é Manuel Fraga Iribarne, a bhí ina Aire agus ina ambasadóir i
mblianta Franco, a bhí i gceannas ar rialtas na Gailíse san am. Sa bhliain 2002,
chuaigh an Prestige, tancaer mór artola, i dtóin phoill in aice le cósta na
Gailíse, agus rinne an artola dochar mór do dhúlra an chósta. Bhí muintir na
Gailíse den bharúil nach ndearna Fraga a dhicheall leis an gcósta a ghlanadh ná
leis an dlí a chur ar na daoine a bhí freagrach as an doirteadh, agus i
dtoghcháin na bliana 2005, chaill an Partido Popular an dearbhthromlach sa
pharlaimint réigiúnach, agus thit an chumhacht le comhrialtas na Sóisialaithe
(PSdeG nó Partido dos Socialistas de Galicia nó Páirtí Sóisialach na Gailíse,
arb é craobh Ghailíseach an pháirtí Shóisialaigh uile-Spáinnigh, PSOE) agus na
Náisiúnaithe (BNG). Ó ba é PSdeG an páirtnéir sinsearach sa chomhrialtas,
rinneadh Uachtarán na Gailíse de chathaoirleach an pháirtí sin, Emilio Pérez
Touriño. Fuair Anxo Quintana, cathaoirleach na náisiúnaithe, suíochán an
Leas-Uachtaráin. I dtoghcháin na bliana 2009, tháinig an PP i seilbh na
cumhachta arís, agus is é an coimeádach Alberto Núñez Feijóo an tUachtarán
inniu.

Is iad an Spáinnis agus an Ghailísis (Galego) na teangacha a labhraítear sa
Ghailís. Teanga Rómánsach í an Ghailísis, is é sin, teanga a d'fhorbair as an
Laidin labhartha. Tá gaol aici leis an Spáinnis chomh maith, ach is í an
Phortaingéilis an teanga is gaolmhaire léi. Bhí an Spáinnis ar an t-aon teanga
oifigiúil ar feadh níos mó ná ceithre chéad bliain (ón gceathrú haois déag go
dtí an naoú haois déag), ach i ndiaidh bhás Franco, fuair an Ghailísis ar ais a
stádas oifigiúil sa tír agus í á múineadh sna scoileanna Gailíseacha chomh maith
leis an Spáinnis inniu. Tá muintir na Gailíse ar aon fhocal gur chóir an teanga
a choinneáil á labhairt agus a stádas a ardú sa tsochaí.

Na príomhchathracha tábhachtacha ná Vigo, A Coruña, Pontevedra, Lugo, Ferrol,
Ourense, agus Santiago de Compostela, príomhchathair an réigiúin agus cathair na
n-easpag. Freisin is é an áit ina chríochnaíonn an "camiño de Santiago", an
ionad oilithreachta crábhaidh is cáiliúla ón méanaois.

An Vicipéid as Béarla tar éis chuid mhaith de aistrithe;
http://en.wikipedia.org/wiki/Galicia_%28Spain%29



https://ga.wikipedia.org/wiki/An_Eabhrais

Is teanga Shéimíteach í an Eabhrais (עִבְרִית, ‘Ivrit [‘Ibhríth]) agus í á
húsáid agus á staidéar mar theanga naofa ag na Giúdaigh ar fud an domhain.
Thairis sin, is í an Eabhrais teanga oifigiúil Stát Iosrael, agus í mar theanga
dhúchais ag formhór mór an daonra Ghiúdaigh ansin.

Tá gaol cuíosach dlúth ag an Eabhrais leis an Araibis. B'í an Fhéinícis an
teanga ba ghaolmhaire léi ar dtús. Áirítear, fiú, nach raibh mórán difríochta
ann idir canúint thuaisceartach na hEabhraise agus an Fhéinícis. (Bhí na
Féinícigh ina gcónaí an áit a bhfuil an Liobáin inniu, ó thuaidh ó Iosrael féin.
Thabhaigh siad an-chlú i laethanta na sean-Ghréige is na sean-Róimhe mar
mhairnéalaigh is mar lucht trádála. B'iad a bhunaigh an Chartaig, an
cathair-stát a bhí mar namhaid ag na Rómhánaigh, agus teanga ghaolmhar á
labhairt ag muintir an stáit sin.) As canúint Dheisceartach na hEabhraise a
fáisceadh teanga an tsean Tiomna. Tá sí ag baint le hEabhrais labhartha na
mblianta ón dara céad déag go dtí an dara céad roimh bhreith Chríost. Tá teacht
ar théacsanna is lámhscríbhinní is sine ná an Bíobla, áfach, ach ní cuid iad de
chanóin liteartha na hEabhraise.

Is ann do scríbhinní canónta eile ins an teanga seachas an Bíobla, áfach. Is é
is Talmud ann ná leabhar (nó leabharlann, agus an téagar atá ann mar "Talmud")
éigse shaolta na nGiúdach, agus é níos úire ná an Bíobla. Dá réir sin, is
furasta difríochtaí a thabhairt faoi deara idir Eabhrais an "Talmud" agus teanga
an Bhíobla. Misneá a thugann na Giúdaigh ar an gcuid lárnach den Talmud. Go
bunúsach, níl sa chuid eile den Talmud ach tráchtaireacht agus míniúcháin ar an
Misneá, nó fiú tráchtaireacht ar an tráchtaireacht féin. Is í Eabhrais an
Mhisneá an teanga a labhraítí sna ceithre haois thart timpeall ar bhreith
Chríost. Ag an am sin bhí an Aramais ag teacht in áit na hEabhraise mar theanga
labhartha - b'í an Aramais a bhí ó dhúchas ag Íosa Críost, mar dhuine daonna -
agus a sliocht le haithint ar Eabhrais an "Talmud". (Teanga Sheimíteach is ea í
an Aramais, agus gaol réasúnta dlúth aici, mar sin, leis an Eabhrais. Sular
tháinig an Araibis i réim sa Mheán Oirthear, b'í an Aramais a bhí ina teanga
comhchumarsáide idir na ciníocha uilig a chleachtaíodh teanga nó canúint
Sheimíteach. Is féidir, mar shampla, teacht ar scríbhinní greanta sa teanga seo
san Araib féin, agus a lorg orthu gurbh í an Araibis a bhí ó dhúchas ag lucht a
scríofa.) De réir a chéile, chuaigh an Eabhrais in éag mar theanga labhartha i
measc na nGiúdach, fiú sular ruaigeadh as a dtír dúchais iad. Mhair lucht an
léinn ag scríobh as Eabhrais, áfach, agus chuir siad caol orthu na
sean-lámhscríbhinní a chaomhnú agus a choinneáil i dtaisce.

Ó dheireadh na Meánaoiseanna amach ba bheag a scríobhtaí as Eabhrais amach ó na
scríbhinní cráifeacha, go dtí gur tháinig an ghluaiseacht léinn udaí Hascala ar
an fhód i ndeireadh an ochtó haois déag.

B'é Moses Mendelssohn (1729-86) a raibh cónaí air i mBeirlín a chuir bun le
Hascalah. Fear mór léinn a bhí ann a raibh ardmheas air ag na Críostaithe féin,
agus b'eisean ba bhunchuspa don laoch sa dráma cáiliúil leis an scríbhneoir
Ghearmánach Gotthold Ephraim Lessing, Nathan der Weise ("Natan Críonna"). Ba
bheag rath a bhí ar iarracht Mhendelssohn teanga na hEabhraise a athbheochan, ar
dtús, ós rud é go raibh Giúdaigh na Gearmáine ag an am sin ag éirí go géar gasta
as meon an gheiteo agus ag dul isteach i saol agus i sochaí na nGearmánach. Ní
raibh suim acu in athbheochan an tsainchultúir Ghiúdaigh, ná na seanteanga ach
an oiread, agus an Ghearmáinis ag teastáil uathu i bhfad ní ba ghéire. B'in
Oirthear na hEorpa a fuair bun-smaointiú Hascala an chuid ba mhó de lucht a
thacaíochta, áit a raibh an Ghiúdais ina gnáthurlabhra pobail ag na Giúdaigh,
agus iad ina gcónaí sna geiteonna go fóill. (Sean-chanúint Gearmáinise is ea í
an Ghiúdais, agus í tar éis glacadh lena lán focal agus foirmeacha ón Eabhrais
agus ó theangacha Slavacha Oirthear na hEorpa - ón Pholainnis agus ón Rúisis
thar aon cheann eile.)

B'é Mendel Abramowicz, nó Mendele Moicher Sfóirim (1835-1917) an chéad
scríbhneoir a rinn iarracht dháiríre leas a bhaint as an Eabhrais chun tuairisc
a thabhairt ar ghnáthshaol na nGiúdach sa gheiteo. An modh oibre a bhí aige ná
gur chruinnigh sé focail is abairtí as na scríbhinní difriúla Eabhraise - idir
Bhíobla agus "Talmud" mar shampla - le stíleanna éagsúla na Giúdaise a
athchruthú sa Eabhrais.

B'é Eliezer Ben Yehúda (1858-1922) athair athbheochana na hEabhraise inár ré
féin, nó b'eisean an chéad duine a thug faoin teanga a labhairt lena chuid
clainne.

Rugadh Eliezer Itzchak Perelman, nó Eliezer Ben Yehúda, mar is fearr is aithnid
dúinn é, sa Liotuáin sa bhliain míle ocht gcéad caoga is ocht. Fuair sé oiliúint
reiligiúnda fearacht mórchuid na bpáistí Giúdacha uilig lena linn, agus ba chuid
lárnach den oideachas seo teanga na sinsear a fhoghlaim. Ó bhí gealladh ar leith
faoi Eliezer mar scoláire, cuireadh ar scoil traenála na raibíocha é. Ní raibí a
rinneadh de, áfach, ó tharla barraíocht dúile is sainte aige i léann saolta na
gCríostaithe. Bhí an t-athrú intinne seo ag teacht go dlúth le spiorad an ama i
measc na nGiúdach óg in Oirthear na hEorpa, agus gluaiseacht an léinn shaolta,
an ghluaiseacht Hascalah, ag dul i gcion orthu ó laethanta Mhoses Mendelssohn
amach. D'éirigh Eliezer óg as scoil na raibíocha le cromadh go hiomlán ar an
scolaíocht shaolta mar dhalta eachtrach ar mheánscoil Rúiseach.

In éis an Rúis a fhágáil dó, chuir Eliezer faoi i bPáras, ach go gairid ina
dhiaidh sin thug sé aghaidh ar an bPalaistín. Ag an am seo, sa bhliain míle ocht
gcéad a haon is ceithre scór, bhí sé tosaithe cheana bolscaireacht a dhéanamh ar
na hirisí Eabhraise le cúis an t[Siónachas|Siónachais]] a chur chun cinn. Bhí sé
meáite fosta gan ach Eabhrais a labhairt le Giúdach ar bith dá gcasfaí air sa
Phalaistín feasta. Ós rud é go raibh breacaireacht léinn reiligiúnach, ar a
laghad, ag formhór mór na nGiúdach, bhíodh na daoine simplí féin in ann freagra
a thabhairt ar a chuid cainteanna Eabhraise.

Nuair a rugadh mac d'Eliezer ben Yehúda, chuir sé caol air gan ach Eabhrais na
sinsear a bheith á labhairt i bhfianaise an pháiste. Ní cheadaíodh Eliezer dá
chuid cuairteoirí féin aon teanga eile a úsáid agus an páiste ag tabhairt
cluais. Itamar Ben Avi ab ainm don pháiste, agus b'eisean an chéad chainteoir
dúchais leis na céadta bliain anuas. Is é is brí le Ben Avi ná "Mac M'Athara
Féin" (ben = mac, 'av = athair, -i = mo), ach is féidir Avi ('BY i litreacha na
hEabhraise) a léamh mar ghiorrúchán de Eliezer Ben Yehúda ('LYcZR BN YHWDH i
litreacha na hEabhraise). Ag tabhairt suas a chlainne dó ba mhinic a
chrothnaíodh Ben Yehúda téarmaí uaidh le cúrsaí tógála na bpáistí a chardáil,
ach de réir mar a bhraitheadh sé focal uaidh chumadh sé é.

Le téarmaíocht nua-aimseartha na hEabhraise a dhíolaim is a chaighdeánú chuaigh
Ben Yehúda i gceann foclóiríochta. Chuir sé bun leis an obair seo roimh aistriú
go dtí an Phalaistín dó, agus de réir a chéile d'eascair seacht n-imleabhar déag
aisti. Déanta na fírinne chuaigh de an foclóir a chríochnú roimh a bhás, agus
b'iad a mhac is a bhean chéile a chuir an dlaíóg mhullaigh air. Ní ina aonar a
d'oibrigh Ben Yehúda lá a shaoil ach oiread, nó nuair a bhíodh call leis
chuireadh sé gairm scoile ar lucht an tsaineolais le ceisteanna ar leith idir
théarmaíocht is fhuaimniú, idir cheartlitriú is phoncaíocht a réiteach. Mar sin,
tháinig bun le Comhairle na hEabhraise, as ar fhás Acadamh na hEabhraise. Is é
an tAcadamh seo an t-údarás oifigiúil in Iosrael inniu a dhéanann scagadh ar
nua-fhorbairtí na teanga is a mholann téarmaí nua le h-úsáid.

Rugadh "S. Yizhar", nó Yizhar Smilansky sa bhliain 1916 i Rehovot na Palaistíne.
Inimirceánaigh ón Rúis ab ea iad a mhuintir. Ghlac sé páirt i gCogadh
Neamhspleáchais Iosrael sa bhliain 1948; bhain sé amach dintiúirí an mhúinteora
agus dochtúireacht na fealsúnachta ón Ollscoil Eabhraigh chomh maith. Bíonn sé
ag scríobh faoi shaol na gceannródaithe sna kibbutzanna agus ar na feirmeacha,
agus is léir nach ndearna sé aon dearmad dá thaithí cogaíochta féin ach oiread
ag lorg ábhair dá chuid scríbhinní. Cur síos ar na carachtairí agus grá do nádúr
Iosrael is ea iad an dá bhua mhóra atá aige. Is é an t-úrscéal Laethanta Ziklag
saothar mór éipiciúil a shaoil, agus é ag tarraingt fresco de cheannródaíocht an
tSiónachais ar chanbhás leathan.



https://ga.wikipedia.org/wiki/An_Chasacst%C3%A1in

Is í an Chasacstáin (Béarla: Kazakhstan, Casaicis: Қазақстан/Qazaqstan, Rúisis:
Казахстан/Kazakhstán) an tír is mó i lár na hÁise. Is í Astana príomhchathair na
tíre. Cathair nua atá ann nach bhfuil ina príomhchathair ach ón mbliain 1997
anuas. Is í Almaty an iar-phríomhchathair. Bhain an tír amach an neamhspleáchas
sa bhliain 1991, agus is é Nursultan Nazarbayev atá ina Uachtarán ón am sin
anuas. Sna toghcháin i Mí na Nollag 2005, fuair Nazarbayev níos mó ná 90 % de na
vótaí, ach má fuair féin, cháin na monatóirí idirnáisiúnta an toradh seo, agus
iad den bharúil nár comhlíonadh an caighdeán idirnáisiúnta ó thaobh an
daonlathais de.

Is í an Chasaicis "teanga stáit" na tíre, ach san am céanna, is í an Rúisis an
"teanga oifigiúil", agus í á labhairt go forleathan sa tír, go háirithe mar
fhrancbhéarla idir na dreamanna eitneacha éagsúla.

Sroicheann an Chasacstáin ó bhruach na hEorpa go lár na hÁise. Tír Eoráiseach í,
mar sin. Is féidir a rá go bhfuil an chuid is mó den tír suite san Áise, ar an
taobh thoir d'Abhainn Ural. Tá an Chasacstáin ag críochantaíocht leis an Rúis,
leis an tSín, leis an Tuircméanastáin, leis an Úisbéiceastáin agus leis an
gCirgeastáin. Is í an Chasacstáin an naoú tír is mó sa domhan, ach san am
céanna, níl cónaí ach ar 15.9 milliún duine ansin. Is é is cúis leis sin gur
fásaigh atá i 44% thailte na tíre - is é sin, fásach nach bhfuil ach corrdhuine
ina chónaí ansin. Tá an 11ú fásach ba mhó sa domhain, Kyzyl Kum (298,000
ciliméadar chearnach)le fáil i nDeisceart na tíre. Tá Khan Tangiri Shyngy mar an
sliabh is airde sa tír (7,995m) agus deirtear gur cheann de na sléibhte is áille
sa domhain toisc go bhfuil sé déanta as marmar dearg agus an siméadracht foirfe
atá aige. Don chuid is mó is plána ollmhór í an Chasacstáin atá idir 200 agus
300 méadair ach thart timpeall ar an Mhuir Chaisp feictear cheann de na píosaí
talúin ba ísle sa domhain ar nós Vpadina Kaundy atá -132 méadair.Sna 1970dí
bhfuair muintir an Aontas Sóivéadach amach go raibh a lán ór, airgid, chopar,
ola, gás nádúrtha, alúmanam agus úráiniam le fáil ann. Cé nach bhfuil aon
bealach isteach chuig an fharraige ag an tír, tá trí lochanna ollmhóra sa tír,
Loch Balkash, an Mhuir Aral agus an Mhuir Chaisp a úsáideann siad chun
iascaireacht agus i gcás an Mhuir Chaisp, roinnt mhaith trádáil chomh mhaith.

Tá áitreabh daonna sa Chasacstáin ón gClochaois anuas. Sa chuid ba mhó den tír,
ba lucht fáin iad na cónaitheoirí, agus iad ag taisteal timpeall ar lorg
féaraigh dá gcuid ainmhithe. Is é is dóigh lena lán staraithe gurb anseo ba
thúisce a ceansaíodh an capall. Cé go raibh seanchathracha cosúil le Taraz agus
Hazrat-e-Turkestan ina stáisiúin thábhachtacha acu siúd a bhí ag leanúint
Bhóthar an tSíoda i dtreo na Síne, níor thosaigh an comhdhlúthú polaitiúil i
ndáiríre sula ndearna na Mongólaigh ionradh ar na bólaí seo i dtús na tríú
haoise déag. Faoi cheannas na Mongólach, roinneadh an Chasacstáin ina cúigí nó
ina ceantair riaracháin, agus sa deireadh, tháinig Mathshlua Ak, nó Cánacht na
gCasacach, ar an bhfód, mar chineál stát.

San am seo, bhí na Casacaigh ag cloí lena sean-nósanna traidisiúnta ag fánaíocht
timpeall sa steip. Sa chúigiú haois déag, thosaigh cineál comhfhéiniúlachta nó
féiniúlacht náisiúnta ag forbairt i measc na dtreibheacha fánacha. Nuair a
meascadh na canúintí Turcacha éagsúla tri chéile leis an gCasaicis a dhéanamh,
bhí an fhorbairt seo críochnaithe. Mar sin féin, bhí an réigiún ina chnámh
spairne idir na taoisigh dhúchasacha agus lucht labhartha na Peirsise ó dheas. I
dtús na seachtú haoise déag, bhí an tír á streachailt as a chéile agus na
treibheacha, nó na Mathshluaite, éagsúla in achrann a chéile. D'fhág an
t-easaontas polaitiúil seo na Casacaigh an-lag, agus tháinig na treibheacha eile
ag glacadh a mbuntáiste féin air seo. Sna 1720idí, d'ionsaigh na Dzungáraigh,
treibh Mhongólach, an Chasacstáin, ach bhí Abul Khair Khan agus an Mathshlua
Beag, a bhí faoina cheannas, - bhí siad ábalta an cath a bhriseadh ar na
hionsaitheoirí.

Sa naoú haois déag, thosaigh Impireacht na Rúise ag cúngú isteach ar na
Casacaigh. Sna blianta 1813-1907, bhí an Rúis agus Impireacht na Breataine araon
ag iarraidh tionchar polaitiúil a imirt ar Lár na hÁise - b'í sin tréimhse an
Chluiche Mhóir, mar a thugtaí uirthi. I mblianta an Chluiche Mhóir, chuir na
Rúisigh trúpaí armtha ar garastún ar fud na Casacstáin, agus thosaigh siad ag
coilíniú na tíre agus ag cur a gcóras riaracháin féin i bhfeidhm uirthi. Níor
thaithin seo leis na Casacaigh ar aon nós, nó bhí siad den tuairim gur chuir an
míntíreachas isteach ar a seanbhealach maireachtála mar threibheacha fáin. Bhí
na coilínithe agus na Casacaigh ag iomaíocht faoi uisce is faoi thailte, agus
iad in achrann a chéile go minic. Sa bhliain 1916, d'éirigh na Casacaigh amach,
agus iad ag marú Rúisigh gan an sibhialtach a aithint thar an saighdiúir.
D'agair na Rúisigh díoltas cruálach orthu. Tháinig fórsa mór saighdiúirí a cuir
d'fhiachaibh ar na Casacaigh cúlú go dtí na sléibhte agus a fhad leis an tSín,
agus nuair a d'fhéach cuid acu filleadh abhaile sa bhliain a bhí chugainn,
mharaigh na saighdiúirí Rúiseacha na mílte acu. Sna blianta 1921-22, bhí gorta
mór sa tír, agus fuair milliún Casacach bás le hocras.

Nuair a thit Impireacht na Rúise as a chéile, bhí cineál féinrialtais nó
neamhspleáchais ag na Cosacaigh ar feadh tamaill, ach ansin, b'éigean dóibh
glacadh le forlámhas na Rúise Sóivéadaí. Sa bhliain 1920, bronnadh stádas na
Poblachta Féinrialaithí uirthi taobh istigh den stát Sóivéadach. Rinne na
Sóivéadaigh sléacht ar na scothaicmí traidisiúnta agus chomhshealbhaigh siad na
tailte, rud a rinne praiseach den churadóireacht, ionas gur tháinig gorta nua ar
an tír. Sna blianta 1926-1939, glactar leis gur cailleadh beagnach duine as gach
ceathrar de dheasca an fhoréigin, an ocrais agus na himirce. Mar sin féin, ghlac
na daoine leor leis an gcumhacht Shóivéadach, agus chrom an brainse áitiúil de
Pháirtí Cumannach an Aontais Shóivéadaigh ar an tír a Shóivéadú. Sa bhliain
1936, bhain an Chasacstáin amach stádas na Poblachta Sóivéadaí.

Sna tríochaidí agus sna daichidí, tháinig na milliúin de dhaoine go dtí an
Chasacstáin ó na poblachtaí Sóivéadacha ní b'fhaide siar. Daoine a bhí ina lán
acu a díbríodh as iarthar na tíre ar chúiseanna polaitiúla nó creidimh -
b'fhéidir go raibh baint acu le grúpa eitneach éigin nach raibh ag taithneamh le
Stailín, b'fhéidir go raibh siad ina mbaill de sheict reiligiúnda éigin a bhí
ródhíograiseach ag cur in aghaidh aindiachas oifigiúil an Stáit Shóivéadaigh -
agus is iomaí duine acu a coinníodh i mbraighdeanas sna campaí daorbhroide. Bhí
campaí móra den chineál sin sa Chasacstáin, cosúil le Kengir, áit ar éirigh na
príosúnaigh amach sa bhliain 1954, nó Ekibastuz, áit ar chaith Aleksandr
Solzhenitsyn cuid mhaith dá théarma príosúnachta féin.

I ndiaidh bhás Stailín, chrom Nikita Khrushchev ar scéim uaillmhianach
mhíntíreachais le steip na Casacstáine a iompú ina machaire méith
curadóireachta. Níor éirigh leis an scéim ach go lagmheasartha, ach mar sin, ba
tús é don fhorbairt mhór a rinneadh ar earnáil na talmhaíochta sa Chasacstáin
ina dhiaidh sin, agus is í an talmhaíocht an tslí bheatha is tábhachtaí sa tír i
gcónaí.

Sna hochtóidí, bhí an mhíshástacht ag dul i méadaíocht sa tír, agus an ghlúin
óg, ach go háirithe, ag cur in aghaidh an rialtais Shóivéadaigh. I Mí na Nollag
1986, d'iompaigh léirsithe na mac léinn in Almaty ina scliúchais, agus chuir na
trúpaí Rúiseacha an míshuaimhneas faoi chois go míthrócaireach. Fuair níos mó ná
céad duine óg bás, agus cimíodh cuid mhór eile. Is gnách "Zheltoqsan" a
thabhairt ar an gceannairc seo, ós é sin an focal Casaicise a chiallaíonn "Mí na
Nollag".

Tá a lán truailliú tar éis tarlú i gCasacstáin thar na mblianta ach go háirithe
sa 20ú haois faoi cheannasaíocht an A.P.S.S. Cheann de na fadhbanna ba shoiléire
atá tar éis teacht chun cinn le déanaí

ná an laghdú ollmhór ar méid an uisce sa Mhuir Aral, i 1993 bhí laghdú 60% tar
éis teacht ar méid an uisce sa loch. Mar gheall ar seo tá an tionscal
iascaireachta sa réigiúin tar eis theipeadh go hiomlán go fíor tapaidh. Tharla
seo nuair a méidigh Nikita Kruschev agus Leonid Brezhnev méid feirmeoireachta
gCasacstáin toisc go raibh an chóras uisciú ag teacht go huil is go hiomlán ón
Syr Darya agus Amu Darya, an dá abhaineacha a raibh ag líonadh an loch ar feadh
na mílte bliain. Anois tá fadhb mór sa réigiún le stoirm deannaigh ag loite na
háite toisc go bhfuil méid mhór sallann a raibh san uisce ach anois atá ag
meascadh le hithir na háite, mar gheall ar seo níl siad ábalta iascaracht nó
feirmeoireacht a dhéanamh.

Ag an am chéanna tá An Mhuir Chaisp ag méadú gan chúis chinnte dar le heolaithe
agus tá a lán tuillte ag tarlú thart timpeall ar an Mhuir ag scriosadh bailte
iascaireachta na háite. Deirtear go mbeidh chuid is mó den talamh timpeall an
mhuir, 88 bailte agus cathracha móra agus chuid mhaith olacheantaracha ina
measc, faoi uisce i gceann tamall. Fadhb eile timpeallachta ollmhór ná na buamaí
núicléacha a phléasc na Sóivéadaigh sa fásaigh i Casacstáin gan fiú rá le
muintir na háite cad a raibh á dhéanamh acu. Phléasc siad beagnach 500 buamaí sa
réigiúin idir 1944 agus 1990 ag scriosadh talamh na háite agus saoil muintir na
háite mar gheall ar na ghalair atá siad tar éis tabhairt dóibh ar nós nimhiú
raidíochta agus leoicéime. Chomh maith le seo tarlaíonn roinnt mhaith tubaistí
nádúrtha i gCasacstáin. I ndeiscart na tíre feictear roinnt mhaith creathanna
talúin go minic agus in Almaty, sean phríomhchathair an Chasacstáin, tarlaíon
chuid mhaith sleamhnú láibe dáinséireacha.



https://ga.wikipedia.org/wiki/Albert_Einstein

Fisiceoir teoriciúil ab ea é Albert Einstein (14 Márta 1879 - 18 Aibreán 1955).
Áirítear ar an eolaí is tábhachtaí san 20ú céad é. D'oibrigh sé amach teoiric na
coibhneasachta agus bhí lámh aige i bhforbairt na meicnice candamaí, na meicnice
staitistiúla agus na cosmeolaíochta freisin. Bronnadh Duais Nobel na Fisice air
sa bhliain 1921 mar gheall ar an míniú a thug sé ar an iarmhairt
fhótaileictreach agus ar a raibh déanta aige leis an bhfisic theoiriciúil a
fhorbairt go ginearálta.

Rugadh Einstein in Ulm i réigiún Württemberg sa Ghearmáin sa bhliain 1879. B'iad
a thuismitheoirí Hermann Einstein, innealtóir agus díoltóir leapacha, agus
Pauline Hermann (dioltóir leapacha) agus Pauline Koch. Giúdaigh a bhí iontu, ach
mar sin féin, chuir siad an buachaill i mbunscoil Chaitliceach.

Nuair a shealbhaigh na Naitsithe an chumhacht sa Ghearmáin, b'éigean d'Einstein
an tír sin a thréigean. Ar turas sna Stáit Aontaithe, i mí na Feabhra 1933,
shocraigh Albert Einstein fanacht ansin in áit filleadh go dtí an Ghearmáin.



https://ga.wikipedia.org/wiki/Aistri%C3%BAch%C3%A1n

Cumarsáid scríofa atá san aistriúchán ina dtiontaítear brí téacs as teanga
amháin go teanga eile. Tugtar an teanga foinse ar an mbunteanga nó an teanga
lena dtosaítear agus tugtar an sprioctheanga ar an teanga lena gcríochnaítear.
Tugtar aistritheoir ar an duine a dhéanann an t-aistriúchán agus bíonn eolas
aige ar dhá theanga, ar a laghad, d'fhonn aistriúchán ar chaint nó ar théacs
scríofa a tháirgeadh sa sprioctheanga. Ní hamháin go mbíonn tuiscint mhaith ar
an téacs ag teastáil ón aistritheoir, bíonn sé riachtanach go mbeadh sé in ann
leagan éifeachtach a chur ar fáil sa sprioctheanga a luíonn le nádúr na teanga
sin. Tugtar aistriúchán ar an bpróiseas ina ndéantar aistriúchán agus ar thoradh
an phróisis sin freisin, sé sin an saothar a thagann as.

Mar gheall ar an mór-éileamh a bhí ann ar dhoiciméadú gnó de bharr Réabhlóid na
Tionsclaíochta, a thosaigh i lár an 18ú haois, tháinig foirmiúlú agus speisialú
ar cheird an aistriúcháin agus bunaíodh scoileanna tiomanta agus cumainn
ghairmiúla.



https://ga.wikipedia.org/wiki/%C3%89amon_de_Valera

Triodaí saoirse agus polaiteoir a ba ea Éamon de Valera (14 Deireadh Fómhair
1882 - 29 Lúnasa 1975) a bhí ina Thaoiseach agus ina Uachtarán ar Éirinn. Faoin
ainm Edward George de Valera a rugadh é; uaireanta tugtar an t-ainm Gaelaithe
Éamonn de Bhailéara air. Is iad na leasainmneacha atá air ná "Dev", "An
Buachaill Ard" (The Long Fella, as Béarla) agus "An tAmadán Fada".

Ceannaire tábhachtach ab ea é de Valera sa ghluaiseacht phoblachtach sa 20ú
haois, agus chaith sé tréimhse an-fhada ón mbliain 1917 go dtí an bhliain 1973 i
saol polaitiúil na tíre. Eisean a chum Bunreacht na hÉireann sa bhliain 1937,
agus chaith sé a sheal ina Thaoiseach agus ina Uachtarán. Ba é Fianna Fáil, an
páirtí a bhunaigh sé sa bhliain 1926, an ceann is mó sa tír go dtí 2011.

Saolaíodh Edward George de Valera i gCathair Nua-Eabhraic, Stáit Aontaithe
Mheiriceá sa bhliain 1882. B'iad a thuismitheoirí an mháthair Éireannach Cáit
Coll ón gCnoc Mór i gContae Luimnigh (ainm iomlán: Catherine Coll de Valera
Wheelwright), agus an t-athair Spáinneach Juan Vivion de Valera. An t-aon eolas
atá againn faoina athair, is ó de Valera féin a fuair muid é. Dúirt sé gur
dealbhóir Spáinneach ab ea é Juan Vivion a tháinig go dtí na Stáit Aontaithe
agus a casadh ar a mháthair Kate ansin. Phós siad sa bhliain 1881, ach cailleadh
Juan Vivion ceithre bliana ina dhiaidh sin. Níor éirigh le Tim Pat Coogan, a
scríobh beathaisnéis chuimsitheach faoi de Valera, an t-eolas seo a dhearbhú sna
foinsí oifigiúla, nó níl a leithéid de phósadh cláraithe iontu. Mar sin,
creideann acadúlaigh áirithe go bhfuil seans ann gur leanbh tabhartha a bhí in
Eamon agus gur chum sé féin an scéal faoi Juan Vivion de Valera leis an náire
seo a choinneáil ceilte. De cheal eolais, ní féidir an teoiric seo a dhearbhú ná
a shéanadh, ach is eol dúinn, ar fad, gur tógadh de Valera i gceantar bocht sa
chathair mhór ar dtús, agus is dócha go raibh dea-chuimhní éigin aige ón
tréimhse seo nó ar a athair, ar a laghad d'ainmnigh sé a chéad mhac féin, Vivion
de Valera, as a athair. Nuair a fuair Juan Vivion bás, thug a uncail Ned é go
hÉirinn, agus chuaigh de Valera chun cónaí ag a sheanmháthair Elizabeth Coll
(máthair Cháit), ar fheirm i mBrú Rí, Contae Luimnigh.

Bhí saol réasúnta compórdach ag an leaid óg ansin. Bhí sé ag obair ar an
bhfeirm, ag freastail ar an scoil náisiúnta i mBrú Rí, ag éisteacht le scéalta
seandaoine an tsráidbhaile, agus ag imirt rugbaí. Bhí an scoil ag éirí go maith
leis, agus an mhatamaitic ag taitneamh leis thar na hábhair eile. Fuair sé a
chuid meánscolaíochta ag na Bráithre Críostaí san Ráth i gContae Chorcaí, agus
bronnadh scoláireacht air a cheadaigh dó aghaidh a thabhairt ar Choláiste na
Carraige Duibhe i mBaile Átha Cliath sa bhliain 1898. Rinne sé dianstaidéar ar
an matamaitic, agus rinneadh ollamh le matamaitic de i gColáiste Charraig an
Tobair i gContae Thiobraid Árann sa bhliain 1903. Bhain sé amach a chéim sa
mhatamaitic ó Ollscoil Ríoga na hÉireann (Ollscoil na hÉireann inniu) sa bhliain
1905, agus d'fhill sé ar ais go Baile Átha Cliath le dul ag obair i gColáiste
Belvedere. Fuair sé post nua sa bhliain 1906 i gColáiste Oiliúna Múinteoirí
Carysfort sa Charraig Dhubh. Ní raibh an t-ádh air nuair a chuir sé isteach
iarratas ar phost san Ollscoil, ach fuair sé post páirtaimseartha i gColáiste
Mhá Nuad, agus tugadh sé léachtaí matamaitice ina lán coláistí i mBaile Átha
Cliath.

Bhí athbheochan Ghaelach ar siúl sa tír ag an am seo, i mBaile Átha Cliath ach
go háirithe, agus de Valera sáite san obair seo chomh maith le duine. Chaith sé
a sheal féin ina Ghaeilgeor, agus chuaigh sé i gConradh na Gaeilge, eagraíocht
nua a bhí bunaithe ag Dubhghlas de hÍde agus Eoin Mac Néill le sracadh nua a
chur sa tseanteanga. Thosaigh de Valera ag freastal ar cheachtanna Ghaeilge sa
chathair. An múinteoir a bhí aige ná Sinéad Ní Fhlannagáin, Gaeilgeoir ó Bhaile
Brigín, agus í ceithre bliana níos sine ná de Valera. Thit siad i ngrá, agus
chuaigh brat pósta orthu ar an 8 Eanáir, 1910 i séipéal ag Cé Arainn sa
chathair. Ar an 25 Samhain 1913, chuaigh de Valera sna hÓglaigh. Bhí dúchas an
cheannaire ann, agus rinneadh captaen de tar éis tamaill. San am sin, bhí na
hÓglaigh faoi smacht Bhráithreachas na Poblachta (IRB), agus lean de Valera ar
aghaidh san eagraíocht seo freisin.

Bhí na hÓglaigh agus Arm na Saoránach ag pleanáil éirí amach in Éirinn le tamall
maith anuas, agus tháinig deis mhaith nuair a bhí an Chéad Cogadh Domhanda ar
siúl. Thosaigh Éirí Amach na Cásca nuair a léigh Pádraig Mac Piarais Forógra na
Poblachta amach ar Shráid Sackville (Sráid Uí Chonaill inniu) ar an 24 Aibreán
sa bhliain 1916. Bhí de Valera agus an Tríú Cathlán, a bhí faoina cheannas,
lonnaithe i Muileann Uí Bheoláin, ar Sráid na Canála Móire sa chathair. Bhí siad
ábalta an áit a choimeád go dtí deireadh na seachtaine, ach tá tuairimí difriúla
faoi pháirt de Valera i rith an Éirí Amach. Níl aon dabht gur ceannaire láidir
cliste a bhí ann agus é ábalta pleananna a dhéanamh agus cinneadh a ghlacadh.
Dúirt daoine eile, áfach, gur theip na néaróga air, ionas go raibh sé ag rith
timpeall ag tabhairt orduithe aisteacha nó ag déanamh dearmaid d'eolas
tábhachtach. Cé gur gabhadh i ndeireadh an Éirí Amach é, níor cuireadh chun báis
é, mar a tharla do na príomhcheannairí i bPríosún Cill Mhaighneann. Glactar leis
go coitianta go mbeadh an bás i ndán dó go cinnte, ach go bé gur saoránach
Meiriceánach a bhí ann nach bhféadfaí a mharú mar sin gan trioblóidí
dioplómatúla a fháil leis na Stáit Aontaithe. Bhí an Chéad Chogadh Domhanda
díreach ar siúl, agus na Sasanaigh ag iarraidh na Meiriceánaigh a bhréagadh
isteach go fóill. Mar sin, níor theastaigh trioblóid ar bith uathu leo siúd.
Cibé scéal é, d'fhan de Valera faoi ghlas i bpríosún eile seachas Chill
Mhaighneann, agus na húdaráis ag iarraidh ceist na saoránachta a réiteach. Nuair
a tháinig freagairt láidir ón phobal tar éis na mbásuithe eile, cuireadh stad
leis na básuithe go tobann. Chaith sé bliain fosta faoi ghlas i Sasana, agus
ansin scaoileadh saor ina laoch é i mí Meitheamh, 1917.

Bhí tacaíocht Shinn Féin ag fás go géar gasta díreach tar éis an Éirí Amach. Ar
dtús, bhí cosmhuintir na hÉireann in aghaidh na ceannairce, ach nuair a cuireadh
chun báis é, d'athraigh an port acu. Thosaigh siad ag dearcadh ar cheannairí an
Éirí Amach mar laochra, agus bhí de Valera in ann buntáiste a ghlacadh air sin,
ó bhí sé ar an gceannaire ab airde céim a tháinig slán as na básuithe.

I ndeireadh an Chéad Chogadh Domhanda, d'fhéach rialtas na Breataine an
Coinscríobh a chur i bhfeidhm ar Éirinn, rud nár thaitin le Sinn Féin ar aon
nós. Bhí de Valera ina bhall den pháirtí sin, agus toghadh ina Fheisire é ó
dháilcheantar an Chláir in Olltoghchán na bliana 1918. Chuaigh sé i gceannas ar
an bpáirtí freisin, mar Uachtarán. D'éirigh go gleoite le Sinn Féin san
olltoghchán, nó bhain siad amach 73 cinn de na suíocháin Éireannacha, 104 cinn
ar fad, agus 73 % den vóta. Ní dheachaigh aon duine de na Feisirí go dtí an
Westminster, áfach. Ina ionad sin, tháinig siad le chéile i mBaile Átha Cliath,
áit ar bhunaigh siad a bparlaimint féin, Dáil Éireann. Chruinnigh na Teachtaí
Dála nua i dTeach an Ardmhéara sa chathair ar an 21 Eanáir sa bhliain 1919, agus
cuireadh an Chéad Dáil ar bun. Gabhadh de Valera arís i mí Bealtaine 1918, agus
dá thoradh sin, toghadh Cathal Brugha ina Phríomh-Aire ina áit. D'éalaigh de
Valera as Príosún Lincoln i mí Feabhra sa bhliain 1919, agus ansin chuaigh sé i
mbun a sheanphoist arís. Is í an chéim a bhí aige san am ná Príomh-Aire, agus
b'é ba chiall leis an teideal sin ná ceann comhairle ar an bparlaimint - is é
sin, ní raibh sé go díreach ina Cheann Stáit.

Ní raibh aon mhoill ar rialtas na Breataine a fhógairt gur parlaimint
neamhdhlíthiúil ab ea í an Dáil. Ansin, chuaigh Seán T. Ó Ceallaigh go Páras ar
lorg aitheantas idirnáisiúnta d'Éirinn. Theip ar an iarracht seo, áfach, agus dá
dheasca sin, chaithfeadh de Valera féin dul go Stáit Aontaithe Mheiriceá le
haitheantas, cabhair airgid agus tacaíocht a iarraidh don Phoblacht nua. D'fhan
sé sa tír sin ó Mheitheamh sa bhliain 1919 go dtí Mí na Nollag sa bhliain 1920,
nuair a bhí Cogadh na Saoirse á chur in Éirinn. B'é Mícheál Ó Coileáin a bhí i
gceannas sa bhaile agus de Valera as láthair, nó bhí an Coileánach ina Aire
Airgeadais ag an am.

I mí Lúnasa 1921, d'athraigh de Valera bunreacht na Dála chun oifig nua a
chruthú dó fhéin - Uachtaránacht na Poblachta. Nuair a tháinig deireadh leis na
cathanna ar an 11 Iúil 1921 le sos cogaidh, cuireadh toscaireacht go Londain le
dul i gcomhchainteanna leis na Sasanaigh. Cé gurbh é de Valera a bhí i gceannas
ar an bPoblacht thar aon rud eile, ní raibh sé ar an toscaireacht. Chuaigh
cúigear fear eile go Sasana ina ionad. D'áitigh de Valera gur cheart dó fanacht
in Éirinn le haire a thabhairt don tír ar feadh na tréimhse deacra seo. Cuirtear
ina leith freisin, áfach, go raibh a fhios aige nach raibh ach drochsheans ag na
hÉireannaigh neamhspleáchas iomlán a bhaint amach dá dtír, agus gurbh fhearr
leis gan an fhreagracht pholaitiúil a ghlacadh air as aon droch-chonradh
síochána. Síníodh an Conradh Angla-Éireannach ar an 6 Nollaig 1921, ach ní raibh
de Valera sásta leis ar chor ar bith. Níor thug sé aitheantas don Chonradh, ós
rud é gur fhág sé srianta le neamhspleáchas na hÉireann, ar nós Calafoirt an
Chonartha, an chríochdheighilt, agus an mhóid dílseachta don Rí a chaithfeadh na
Teachtaí Dála a thabhairt. Bhí díospóireacht bhinbeach ar an Dáil faoin
gConradh, agus sa deireadh, chuaigh ceist an Chonartha ar vóta ar an 7 Eanáir
1922. Chaill de Valera agus na frith-Chonraitheoirí an vóta, nó ní bhfuair siad
ach 57 vóta in aghaidh 64 cinn a fuair an Conradh. Shiúil de Valera agus lucht a
thacaíochta amach as seomra cruinnithe na Dála tar éis an vóta lena míshástacht
a léiriú.

D'éirigh de Valera as an Uachtaránacht, agus ansin, thosaigh an Cogadh Cathartha
in Éirinn. Bhí de Valera ag tacú leis na Poblachtánaigh, is é sin, iad siúd a
bhí ag cur i gcoinne Arm an tSaorstáit, is é sin, na fórsaí armtha a bhí díreach
á n-earcú agus á n-inleadh ag rialtas an stáit nua Éireannaigh. Thosaigh na
cathanna ar an 28 Meitheamh 1922, nuair a ghlac na frith-Chonraitheoirí seilbh
ar na Ceithre Chúirteanna i mBaile Átha Cliath. Cé gur thacaigh sé leis na
frith-Chonraitheoirí, ní raibh aon chéimíocht oifigiúil ag de Valera san IRA
agus mar sin liostáil sé san eagraíocht arís mar ghnáth-Óglach. Deirtear gur
bhuail de Valera le Risteard Ó Maolchatha faoi rún i mBaile Átha Cliath ar an 8
Meán Fómhair sa bhliain chéanna, agus iad ag iarraidh stad a chur leis an troid.
Theip orthu, áfach, agus lean an slad ar aghaidh.

Bhí an chuma ar an scéal gurbh é de Valera a bhí ina cheannaire ar na
frith-Chonraitheoirí, ach ní raibh mórán tionchair ná cumhachta aige i rith an
chogadh. I bpáirc an áir, b'é Liam Ó Loingsigh, Ceann Foirne an IRA a bhí i
gceannas, agus níor chuir de Valera a ladar sa ghnó seo. Ar an 25 Deireadh
Fómhair, bhunaigh de Valera agus roinnt de na teachtaí dála frith-Chonartha eile
"rialtas Poblachtach" dá gcuid féin, a bheadh i bhfeidhm mar rialtas sealadach.
Ní raibh aon údarás aige arís, ámh. Lean an cogadh ar aghaidh, chomh fuilteach
is a bhí sé riamh, agus cailleadh cuid de na ceannairí móra - Micheál Ó
Coileáin, Art Ó Gríofa agus Robert Erskine Childers ina measc. I mí Márta 1923,
ghlac de Valera páirt i gcruinniú an IRA agus rinne siad iarracht socrú a
dhéanamh ar thodhchaí an chogadh. Ceaptar go raibh de Valera i bhfabhar le
deireadh a chur leis, ach ní raibh aon vóta aige agus mhair an troid fós.
Maraíodh an Loingseach ar 10 Aibreán, agus tháinig Proinsias Mac Aodhagáin i
gcomharbas air mar Cheann Foirne. B'eisean a d'fhógair sos cogaidh ar an 30
Bealtaine, agus d'aontaigh de Valera leis an socrú seo. Thóg sé óráid cáiliúil
ansin ina ndúirt sé: "Ní féidir an Phoblacht a chosaint go rathúil as seo amach
le bhur gcuid arm". Ag deireadh an chogadh, gabhadh a lán de na
frith-Chonraitheoirí agus iad ag teacht abhaile ón troid. hAimsíodh de Valera
féin i gContae an Chláir, agus cuireadh faoi ghlas é.

Nuair a bhí an tIRA éirithe as an gcogaíocht, bhí de Valera réidh chun dul le
polaitíocht arís eile. Ar dtús, áfach, gabhadh arís é in Iúr Chinn Trá, nuair a
thrasnaigh sé an teorainn isteach go Tuaisceart Éireann gan cheadúnas dlíthiúil.
Chaith sé mí i mbraighdeanas aonair i bPríosún Bhóthar Chromghlinne i mBéal
Feirste. Ar ais leis le Sinn Féin, agus dhearbhaigh Dev gur ba cheart dóibh
bunreacht an tSaorstáit nua a ghlacadh, ar acht go gcaithfí an mhóid dílseachta
i dtraipisí. Chuaigh an cheist ar vóta, ach ní raibh an bua aige an turas seo.
Dá dheasca sin, d'éirigh de Valera as uachtaránacht an pháirtí. Ina áit sin,
chuir sé bun le páirtí nua, mar atá, Fianna Fáil, sa bhliain 1926, agus chuaigh
sé féin i gceannas air. D'éirigh leis an bpáirtí nua go maith ar fud na tíre,
agus thosaigh de Valera ag cur i gcoinne na móide dílseachta arís. Bhain sé
triail as na cúirteanna leis an móid a chur ar ceal. Tháinig athrú cuma ar na
cúrsaí go léir ar an 10 Iúil, 1927 nuair a maraíodh Caoimhín Ó hUiginn,
Leas-Chathaoirleach na hArdchomhairlí. Tar éis na heachtra seo, rith an rialtas
bille nua a chuir d'fhiachaibh ar na Teachtaí go léir agus, fiú, ar na
hiarrthóirí, an mhóid dílseachta a thabhairt. Ní raibh Fianna Fáil sásta leis,
ach ní raibh an dara suí sa bhuaile acu. D'aontaigh de Valera agus Fianna Fáil
an mhóid a thabhairt sa bhliain 1927, agus iad ag áitiú nach raibh ann ach
briathar gan bheart. Sa bhliain 1932 b'é Fianna Fáil an páirtí ba láidre sa
Dáil, agus toghadh de Valera ina Uachtarán ar an Ardchomhairle. Ní raibh an
troid i gcoinne na móide thart ar chor ar bith, agus thosaigh de Valera ag
iarraidh é a chur ar ceal go hiomlán. Cúis eile a bhí aige ná na hanáidí feirme
a bhí le híoc leis an mBreatain Mhór. Chuir sé stad leis na híocaíochtaí seo,
agus chuir na Breatanaigh smachtbhannaí eacnamaíocha ar onnmhairí Éireannacha
mar dhíoltas. Cuireadh tús le Cogadh Eacnamaíoch idir an dá thír a mhair go dtí
an bhliain 1938. Ba mhaith le de Valera fáil réitithe de Sheanascal Shaorstát
Éireann freisin, nó siombail thábhachtach eile a bhí ann d'fhorlámhas na
Breataine Móire. Bhí sé ag iarraidh an oifig a chur ar ceal nó an bonn a bhaint
de i gcónaí. Nuair a d'éirigh Séamus Mac Néill as an bpost, fuair de Valera
seans fear dá chuid féin a roghnú don tSeanasclacht. Roghnaigh sé Domhnall Ua
Buachalla, seanlaoch Éireannach a throid in Éirí Amach na Cásca sa bhliain 1916.
Ba mhaith le de Valera Mac Uí Bhuachalla a choinneáil i bhfad ó shúil an tsaoil
mhóir, agus dá thoradh sin, bhí an tSeanasclacht féin ina ceap magaidh ag na
daoine. Ansin, bhí sé furasta ag de Valera an post a ghlacadh dó féin níos
déanaí.

Nuair a phléasc an Dara Cogadh Domhanda amach, cuireadh rialtas éigeandála i
bhfeidhm ar Éirinn, agus is gnách Ré na Práinne a thabhairt ar thréimhse an
chogaidh, i bhfianaise an dóigh a ndeachaigh an cogadh i gcion ar na
hÉireannaigh. D'fhógair de Valera, áfach, go bhfanfadh an tír amach ón gcogadh,
agus an tír ag cloí le polasaí dian na neodrachta. Chuir Winston Churchill agus
rialtas na Breataine an-bhrú air dul chun cogaidh i gcoinne na nGearmánach.
Meastar go raibh de Valera ag iarraidh a thaispeáint don tsaol mhór gur tír
neamhspleách í Éire, agus mar sin, ní fhéadfadh sé comhoibriú leis na
Briotanaigh. Ceaptar go raibh pleananna ag Adolf Hitler fórsaí armtha a chur ar
garastún in Éirinn, agus is fíor go raibh craobh de chuid an IRA ag tacú leis an
scéim seo. Bhí rialtas na hÉireann agus na Gearmánaigh i dteagmháil éigin le
chéile leis an bhféidearthacht seo a phlé, ach sa deireadh thiar thall, chloígh
de Valera leis an neodracht. Bhí a fhios aige go raibh seans ann go ndéanfadh na
Gearmánaigh ionradh pé scéal é, agus dá réir sin, chuir sé na mílte Óglaigh de
chuid an IRA faoi ghlas. Bhí bagairt eile ann freisin, mar atá, ionradh na
mBriotanach. Pléadh an cheist seo sa Dáil fosta. Mhair neodracht na hÉireann go
dtí deireadh an chogaidh. Ar an taobh eile, is féidir a rá nárbh fhíor-neodracht
í in aon chor, ach "neodracht i bhfabhar leis na Comhghuallaithe". Mar shampla:

Thosaigh cumhacht de Valera agus Fianna Fáil ag dul i laghad sna blianta
iarchogaidh. Cuireadh as oifig iad sa bhliain 1948, agus tháinig an chéad
chomhrialtas ar an bhfód ina dhiaidh sin. B'é Seán A. Mac Coisdealbha a bhí ina
Thaoiseach ar an gcomhrialtas. Ag an am sin, bhí sé bliana déag caite ag de
Valera i gceannas ar an tír, agus na hÉireannaigh ag éirí tuirseach de. D'fhill
de Valera ar an Dáil ina cheannaire ar an bhfreasúra, agus é ag iarraidh ceist
na Críochdheighilte a choinneáil os comhair an tsaoil mhóir sa bhaile agus i
gcéin. Ar an 18 Aibreán 1949, gaireadh Poblacht d'Éirinn, agus d'éirigh an tír
as an gComhlathas.

Sa bhliain 1951, bhain de Valera amach oifig an Taoisigh arís, ach ní raibh
tromlach aige sa Dáil. Meastar gurbh é sin an rialtas ba mheasa dá raibh sé air
riamh, nó ní raibh ann ach na seanfhondúirí céanna nár rith aon smaoineamh nua
leo idir an dá linn. Ní nárbh ionadh, chaill Fianna Fáil an t-olltoghchán sa
bhliain 1954. Trí bliana ina dhiaidh sin, bhí de Valera ina Thaoiseach arís,
agus é le fanacht i gceannas ar an tír an chéad sé bliana déag eile. Chuir
Fianna Fáil beartas nua eacnamaíochta i bhfeidhm, an Chéad Chlár Forbartha
Eacnamaíochta. Níor spáráil sé an lámh láidir ar an IRA ach an oiread, nó bhí sé
sásta Óglaigh agus gníomhaithe Poblachtánacha a imtheorannú, is é sin, iad a
chur faoi ghlas gan phróis cheart dlí. Sa bhliain 1959, d'fhág de Valera oifig
an Taoisigh ag a chomharba Seán Lemass.

Sa bhliain chéanna, toghadh de Valera ina Uachtarán ar an tír, agus chaith sé
dhá théarma san oifig. D'éirigh sé as sa bhliain 1973, agus é deich mbliana is
ceithre scór d'aois. Fuair sé bás dhá bhliain ina dhiaidh sin ar an 29 Lúnasa
1975, i dteach altranais ar an gCarraig Dhubh i mBaile Átha Cliath. Cailleadh a
bhean Síle i mí Eanáir sa bhliain chéanna, agus cuireadh in aice le chéile iad i
Reilig Ghlas Naíon.



https://ga.wikipedia.org/wiki/Tae

Is éard is tae ann ná deoch a ullmhaítear trí dhuilleoga an phlanda tae (Camella
siniensis) a fhliuchadh in uisce te nó a chnagbhruith. Is féidir tae a mhilsiú
le siúcra agus a liathadh le bainne, nó slisín liomóide a chur leis le blas a
thabhairt.

Tá an tae an-choitianta in Éirinn inniu, ach nuair a tháinig sé go hÉirinn an
chéad uair, bhain muintir na tuaithe úsáid an leigheasra as, ó nach raibh a
fhios acu an úsáid cheart. San am sin, ba nós tae a bhruith i gceart, ionas go
bhfaightí deoch dhonn láidir ar tugadh súram, sútram, súramán nó sútramán air.
Chreidtí gur cógas láidir a bhí ann, agus ar a laghad, bhí sé in ann an tuirse a
bhaint den duine agus luas a chur faoi bhuillí a chroí.

Tugtar scileagailí ar an tae rólag. Is éard is anglais ann ná meascán as uisce
te agus bainne a óltar nuair nach bhfuil tae ann, ach thabharfá anglais go
magúil ar thae rólag freisin.

Maidir le hainm an tae, fuarthas ar iasacht ón tSínis é. Tugtar tea air as
Béarla, Tee as Gearmáinis, té as Spáinnis agus tee as Fionlainnis. Baineann cuid
mhaith teangacha (an Rúisis agus an Phortaingéilis, cuir i gcás) úsáid as
leaganacha éagsúla an fhocail chai, ach is ionann é agus tae, ach amháin gur
tháinig an dá fhocal seo ó chanúintí difriúla na Sínise. Sa Pholainnis,
úsáidtear an focal herbata, atá bunaithe ar an téarma Laidine a chiallaíonn
luibh nó lus (cf. herb an Bhéarla).

Ní hé an planda tae an t-aon luibh amháin a úsáidtear le deochanna den chineál
seo a ghléasadh, ar ndóigh. Ólann muintir na hAirgintíne agus na dtíortha ina
timpeall an deoch a dtugtar mate uirthi, agus í á hullmhú as an luibh áitiúil úd
yerba mate. Maidir le muintir na hAfraice Theas, bíonn siadsan ag fliuchadh
duilleoga na sceiche deirge (rooibos) mar a bheadh tae ann. Is gnách "tae
luibhe" a thabhairt ar na cineálacha seo "tae", agus le déanaí, tá an focal
Gréigise tisane ag dul chun leitheadúlachta sa Bhéarla mar théarma ar insileadh
luibhe ina n-úsáidtear luibh eile seachas duilleoga tae.

Is dual do na duilleoga tae ocsaídiú mura dtriomaítear i ndiaidh a mbainte iad.
Is iad na heinsímí sa tae is cúis leis an ocsaídiú seo, ach is gnách le lucht na
ceirde coipeadh nó giosáil (fermentation) a thabhairt ar an bpróiseas, cé nach
coipeadh ná giosáil i gciall cheart an fhocail atá i gceist. De thoradh an
ocsaídithe, iompaíonn an chlóraifill go tainníní. Nuair a thriomaítear an tae,
téitear suas é fosta leis na heinsímí a dhíothú, ionas go gcuirtear deireadh
leis an ocsaídiú.



https://ga.wikipedia.org/wiki/Stair_na_Gaeilge

B'é an tOgham an chéad chóras scríofa don Ghaeilge, ach is gnách an teanga a
chur ar pár i litreacha Laidineacha le níos mó ná míle bliain anuas. Sa tseachtú
haois a tháinig an chéad leagan caighdeánaithe den teanga, mar atá, an
tSean-Ghaeilge, ar an bhfód, agus í sách difriúil fós leis an gcineál Gaeilge a
labhraítear inniu. D'úsáidtí an tSean-Ghaeilge, ar dtús, i ngluaiseanna
míniúcháin a chuirtí le téacsanna Laidine, le cuidiú leis na daltaí óga nach
raibh ach ag foghlaim theanga na Críostaíochta Caitlicí. De réir a chéile,
áfach, thosaigh na manaigh ag breacadh síos na scéalta miotaseolaíochta,
leithéidí na Rúraíochta is na Fiannaíochta. Ní raibh siad chomh drochamhrasach i
leith na seanscéalta Págánacha agus a shílfeá, ach mar sin féin bhain siad gach
tagairt nithiúil don chreideamh réamh-Chríostaí de na leaganacha a rinne siad de
na scéalta seo. Mar sin, fág is go bhfuil blas na Págántachta ar na seanscéalta
Gaelacha ó thaobh an spioraid agus an tsaoldearcaidh, is deacair aon tagairt do
dhéithe Págánta na gCeilteach a aithint iontu.

Is follasach gurb í an litríocht chráifeach an litríocht ba sine i
Sean-Ghaeilge, agus gur theastaigh ó na manaigh Éireannacha ábhar reiligiúnda a
scríobh do na daoine ina dteanga dhúchais féin. Is dócha gur cumadh na chéad
iomainn eaglasta agus na chéad urnaithe fileata sa Ghaeilge chomh moch leis an
séú haois. Is é Amra Choluim Chille an píosa is sine den chineál seo litríochta
atá fágtha againn. Gaeilge thar a bheith seanársa atá ann, níos ársa fiú ná an
chuid is mó den tSean-Ghaeilge, agus cuma sheanfhaiseanta ar an meadaracht a
chleachtaítear ansin fosta. Is dóigh leis na saineolaithe gurbh é Dallán
Forgaill a cheap an saothar seo i ndeireadh na séú haoise, nuair a fuair Colm
Cille bás.

Sa tréimhse chéanna a scríobhadh Félire Oengusso. Mar is léir ón teideal,
féilire atá ann agus é scríofa i bhfoirm fhileata: tá dán ansin do gach lá i
rith na bliana, agus ábhar reiligiúnda ann, nó tugann gach dán acu seo cur síos
ar naomh an lae agus ar na héachtaí a rinne sé ar mhaith leis an gcreideamh.

De réir a chéile, tháinig meath ar thraidisiún scríofa na Sean-Ghaeilge, agus an
Mheán-Ghaeilge ag teacht ina háit. Teanga cineál measctha is ea í an
Mheán-Ghaeilge, nó is deacair aon chaighdeán nó norm ceart a leagan amach di. Tá
idir chaint na ndaoine agus ghramadach chasta na Sean-Ghaeilge ag dul trí chéile
sa Mheán-Ghaeilge, agus thairis sin, is féidir forcheartú a fheiceáil ansin - is
é sin, iarrachtaí teipthe ar chloí le caighdeán na Sean-Ghaeilge nach bhfuil
ceart de réir an chaighdeáin sin ná de réir chaint na ndaoine.

Saothar tábhachtach eile den chineál chéanna is ea Saltair na Rann ó dheireadh
na deichiú haoisea; : céad go leith de ranna atá ann agus ábhair Bhíobla á
gcardáil iontu.

Tá leaganacha Meán-Ghaeilge d'eipicí Laidine ann, mar shampla Cogadh na gCarad
le Lucánas. Sampla eile de litríocht na linne seo is ea Aislinge Meic Con
Glinne.

Le teacht an dóú haois déag, múnlaíodh an caighdeán nua - caighdeán a bhí sách
cóngarach do chaint na ndaoine, an chuid ba mhó léinn acu ar a laghad - ar a
dtugtar an Nua-Ghaeilge Chlasaiceach. Caighdeán sách dian atá inti, agus í saor
go hiomlán ó gach cineál canúnachais. Is fíor go raibh cead ag na filí úsáid a
bhaint as dhá leagan chanúnacha den fhocal chéanna le freastal ar riachtanais na
ríme is na rithime (abair, clach agus cloch), ach níorbh ionann sin is a rá go
mbeadh an file seo níos claonta chun an leagan seo a úsáid agus an file úd eile
níos doirte d'fhoirm a chanúna féin - bhí an bheirt acu ag úsáid an dá fhoirm,
de réir mar a d'éilíodh dlíthe na filíochta.

Bhí na cúirteanna filíochta an-tábhachtach le linn ré na Nua-Gaeilge Moiche.
Filí clúiteacha ba ea Dhonnchadh Mór Ó Dálaigh (1175-1244), Muireachadh Albanach
Ó Dálaigh (1180-1250), Gofraidh Fionn Ó Dálaigh (1320-87), Tadhg Dall Ó hUiginn
(1550-91), Eochaidh Ó hEodhusa (1567-1617), Fear Flatha Ó Gnímh (1602-1640) agus
ar uile.

Baineann go leor de litríocht na Fiannaíochta leis an ré seo freisin, chomh
maith le go leor litríochta inste nó reiligiúnda.

Chuir tosach na séú haoise déag agus maidhm Chionn tSáile deireadh sách
giorraisc le saothrú na Nua-Ghaeilge Clasaicí. An cineál Gaeilge a scríobhtaí i
mblianta dorcha na bPéindlíthe, má scríobhtaí in aon chor í, ní raibh ann ach
meascán den chanúint áitiúil agus cibé blúirín den teanga Chlasaiceach a bhí
foghlamtha ag an scríbhneoir, agus an chanúint ag fáil an lámh in uachtar ar an
gcaighdeán clasaiceach le himeacht na gcéadta bliain.

Nuair a briseadh ar na Gaeil i gCath Chionn tSáile, tháinig meath ar sheansaol
agus sheanlitríocht na nGael. Tá cuid thábhachtach d'oidhreacht na nGael ar fáil
dúinn fós mar gheall ar shaothair a cumadh sa 16ú céád, mar shampla "Annála
Ríoghachta Éireann" a cumadh faoi stiúir Mhíchíl Uí Chléirigh (1575-1645) agus
"Forus Feasa ar Éirinn" le Seathrúin Chéitinn.

Tháinig deireadh le scoileanna na mbard agus leis an seanfhilíocht, agus
baineadh úsáíd as méadraíocht na n-amhrán. Filí clúiteacha ba ea Seathrún
Céitinn, Piaras Feiritéar (1600?–1653), Pádraigín Haicéad (1600-54), Dáibhí Ó
Bruadair (1625-98) agus Aogán Ó Rathaille (1670-1728).

Cé go raibh deireadh tagtha le ré na bpátrún, lean go leor daoine ar aghaidh ag
cumadh saothar i nGaeilge, mar sheampla Peadar Ó Doirnín (1704-68), Aindrias Mac
Craith (1708-95), Donnchadh Ruadh Mac Con Mara (1715-1810), Eoghan Ruadh Ó
Súilleabháin (1748-84), Eibhlín Dhubh Ní Chónaill (1748-1800), a chum Caoineadh
Airt Uí Laoghaire, nuair a maraíodh Art, a fear céile, sa bhliain 1773, Brian
Merriman (1747-1805), an file a chum Cúirt an Mheán Oíche, Antaine Ó Reachtabhra
(1784-1835).

I ndeireadh na naoú haoise déag, cuireadh an Nua-Ghaeilge chomhaimseartha ar
bun. Ar dtús, rinne lucht an ghlanteangachais, a raibh daoine ar nós Risteard de
Hindeberg orthu, iarrachtaí áirithe ar chaighdeán na Nua-Ghaeilge Clasaicí a
athréimniú, ach b'é an scríbhneoir biseach úd, an tAthair Peadar Ua Laoghaire, a
rug bua ar de Hindeberg agus an dóigh a raibh sé ag cur béim ar ghnáthchaint na
ndaoine. Tháinig an t-úrscéal Séadna, i gcló sa bhliain 1907, go gairid i
ndiaidh do Dhubhghlas de hÍde a óráid mhór a thabhairt uaidh faoi chomh
tábhachtach is a bhí sé an galldachas a ruaigedh as Éirinn. Is fíor nach raibh i
leabhar an Athar Peadar ach dornán scéalta ón mbéaloideas, agus iad ceangailte
le chéile le scéal an ghréasaí Séadna féin, fear a dhíol a anam leis an diabhal
agus ar diúltaíodh faoina ligean isteach in Ifreann chomh maith leis na
Flaithis. Mar sin féin, bhí Gaeilge líofa nádúrtha ann, rud a thaitin go mór mór
le lucht athbheochana na teanga. I ndiaidh Shéadna, aistriúcháin nó athinsintí
ar scéalta clasaiceacha ba mhó a tháinig ó pheann an Athar Pheadair, leithéidí
an leagain Ghaeilge a rinne sé de Don Quixote, agus dála go leor daoine
aithnidiúla eile i saol na Gaeilge, scríobh sé dírbheathaisnéis freisin, Mo
Scéal Féin, a áirítear ar bhunchlocha litríocht na Gaeilge chomh maith céanna.

Is mar réabhlóidí ba mhó a bhain Pádraig Mac Piarais amach a chlú iarbháis, ach
is gá aird a tharraingt air gur scríbhneoir Gaeilge a bhí ann, leis. Scríobh sé
roinnt gearrscéalta rómansúla, traigéideacha fiú, agus iad suite i saol na
Gaeltachta. Is é "Eoghainín na nÉan" an ceann is mó a théann i bhfeidhm ar an
léitheoir, go háirithe ar an léitheoir atá eolach ar chinniúint an scríbhneora.

Bhí Pádraic Ó Conaire ina státseirbhíseach sóisearach i Londain nuair a chuala
sé iomrá ar athbheochan liteartha na Gaeilge. B'as Gaillimh dó, agus canúint an
cheantair timpeall aige, siúd is gur féidir lorg Ghaeilge Chontae an Chláir a
aithint ar a stíl fosta, canúint a chuaigh i léig idir an dá linn. Scríobh sé
scéalta faoi imirce na nÉireannach go Sasana, faoin saol crua a bhí acu thall
ansin, faoin bhfánaíocht agus faoi athbheochan an spioraid náisiúnta. B'é an
t-úrscéal greanntragóideach úd "Deoraíocht" a mhórshaothar. Thairis sin, scríobh
sé roinnt mhaith gearrscéalta agus altanna iriseoireachta.

Is iad na dírbheathaisnéisí Gaeltachta a cuireadh i gcló idir an dá chogadh
domhanda, áfach, na clasaicigh mhóra chomhaimseartha. An triúr is clúití acu, is
iad An tOileánach le Tomás Ó Criomhthain, Peig - tuairisc a thug Peig Sayers ar
imeachtaí a beatha féin, agus "Fiche Bliain ag Fás" le Muiris Ó Súilleabháin.
B'as an mBlascaod Mór do na dírbheathaisnéisithe seo: seandaoine a bhí sa chéad
dís acu, agus iad ag tabhairt cur síos ar a saol féin i nGaeilge ghlan an
oileáin; ach fear óg a bhí i Muiris, agus súil eile ar fad aige ar na cineálacha
imeachtaí a bhí ar siúl san áit. Thar aon rud eile, bhí na leabhair seo ceaptha
le Gaeilge mhaith dhúchasach de chuid na sean-Ghaeltachta aonteangaí a scaipeadh
i measc na scoláirí, ach is é an gnáthghearán inniu ná gur baineadh mí-úsáid
pholaitiúil as na leabhair seo - Peig go háirithe - le coimeádachas cultúrtha
agus reiligiúnda a chur chun cinn i measc na bpáistí, dála shíolteagasc na
dtíortha ollsmachtúla.

Is deacair gan an cheist a chur, nárbh fhearr do na máistrí scoile an
dírbheathaisnéis ó Ghaeltacht Chúige Uladh, Rotha Mór an tSaoil le Micí Mac
Gabhann, a chur os comhair na ndaltaí in áit an triúr Blascaodach. Scéal is ea é
gur beag duine nach gcuirfeadh sé spéis ann, nó bhí saol suimiúil ag Micí:
chuaigh sé go Meiriceá le hór a bhaint as talamh sioctha Alasca in Klondyke,
agus é ag saothrú luach a phasáiste ag rúpáil oibre anseo is ansiúd, aon áit a
raibh na fostóirí sásta post a thabhairt d'Éireannach a bhí - mar a fheictear
don léitheoir - dall go leor ar an mBéarla an chuid ba mhó den am.

Bhí muintir na gcúigí eile ag fáil deacair ciall a bhaint as an litríocht
Mhuimhneach. Mar sin, bhí siad den tuairim gur chóir a gceart a bhaint amach do
na canúintí eile sa litríocht. B'iad an bheirt deartháracha ó na Rosa, Séamus Ó
Grianna agus Seosamh Mac Grianna, na scríbhneoirí ba mhó ó Chúige Uladh. Bhí
siad páirteach i gCogadh Saoirse na hÉireann agus i gCogadh Cathartha na
hÉireann, agus chaith siad tamall i mbraighdeanas i ndiaidh an dá chogadh, ach
bhain gach duine acu deireadh súile den náisiúnachas a fhad agus a bhí leas
mhuintir na Gaeltachta i gceist. Tá an frustrachas le haithint ar go leor dár
scríobh siad. Mar sin féin, bhí siad sách difriúil le chéile mar scríbhneoirí.
Scríobhadh Seosamh, an duine ab óige acu, leabhair uaillmhianacha ardealaíonta,
leithéidí an úrscéil An Druma Mór agus na dírbheathaisnéise Mo Bhealach Féin;
ach sháraigh air mórán ratha a bhaint amach dó mar scríbhneoir. Tháinig críoch
dheifnideach lena chuid scríbhneoireachta nuair a cuireadh i dteach na ngealt é
agus síocóis dhúlagrach ag luí ar a intinn. Maidir le Séamus, áfach, chaith sé a
shaol ag scríobh leabhar i ndiaidh a chéile i stíl sheanaimseartha rómansúil, go
dtí gur éirigh sé as an nGaeilge ar fad roimh dheireadh a bheatha sna seascaidí.
Le teann éadóchais i dtaobh thodhchaí na teanga, chuaigh sé leis an ngluaiseacht
Language Freedom Movement, a bhí in aghaidh mhúineadh éigeantach na Gaeilge.

Is é Máirtín Ó Cadhain an scríbhneoir Gaeilge ba thábhachtaí san fhíchiú haois,
áfach. Duine nua-aimseartha ar fad a bhí ann, fear a chuir spéis bheo bhíogúil i
gcúrsaí a chomhaimsire sa bhaile is i gcéin, agus é ag baint úsáide as gach
cineál cleasa nua ina chuid scríbhneoireachta leis an teanga agus an litríocht a
thabhairt i gcrann. Scríobh sé roinnt mhaith gearrscéalta agus trí úrscéal nár
tháinig ach an chéad cheann acu, Cré na Cille, amach lena shaol féin. Úrscéal
atá ann a thugann cur síos criticiúil ar shaol na Gaeltachta ó bhéal na marbhán
atá ag déanamh créafóige sa reilig - rud ba mhó a shamhlófaí le litríocht
Mheiriceá Theas. Connachtach a bhí i Máirtín, agus é ag cloí le gramadach a
chanúna féin, fiú i gcomhthéacsanna ar ghá, dar leat, caighdeánú níos déine ná
sin a chur i bhfeidhm ar an teanga. Ní raibh drogall ar bith air roimh fhocail
de chuid canúintí eile, ó Ghaeilge na hAlban, ón Nua-Ghaeilge Chlasaiceach agus
ó bhéarlagair na dtéarmadóirí i mBaile Átha Cliath a ghlacadh isteach ina chuid
Gaeilge de réir mar a theastódh uaidh.

Go háirithe i ndiaidh an Dara Cogadh Domhanda, chuaigh scríbhneoirí
neamh-Ghaeltachta i mbun pinn, daoine nár fhoghlaim an teanga ach ar scoil.
Rinne cuid acu léirscrios ar an teanga leis na struchtúir amscaí Béarlachais a
d'úsáididis ina gcuid scríbhneoireachta, ach ón taobh eile de, d'éirigh le cuid
acu téamaí nua a thabhairt isteach i litríocht na teanga. Áirítear Diarmaid Ó
Súilleabháin agus Eoghan Ó Tuairisc ar daoine de na scríbhneoirí is tábhachtaí
acu siúd.

Bhí Eoghan Ó Tuairisc ina dhealbhadóir agus ina ealaíontóir sula ndeachaigh sé
leis an scríbhneoireacht. Scríobh sé na húrscéalta tábhachtacha stairiúla
L'Attaque, faoi imeachtaí Bhliain na bhFrancach i gContae Mhaigh Eo, agus Dé
Luain, faoi Éirí Amach na Cásca. Tá an leabhar seo scríofa de réir mar a
chomhcheanglaítear na smaointí, seachas de réir mar a thiteann na himeachtaí
amach.

Scríobh Breandán Ó Doibhlin aistí agus úrscéalta uaillmhianacha nua-aimseartha,
agus bhí Seán Ó Riordáin ar fhilí móra na tíre de réir gach caighdeán.



https://ga.wikipedia.org/wiki/San_Mair%C3%ADne

Mionstát i ndeisceart na hEorpa í Poblacht Ró-Gheal San Mairíne (Iodáilis:
Serenissima Repubblica di San Marino nó San Marino). Tá San Mairíne suite i lár
na hIodáile, agus baintear feidhm as an euro.

Is í Cathair San Mairíne an phríomhchathair, agus tugtar sammarinesi
(Sanmairínigh) ar an muintir. Sa bhliain 2008 cuireadh lár na príomhchathrach
agus Monte Titano faoi choimirce Eagraíocht Oideachais, Eolaíochta agus Chultúir
na Náisiún Aontaithe. Leanúnachas na Poblachta ba chúis leis, de réir mar a
dúirt an coiste.

Tugtar "An Ard-Chomhairle Mhór" (Il Consiglio Grande e Generale), ar pharlaimint
San Mairíne, agus vótálann muintir na poblachta sna holltoghcháin uair amháin in
aghaidh na gcúig mblian. Tugtar "Captaein an Stáit" (Capitani Reggenti) ar an
mbeirt cheann stáit, agus iad á dtoghadh ag an Ard-Chomhairle Mhór uair amháin
in aghaidh na leathbhliana. Tháinig an córas seo ar an bhfód sa bhliain 1243.
Roimhe sin, bhí fir cheannais na dteaghlach ba saibhre ag rialú na tíre ina
gcomhairle ar a dtugtaí Arengo, agus bhí cumhacht an chinn stáit dílsithe don
Arengo go léir, mar chomhthionól.

Is iad an Páirtí Críostaí Daonlathach agus Páirtí na Sóisialaithe is na
nDaonlathach an dá pháirtí is tábhachtaí i bPoblacht San Mairíne. De ghnáth, ní
hionann an páirtí polaitíochta don bheirt Chaptaen, nó is fearr leis an
Ard-Chomhairle maolú agus cothromú a dhéanamh ar na contrárthachtaí polaitiúla
agus iad ag toghadh na gCaptaen.

Tá San Mairíne ar an tríú tír is lú san Eoraip. Tá cuma ceathairshleasáin
neamhrialta air agus é cnocach go leor. Is é Monte Titano an sliabh is airde,
agus é 739 méadar os cionn dhromchla na farraige. Go bunúsach, is éard a bhfuil
ann ná carracán ollmhór aolchloiche ón tréimhse Mhéicéineach.. Tá dhá shliabh
eile ann freisin, mar atá, Monte San Cristoforo agus Monte della Mandra. Stát
talamhiata atá ann, gan teacht aige ar an bhfarraige.

Is é Dogana an áit is flúirse daoine, ach ní caisleán ann féin é. Cuid de
chaisleán Serravalle é ó thaobh an riaracháin de.

Deir an finscéal gur bhunaigh San Mairíne, deagánach agus saor cloiche ó oileán
Arbe sa Dalmáit a bhí ag teitheadh ó ghéarleanúint Dhióicléitianas, pobal beag
Críostaí ar Monte Titano, an sliabh is airde sa Phoblacht, ar 3 meán Fómhair
301. Bean ghustalach ó Rimini ba ea an tiarna talún agus thug sí an ceantar don
phobal nua. Thug siad ‘Tír San Mairíne’ ar an áit, agus deirtear go ndúirt
Mairíne féin an méid a leanas lena lucht leanúna ag saothrú an bháis dó:
Relinquo vos liberos ab utroque homine (Fágaim neamhspleách ar cheachtar [i.e.
an Pápa agus an tImpire] sibh).

D’fhág an chomhairle seo a rian ar chúrsaí riaracháin míle bliain tar éis bhás
an naoimh. Sa bhliain 1296, nuair a cuireadh an dlí ar mhainistir Valle
Sant'Anastasio, dúradh gur dhiúltaigh siad dleachtanna a íoc toisc go ndearna a
naomh ‘saor’ iad, de réir an mhana seo: Nemini teneri (Bí neamhspleách ar
chách). Sa bhliain 1300, nuair a rinneadh socrú idir easpag Montefeltro agus
roinnt ‘caisleán’ eile a raibh San Mairíne ar cheann acu, admhaíodh go raibh sé
de cheart ag San Mairíne de réir ordú an naoimh gan dleachtanna a íoc.
(Thángthas ar an gcáipéis úd i mainistir de chuid na Mion-Bhráithre ag Sant’Igne
in aice le San Leo.)

Thug an Stát Pápach, faoi Nioclás IV, aitheantas don Phoblacht sa bhliain 1291.
Nascadh caisleán Chiesanuova leis sa bhliain 1320. Sa bhliain 1351, tar éis
d’easpag San Leo é a scaoileadh óna dhualgais fheodacha, rinneadh dúiche
neamhspleách den Phoblacht.

Ní raibh sa Phoblacht ach Monte Titano go dtí an bhliain 1463, nuair a bhí ina
ball den chomhcheangal a rug bua ar Sigismundo Pandolfo Malatesta, tiarna
Rimini. Mar chúiteamh thug an Pápa Pius II Fiorentino, Montegiardino agus
Serravalle di. An bhliain chéanna d’iarr Montefeltro go ngabhfaí é isteach sa
Phoblacht, agus níor leathadh na teorainneacha ina dhiaidh sin.

Bhí an stát á rialú ag an Arengo, comhdháil na gcinn fine, ón mbliain 1000
amach, ach ní raibh a leithéid de shocrú oiriúnach agus an stát ag méadú. Sa 13ú
haois bunaíodh tionóil pholaitiúla, Comhairle an Chaogad agus Comhairle an Trí
Dhuine Dhéag, agus sa bhliain 1243 tháinig ‘Captaein an Stáit’ (Capitani
Reggenti) i réim, fir ar thogh an tArengo iad agus a raibh cumhacht
fheidhmeannach agus dlí acu. Ritheadh na chéad dlíthe sa bhliain 1263. Sa 15ú
haois bunaíodh an Ard-Chomhairle Mhór (Consiglio Grande e Generale), tionól a
raibh seasca ball den Arengo ann. Ach de réir a chéile ghlac na forais nua an
chuid ba mhó dá chúraimí ón Arengo, agus cé nár cuireadh é siúd ar ceal riamh,
bhí sé chomh lag sin gur ar éigean a tionóladh arís é ón mbliain 1571 amach.

Ar 8 Deireadh fómhair 1600 cuireadh an chéad bhunreacht scríofa, Leges Statutae
Sancti Marini, ar fáil, rud atá ina bhunús le dlíthe na Poblachta go fóill, i
dteannta le dlíthe toghchánaíochta na dtríochaidí.

D’fhulaing an Phoblacht trí thréimhse ghearra forghábhala. Sa bhliain 1503 ghabh
Cesare Borgia í ar feadh roinnt míonna roimh a bhás. Sa bhliain 1739 rinne an
Cairdinéal Alberoni iarracht ar an bPoblacht a ghabháil ar mhaithe leis an Stát
Pápach, iarracht a theip de bharr idirghabháil stát eile, easumhlaíocht
shibhialta agus gearán a dhéanamh leis an bPápa. Tharla an fhorghabháil
dheireanach sa bhliain 1944 nuair a tháinig na Gearmánaigh agus iad ag cúlú,
agus ansin na Comhghuaillithe, a d’fhan cúpla seachtain ann.

Thug Napoléon aitheantas don Phoblacht sa bhliain 1797 thar ceann na Fraince,
aitheantas a thug tíortha Eorpacha eile freisin ag Comhdháil Vín sa bhliain
1815. Deirtear gur thairg Napoléon teorainn na Poblachta a fhairsingiú chomh
fada le Muir Aidriad, tairiscint nár glacadh léi. Dá bhrí sin níor áiríodh an
Phoblacht mar pháirtí de chuid na Fraince ag an gComhdháil.

Le linn an Risorgimento (is é sin, cogaí aontaithe na hIodáile) bhí an Phoblacht
ina dídean ag mórán a bhí páirteach i gcoimhlintí na mblianta sin, coimhlintí a
raibh lámh ag a lán Sanmairíneach iontu. Sa bhliain 1849, nuair a bhí Garibaldi
ag iarraidh an Veinéis a bhaint amach, thimpeallaigh ceithre arm é ag Macerata
Feltria. D’iarr Garibaldi ar an Ard-Chomhairle Mhór ligean dó dul trasna San
Mairíne, ach tugadh diúltú dó. D’iarr sé arís é, agus an uair seo ní fhan sé le
diúltú ach chuaigh thar teorainn isteach leis an 1,500 fear a bhí aige fós agus
d’iarr dídean go pearsanta. Thug Domenico Maria Belzoppi I, Captaen Stáit agus
liobrálach a sacadh i bpríosún tar éis achrainn i Rimini sa bhliain 1845, dó í
mar mhalairt ar dhul in urrús ar neamhspleáchas an stáit agus ar é a chosaint ar
namhaid armtha.

Nuair a aontaíodh an Iodáil laghdaígh contúirt na forghabhála dá réir. Rinneadh
conradh cairdis (trattato d’amicizia) ar 2 Márta 1862 a bhí ina urra ar
neamhspleáchas na Poblachta agus a chuir cúrsaí tráchtála chun cinn.
Athbhreithníodh é sna blianta 1939 agus 1971 i ngeall ar aontas custaim agus ar
fhóirdheontas bliantúil a fháil ón Iodáil.

Sa dara cuid den 19ú haois bheartaigh cuid den lucht intleachta ar shaol an
phobail a athchóiriú, saol coimeádach tuaithe. Dá bhrí sin cuireadh clár
úinéireachta talún (catasto) ar bun sa bhliain 1858, osclaíodh ospidéal nua sa
bhliain 1865, cuireadh bail nua ar an gcóras poist agus bunaíodh an teileagraf
sa bhliain 1880, agus foilsíodh cód peannaideach sa bhliain 1865 a chealaigh
pionós an bháis. Tosaíodh ag fostú mórán múinteoirí sa bhliain 1880, agus
bunaíodh an Cumann Comharthacaíochta (la Società di Mutuo Soccorso) sa bhliain
1876 i gcomhair oibrithe bochta, cumann a chuidigh leis an mBanc Taisce a bhunú.

Nuair a thosaigh an Chéad Chogadh Domhanda bhí eagla ar an Iodáil go dtabharfadh
San Mairíne dídean do thréigtheoirí agus chuir sí brú ar an bPoblacht ar
dheacair do lucht na neodrachta, dream ar sheas an Páirtí Sóisialach dóibh, cur
ina choinne. Chuaigh roinnt Sanmairínigh in arm na hIodáile agus soláthraíodh
ospidéal machaire. Tugadh óráidí faoina riachtanaí a bhí sé greim a fháil arís
ar Rab, oileán Dalmátach arbh é áit dhúchais an naoimh féin é, cé gur chuir an
chaint seo colg ar na húdaráis Ostra-Ungáracha.

Sa bhliain 1922 bunaíodh an PFS, Partito Fascista Sammarinese (Páirtí
Faisisteach Sanmairíneach), agus é ag feidhmiú ar son baicle tiarnaí talún.
Tháinig sé i dtreis i dtoghcháin na bliana 1923, agus beartas frithdhaonlathach
aige arbh ionann é agus beartas na bhfaisisteach Iodálach. Ba mhinic ina
bhualadh é ag na faisistigh agus ag lucht na heite clé. Bhí ag teip ar na
páirtithe eile réiteach le chéile fós, agus sa bhliain 1923 d'éirigh leis na
faisistigh an Ard-Chomhairle a scaoileadh agus Consiglio Principe e Sovrano
(Príomh-Chomhairle Ceannasach) a chur ina háit. Níor rith ach iarrthóirí
faisisteacha agus beagán iarrthóirí Caitliceacha i dtoghcháin na bliana 1923,
agus scaoileadh na páirtithe eile ar fad. Tháinig rialtas PFS i réim, ach bhíodh
an oiread sin aighnis ar siúl sa pháirtí go mbíodh orthu dul ag iarraidh
cabhrach ar a gcairde san Iodáil, rud a lig don pháirtí Iodálach dul i bhfeidhm
de réir a chéile ar pholaitíocht San Mairíne.

Bhí ainm na neodrachta ar an bPoblacht le linn an chogaidh, agus tugadh dídean
do 100,000 teifeach nó os a chionn fad is a bhí an troid ar siúl ar feadh na
Líne Gotaí sa chuid thuaidh den Iodáil. D'ainneoin na neodrachta, bhuamáil na
Comhguaillithe an Phoblacht ar 26 Meitheamh 1944 de bharr eolas contráilte a
fháil. Milleadh an t-iarnród agus maraíodh 63 dhuine.



https://ga.wikipedia.org/wiki/Potaisiam

Is é an potaisiam dúil uimhir a 19 sa tábla peiriadach. Fuair sé a ainm Gaeilge
ón bpotais, is é sin, an mianra carbónáite (carbónáit an photaisiam, K2CO3) as
ar haonraíodh é an chéad uair riamh. Potassium an t-ainm Béarla agus Fraincise
freisin, ach tá siombail cheimiceach an photaisiam, K, bunaithe ar an ainm
Gearmáinise Kalium, a úsáidtear ina lán teangacha eile chomh maith. Tháinig an
t-ainm sin as focal Araibise a chiallaíonn "luaith".

Is í an chumraíocht leictreonach atá ag an bpotaisiam ná 1s22s22p63s23p64s1. Is
é sin, tá aon s-leictreon amháin aige taobh amuigh den ochtréad, mar
fhiúsleictreon, agus tagann adamh an photaisiam an leictreon seo go fonnmhar ar
iasacht, ionas gur féidir leis féin iompú ina ian deimhneach, K+. Is í an t-aon
uimhir ocsaídiúcháin amháin atá ag an bpotaisiam ná +1, agus cruthaíonn sé
comhdhúile atá an-chosúil le comhdhúile an tsóidiam, is é sin, salainn
(comhdhúile ianacha). Bíonn comhdhúile an photaisiam so-thuaslagtha san uisce.
Má chuirtear salann potaisiam trí thine, aithneofar an potaisiam ar an lasair
vialaite.



https://ga.wikipedia.org/wiki/P%C3%A1irc_an_Chr%C3%B3caigh

Is í Páirc an Chrócaigh (Béarla: Croke Park) ceanncheathrú Chumann Lúthchleas
Gael. Tá sí suite i dtuaisceart Bhaile Átha Cliath in Éirinn i mbruachbhaile
Chluain Life. Sa lá atá inniu ann, is í an staidiam is mó in Éirinn, agus í ar
ceann de na staidiam is mó san Eoraip féin. Inniu, is féidir 82,500 duine a
thoilleadh ansin, tar éis na hatógála a rinneadh ar Chnoc 16, an t-aon chuid den
staidiam inar féidir seasamh anois. Tá an pháirc lonnaithe idir líne traenach ar
thaobh amháin agus an Chanáil Ríoga ar an taobh eile.

Páirc lúthchleasaíochta a bhí san áit fiú sular tógadh an staidiam, agus is é an
t-ainm a bhí air ná Jones Road Sportsground. I ndiaidh bhunú Chumann Lúthchleas
na nGael sa bhliain 1884, thosaigh lucht an chumainn ag baint úsáide as an
bpáirc seo go tráthrialta le cluichí Gaelacha a imirt agus le liathróid a
bhualadh. B'anseo a himríodh an dá chluiche ceannais uile-Éireannach sa bhliain
1896 mar chlabhsúr ar chraobh na bliana 1895. Sna blianta sin, bhí an CLG ag
síorfhás, agus tábhacht na páirce ag dul i méid dá réir. Tuigeadh do Phroinsias
Ó Duinnín, ball den ChLG a bhí ina iriseoir, cé chomh tábhachtach agus a bhí an
pháirc ag na lúthchleasaithe Gaelacha, agus cheannaigh sé í luach £3,250 sa
bhliain 1908. Dhíol seisean an pháirc leis an gCumann sa bhliain 1913, agus
b'ansin a fuair an áit an t-ainm atá uirthi inniu, is é sin, Páirc an Chrócaigh,
in onóir phátrún an Chumainn, an t-Ard-Easpag Thomas Croke.

Sa bhliain 1913, ní raibh ach dhá ardán ar an taobh den pháirc a bhfuil Ardán Uí
Ógáin inniu. Sa bhliain 1917, baineadh úsáid as brablach ón Éirí Amach an
bhliain roimhe sin chun Cnoc 16 a thógáil.

Ar an 21 Samhain 1920, tharla sléacht ann faoi lámh na bpóilíní cúnta inar
maraíodh triúr duine déag, beirt imreoir ina measc ón gcluiche peile a bhí ar
siúl idir Baile Átha Cliath agus Tiobraid Árann ar an lá, Séamus Ó hAogáin agus
Mícheál Ó hÓgáin. Tugtar Domhnach na Fola ar an eachtra seo. Bhí an Cogadh
Angla-Éireannach faoi lán seol san am agus ní ba luaithe ar an lá céanna,
mharaigh scuad Mhícheál Uí Choileáin ceathrar oifigeach faisnéise déag de chuid
Shasana, agus cineál díoltas ab ea é an t-ionsaí a rinneadh ar Pháirc an
Chrócaigh.

Sna fichidí, thosaigh an CLG ar staidiam mhór a thógáil. Tógadh Ardán Uí
Chíosóig sa bhliain 1927, agus é ainmnithe as Mícheál Ó Cíosóig ón gClár, duine
de bhunaitheoirí an Chumainn. Sa bhliain 1952 tógadh Ardán Nally, agus é
ainmnithe i ndilchuimhne ar dhuine eile de na bunaitheoirí, P.W.Nally.

Ó thaobh an spóirt de, úsáidtear an staid le haghaidh cluichí Gaelacha ach
baineadh úsáid aisti freisin le haghaidh cheolchoirmeacha móra agus ócáidí ar
nós na Cluichí Oilimpeacha Speisialta, a osclaíodh agus a dúnadh ann i 2003.

Um Cháisc 2005, i gComhdháil Bhliantúil Chumann Lúthchleas Gael, socraíodh go
mbeadh an CLG sásta go n-imreofaí sacar agus rugbaí sa Pháirc fad is a bheadh an
staid ag Bóthar Lansdún dúnta agus obair tógála ar siúl ann. Ba é Riail a 42 de
chuid an Chumainn a bhí ina chnámh spairne le fada. Rinne siad leasú ar an
riail.

Ar an 24 Feabhra 2007, d'imir an Sasana in aghaidh Éirinn i bPáirc an Crócaigh i
gcluiche rugbaí.

Bhí an tinreamh is mó do chluiche rugbaí club riamh i Páirc an Chrócaigh ar an 2
Bealtaine 2009 nuair a d'imir Laighean agus Mumhain ós comhair 82,208 daoine

Tá pinniúr breá liathróid láimhe i bPáirc an Chrócaigh agus imrítear go leor
cluichí ann. Tá sé suite díreach amach ó phríomhdoirse Cnoc 16, agus tá dhá
phinniúr ann, ceann amháin 60x30 agus ceann eile 40x20.

Bhí neart conspóide ag baint leis an Ionad Liathróid Láimhe thar na bliana. Bhí
caint leanúnach faoi ionad nua náisiúnta Liathróid Láimhe a thógáil in áit an
tseanionaid



https://ga.wikipedia.org/wiki/Oile%C3%A1nra_Svalbard

Is oileánra é Oileánra Svalbard sa Mhuir Artach. Is é an t-oileánra seo an chuid
is faide thuaidh den Iorua, nó tá sé suite leath an bhealaigh idir an Pol
Thuaidh agus cósta na hIorua. Is é Spitsbergen an t-oileán is mó san oileánra.
Oileáin mhóra eile iad Nordaustlandet (An Tír Thoir Thuaidh) agus Edgeøya
(Oileán Edge, a thagraíonn do Thomas Edge, sealgaire míolta móra a chuaigh lena
cheird timpeall Svalbard thiar i dtús na seachtú haoise déag). Níl áitreabh
ceart ach ar Spitsbergen, agus is ansin atá príomhchathair na n-oileán,
Longyearbyen - Cathair Longyear, a fuair a hainm ó John Munroe Longyear. Fear
gnó agus gróintín mianadóireachta a bhí ann a raibh an-ról aige i bhforbairt na
mianadóireachta sna hoileáin.

Tá Bjørnøya, nó Oileán na mBéar, suite idir cósta na hIorua agus oileánra
Svalbard. Cé nach cuid den oileánra é, is cuid de Svalbard mar aonad riaracháin
é. Is é an Gobharnóir, nó Sysselmannen as Ioruais, an duine a chuireann cumhacht
na hIorua i bhfeidhm ar an oileánra.

Dealraíonn sé go raibh an t-oileánra ar eolas ag na Lochlannaigh chomh luath
leis an dara haois déag. Ainm Lochlannach é Svalbard a chiallaíonn "cladaí
fuara". Mar sin féin, is gnách a rá gurbh é an taiscéalaí Ollannach Willem
Barentsz a d'aimsigh Svalbard sa bhliain 1596. Is féidir, dáiríre, gurb é oileán
Jan Mayen a bhí i gceist le "Svalbard" ar dtús.

Ba iad na sealgairí míolta móra ba túisce a thosaigh ag socrú síos sna hoileáin,
ach ní dheachaigh siad ina gcónaí ansin ach go sealadach. Bhí sealgaireacht na
míolta móra faoi lán an tseoil sa tseachtú agus san ochtú haois déag, ach ina
dhiaidh sin, thréig lucht cleachta na ceirde seo an t-oileánra. Le teacht na
fichiú haoise, thosaigh mianadóireacht an ghuail i Svalbard, agus tháinig pobail
seasta ar an bhfód sna hoileáin. Sa bhliain 1920, shínigh an Iorua, na Stáit
Aontaithe, an Danmhairg, an Fhrainc, an Iodáil, an tSeapáin, an Ísiltír, agus an
Ríocht Aontaithe conradh - Conradh Spitsbergen - le stádas idirnáisiúnta na
n-oileán a shocrú. Is éard a deir an Conradh ná gur leis an Iorua an t-oileánra,
ach gur limistéar démhíleataithe é Svalbard - níl cead isteach ag longa cogaidh,
mar sin - agus go bhfuil leis na stáit seo go léir mianadóireacht ghuail a
chleachtadh, chomh maith le hoibreacha eile a bhfuil leas eacnamaíoch iontu.
Inniu, áfach, ní bhaineann ach an Iorua agus an Rúis (roimh an mbliain 1989, an
tAontas Sóivéadach, a shínigh an Conradh sa bhliain 1924) leas eacnamaíoch as na
hoileáin. Chuaigh an Iorua in Eagraíocht Chonartha an Atlantaigh Thuaidh (ECAT,
nó NATO) i ndiaidh an Dara Cogadh Domhanda, ach mhair na Sóivéadaigh ag
mianadóireacht leo sna hoileáin, le súil a choinneáil ar an áit agus lena
chinntiú nach mbainfeadh fórsaí armtha de chuid ECAT leas as an oileánra mar
bhunáit. Nuair a tháinig deireadh leis an gCogadh Fuar, áfach, chuaigh an pobal
Rúiseach go mór i laghad. Inniu, is Rúiseach é duine as gach seisear. In
Barentsburg atá cónaí ar an gcuid is mó de na Rúisigh.



https://ga.wikipedia.org/wiki/Nicearagua

Is tír i Meiriceá Láir í Poblacht Nicearagua (as Spáinnis: República de
Nicaragua) a bhfuil teorainneacha aici le Hondúras ó thuaidh agus Cósta Ríce ó
dheas. Tá cósta an iarthair ar an Aigéan Ciúin agus cósta an oirthir ar an Mhuir
Chairib. Is í Managua an príomhchathair. Is í an tír is mó i Meiriceá Láir í
Nicearagua ó thaobh na fairsinge de cé nach bhfuil an daonra níos mó ná na
tíortha eile sa réigiún. Cosúil leis an gcuid eile den réigiún, ba choilíneacht
Spáinneach í go dtí gur baineadh a neamhspleáchas amach i 1850. Mar thoradh ar
sin, is í an Spáinnis an teanga oifigiúil cé go labhraítear teangacha eile ar
chósta na Cairibe, an Béarla ina measc.

Tá achar 129,494 km² ag Nicearagua agus tá an tír ar chomhéid leis an Ghréig. Tá
dhá loch móra i Nicearagua, Loch Nicearagua, an ceann is mó, agus Loch Mhanagua.
Tá an príomhchathair Managua, ina bhfuil timpeall 27% den daonra ina chónaí,
suite ar bhruacha loch Mhanagua. Tá trí réigiún difriúla i Nicearagua -
Ísealchríocha an Aigéin Chiúin, Sléibhte an lár-thuaiscirt agus na
hÍsealchríocha Atlantacha. Tá roinnt bolcáin lonnaithe in iarthar na tíre, mar
shampla Mombacho díreach taobh amuigh de Granada agus Momotombo gar do León. Ó
thaobh an riaracháin de, tá an tír eagraithe i gcúig roinn déag (departamentos)
agus dhá réigiún uathrialacha, de réir shamhail na Spáinne, Región Autónoma del
Atlántico Norte agus Región Autónoma del Atlántico Sur, ar a dtugtar RAAN agus
RAAS. Roimh 1985 ní raibh ach aon réigiún ann, Zelaya. Tá an dara foraois
bháistí is mó i Meiriceá sa cheantar Atlantach. Níl mórán daoine ina gcónaí ann
agus tá an cósta níos gairbhe ná cósta an Aigéin Chiúin. Timpeall Bluefields
cloistear níos mó Béarla ná Spáinnis, mar gheall ar stair an cheantair sin mar
choilíneacht Sasanach, agus tá an ceantar níos cosúla le tíortha na Cairibe ná
an chuid eile de Nicearagua.

Thóg Nicearagua a hainm ó cheannaire treibhe, Nicaroa, a bhí ina chónaí ar
bhruacha Loch Mhanagua nuair a tháinig na chéad ionróirí Spáinneacha sna 1520í.
Chuir na Spáinnigh an t-ainm sin le chéile leis an bhfocal agua nó uisce, mar
gheall ar na locha móra sna críocha sin. Chuir an conquistador Francisco
Hernández de Córdoba tús le dhá lonnaíocht, Granada ar Loch Nicearagua agus León
taobh thoir de Loch Mhanagua, i 1524. Ba chuid de ríocht Ghuatamala faoi choróin
na Spáinne na bailte sin. Tógadh isteach in Impireacht Mheicsiceo an tír roimh
neamhspleáchas a bhaint amach mar chuid de Phoblacht Chónaidhmeach Mheiriceá
Láir i 1821. Bhain an tír staid amach mar phoblacht i 1838 le briseadh na
Cónaidhme. Bhí an tír scoilte idir lucht liobrálach i León agus lucht coimeádach
i nGranada. Pléascadh cogaí cathartha amach uaireanta eatarthu mar gheall ar an
teannas a bhí ann. Le linn an 19ú haois d'éirigh go maith leis an dtír agus
tháinig inimircigh Eorpacha nua ón Ghearmáin is ón Iodáil.

Bhí Nicearagua faoi réim chlann amháin don chuid is mó den 20ú haois, an clann
Somoza. Tháinig Muirshaighdiúirí na Stát Aontaithe i dtír i 1909 chun an
t-uachtarán Zelaya a ruaigeadh. Bhunaigh SAM an Garda Náisiúnta i 1927 faoi
chomhaontú a dhearbhaigh siad chun deireadh a chur leis an iliomad arm beaga a
bhí sa tír. Chuir ginearál amháin i gcoinne an chomhaontaithe sin, Augusto César
Sandino, agus rinne sé ionsaithe óna chríocha sna sléibhte i dtuaisceart na tíre
ó 1927 go 1933, nuair a d'fhág na Muirshaighdiúirí an tír. Tháinig Anastasio
Somoza García chun cinn i bpolaitíocht na tíre. Mharaigh lucht Shomoza Sandino
tar éis cuireadh a thabhairt dó teacht chun cainte leis i 1934. Thóg Somoza an
uachtaránacht i 1936. Dúnmharaíodh é i 1956. Tháinig a mhic i gcomharba air,
Luis Somoza Debayle a fuair bás i 1967 agus Anastasio Somoza Debayle.

Tar éis an éirí amach i gCúba ag deireadh na 1950í, bhí na fórsaí frith-Shomoza
go mór faoi thionchar na réabhlóide sin. Bhunaigh siad eagraíocht faoin ainm
Frente Sandinista de Liberación Nacional (FSLN) agus Sandinistas a tugadh orthu.
Bhí ceannfort na heagraíochta lonnaithe i gCósta Ríce. Rinne Somoza iarracht iad
a chur faoi chois, le cabhair ó SAM, ach faoi dheireadh bhí air olltoghchán a
eagrú i 1963, cé gur lean an deachtóireacht ar aghaidh. Bhuail crith talún
cathair Mhanagua ar 23 Nollaig 1972 agus d'fhág thart faoi 20,000 marbh. Fuair
an tír cúnamh idirnáisiúnta a chuir Somoza agus a chomhghleacaithe ina bpócaí
féin, in ionad an chathair a atógáil. D'iompaigh meánaicme na tíre i gcoinne
Somoza ina dhiaidh sin. Chuir na Saindinistigh deireadh le réimeas mhuintir
Somoza i mí Iúil 1979 lena réabhlóid agus tháinig Daniel Ortega chun cumhachta.
Chuir rialtas Ronald Reagan cosc iomlán trádála i bhfeidhm agus thosaigh siad
aire míleata a thabhairt do shean-arm Shomoza, ar a tugadh na Contras nó
Contraigh (ciallaíonn contra i gcoinne nó frith i Spáinnis). Rinne an choimhlint
is an cosc trádála damáiste ollmhór don gheilleagar agus ní raibh na
Saindinistigh in ann páirteanna breise a fháil do stáisiúin leictreachas agus a
leithéid. Tháinig an cairdinéal Obando y Bravo amach mar phríomhphearsa an
fhreasúra le linn na 1980í. Thug sé cuairteanna ar Mhiami, ceanncheathrú na
gContrach, mar idirghabhálaí idir na Saindinistigh is na Contraigh.

Bhuaigh Violeta Chamorro, baintreach an eagarthóra nuachtáin frith-Somoza Pedro
Joaquín Chamorro a dúnmharaíodh in Eanáir 1978, an toghchán uachtaránachta mí
Feabhra 1990 mar cheannaire ar chomhghuaillíocht frith-Shaindinisteach. Chuir
rialtas George Bush, a tháinig mar chomharba ar Reagan, deireadh leis an gcosc
trádála láithreach. Tháinig iar-mhéara Mhanagua, Arnoldo Alemán, i gcomharba ar
Chamorro i 1996. Bhuaigh Enrique Bolaños an t-olltoghchán i gcoinne Ortega i
2001.

Is poblacht í Nicearagua faoi chóras uachtaránachta. Bhain Daniel Ortega an
uachtaránacht amach don tríú huair ar 5 Samhain 2006.

Tá daonra Nicearagua an-óg le timpeall 40% faoi ocht mbliana déag d'aois. Is
mestizos iad an chuid is mó dóibh. Tá iarthar na tíre go mór faoi thionchar
chultúr na Spáinne ós rud é gur choilíneacht Spáinneach a bhí ann agus tá na
búndúchasaigh a bhí ann roimh theacht na n-ionróirí measctha leis an bpobal
Latino don chuid is mó. Ba choimirceas Briotánach é oirthear na tíre agus tá an
Béarla á labhairt ann fós. Tá daoine ó bhunú Afracach ann freisin, lena gceol
damhsa féin, an Palo de mayo. Tá cáil ar fhilíocht Nicearagua i measc na tíortha
ina labhraítear Spáinnis agus is ceann de na filí is mó aithne é Darío Rubén.



https://ga.wikipedia.org/wiki/Murtall

Is éard atá i gceist leis an murtall (nó otracht nó Ró-raimhreacht uaireanta) ná
raimhre a dhéanann dochar don tsláinte (úsáidtear an téarma ró-raimhre
uaireanta). Má bhíonn comhéifeacht maise na colainne (BMI) níos mó ná 30, duine
murtallach is ea é sin. Duine le BMI 25-30, is ramhar é mar thoradh ar charnadh
iomarcach saille sa cholainn. Tarlaíonn sé de bharr an iomarca bia a ithe, nó
ráta íslithe meitibileachta a leanann galar faireogach nó lot san inchinn.
Tuigtear go bhfuil gaol idir raimhre is easláinte colainne, agus ní annamh a
fheictear galair croí, mar shampla, ar dhaoine ramhra. Dá bharr sin, moltar don
té atá ramhar é féin a thanú. An modh díreach le sin a dhéanamh, ar ndóigh, ná
srian a chur leis an ngoile. Más luach BMI 20-25 atá ag duine, is duine
an-chothrom é. Nuair is lú an BMI ná 20, is scáinteachán nó ocrach an duine. De
réir an Eagraíocht Dhomhanda Sláinte, tá 20% de dhaonra an Domhain ramhar nó
murtallach, agus 20% eile ocrach. In Éirinn tá thar 40% de na fir is thar 25% de
na mná ramhar nó murtallach, níos mó ná 12% de na fir murtallach is 9% de na
mná. Maidir leis an dá rang seo tá Éirinn i bhfad níos measa ná an meánráta ar
fud an Domhain. Tá míchothú ar 40% de dhaonra an Domhain, gan dóthain cothú ag
na hocraigh, gan dóthain cothú fholláin ag na ramhair is na murtallaigh. Ar an
meán, is mó an leibhéal galair is míchumais, is giorra an saol, agus is lú an
táirgiúlacht i gcás duine i rang ar bith díobh seo, agus is mó an brú a
chuireann siad ar an gcóras sláinte.

An duine atá ag éirí murtallach, deirimid i nGaeilge go bhfuil sé ag titim chun
murtaill.

An duine a thitfidh chun murtaill, beidh a lán galar ag bagairt air, cosúil leis
an taom croí agus diaibéiteas de chineál B, is é sin, diaibéiteas na scothaoise
is na cnagaoise.



https://ga.wikipedia.org/wiki/Luch

Is mamach beag í luch agus baint aici le hord na gcreimirí. Is an luch thí (Mus
musculus) an speiceas is mó iomrá, agus tá an luch mhóinéir (Apodemus) líonmhar
in áiteanna éigin, cé go ndéanann iolair, seabhaic agus a leithéidí creach
uirthi.

Tá roinnt creimirí ann atá dealraitheach le lucha agus atá le fáil i dtithe
uaireanta. Orthu sin tá Peromyscus leucopus (an luch chosbhán) agus Peromyscus
maniculatus.

Is iomaí ainmhí agus éan a itheann lucha - nathracha, madraí rua agus eile. Mar
sin féin, tá an luch ar cheann de na géinis mhamacha is rathúla toisc gur féidir
léi maireachtáil san oiread sin áiteanna.

Is féidir le lucha dochar a dhéanamh, go háirithe nuair a itheann siad barra. Is
féidir leo díobháil a dhéanamh do thithe agus galracha a spré trí chac agus trí
sheadáin.

Istoíche is mó a bhíonn lucha sa siúl. Níl radharc na súl go han-mhaith acu agus
téann siad i muinín a gcluasa géara agus ina gcumas bolaíochta chun teacht ar
bhia.



https://ga.wikipedia.org/wiki/Incigh

Ba í Impireacht na nInceach an impireacht ba mhó i Meiriceá roimh theacht na
nEorpach, agus nuair a bhí sí i mbarr a méide, bhí sí ar impireachtaí móra an
domhain de réir an chaighdeáin chomhaimseartha. Bhí lárionad riaracháin,
polaitiúil agus míleata na himpireachta suite i gCuzco. Thosaigh forbairt na
himpireachta seo i sléibhte Pheiriú sa bhliain 1197. I rith na mblianta
1438-1533, d'éirigh leis na hIncigh cuid mhór d'iarthar Mheiriceá Theas a
tharraingt isteach ina n-impireacht go cairdiúil nó go cogúil, agus í ag
cumhdach cuid mhór de na tailte a bhaineann le Peiriú, Eacuadór, leis an
mBolaiv, an Airgintín nó an tSile inniu.

Is é an t-ainm a bhí ag na hIncigh ar a n-impireacht féin ná Tawantinsuyu, nó
Tahuantinsuyu de réir litriú na Spáinnise - tawa a chiallaíonn "ceithre"; is é
ntin an iarmhír a chuirtear leis an uimhir le cnuasainm a dhéanamh de
("ceathrar", "ceithre cinn"), agus is é is brí le suyu ná réigiún nó cúige. Mar
sin, seasann an t-ainm don "cheithre choirnéal" den impireacht a tháinig le
chéile ag an bpríomhchathair, Cuzco (nó Qosqo i dteanga na nInceach, an
Cheatsuais). Ba iad na cúigí ná Antisuyu, Collasuyu, Chinchasuyu agus Contisuyu.
Bhí Antisuyu suite san Oir-Thuaisceart, agus é ag críochantaíocht le réigiún na
hAmasóine Thuaidh. Collasuyu (nó Qullasuyu, mar a litrítear an leagan Ceatsuaise
inniu), arís, bhí sé suite san Oir-Dheisceart, agus an teanga Aymará á labhairt
ansin. Cé gurbh í an Cheatsuais an teanga oifigiúil, bhí an teanga Aymará chomh
láidir i gCollasuyu is nach raibh de rogha ag na hIncigh ach a húsáid a cheadú.
De ghnáth, bhí siad an-diúltach do na teangacha mionlaigh, agus iad ag iarraidh
an Cheatsuais a chur chun cinn i measc mhuintir na himpireachta. Ba é
Chinchasuyu (nó Chinchay Suyu) ainm an chúige san Iar-Thuaisceart, agus ba é
Contisuyu (nó Kunti Suyu) an tIar-Dheisceart.

De réir an mhiotais, chuir Apu Qun Tiqsi Wiraqucha (nó Ticci Viracocha, nó
Kon-Tiki), an dia a chruthaigh an tsibhialtacht, - chuir sé a chlann, ceathrar
mac agus ceathrar iníon ar shiúl ó Pacaritambo le sráidbhaile nua a bhunú. Bhí
teagmháil chraicinn ag fear acu siúd, Manco Capac, le bean acu, Mama Ocllo, agus
rugadh leanbh dóibh, Sinchi Roca. Ba é Sinchi Roca a thaispeáin an bealach dóibh
go dtí an gleann inar chuir siad bun le príomhchathair na hImpireachta, Cuzco -
ba é sin an sráidbhaile nua.

De réir miotais eile, áfach, tháinig Manco Capac agus Mama Ocllo chun saoil i
Loch Titicaca, ar ordú dhia na gréine, Inti. Rinne siad a mbealach tríd na
huaimheanna faoi thalamh go dtí gur bhain siad amach gleann Cuzco, áit ar
bhunaigh siad an phríomhchathair.

Cibé faoi sin, tá an chuma ar an scéal gur treibh bheag de bhundúchasaigh ab ea
iad na hIncigh a chuir fúthu i gCusco timpeall na dóú haoise déag, agus is dócha
go raibh taoiseach cogaidh (capac nó qhapaq as Ceatsuais) darbh ainm Manco i
gceannas orthu. Dealraíonn sé go raibh sé i gceannas ar an gcathairstát ar feadh
dhá scór bliain, agus deirtear gurbh eisean a dhréachtaigh dlíthe an stáit. Phós
sé a dheirfiúr féin, Mama Ocllo, agus saolaíodh mac dóibh, Sinchi Roca, arbh
eisean an chéad rí Inceach a tharraing chuige an teideal a bhí ar impirí na
nInceach ina dhiaidh sin - Sapa Inca, nó An tAon Inceach Amháin.

Níor thosaigh an Impireacht ag dul i bhfairsinge ach faoi réimeas Pachacuti, nó
"An Talamhchroitheadóir". Bhí sé ar an naoú Sapa Inca a bhí ag rialú ríocht
Cuzco, agus tháinig sé i seilbh na cumhachta sa bhliain 1438. Saighdiúir den
chéad scoth a bhí ann, de réir scéalaíocht na nInceach, agus tháinig a éirim
chun solais an chéad uair ina fhear óg dó. Insíonn an scéal go raibh na Chankas
díreach ag ionsaí Cuzco, agus idir athair agus dheartháir Pachacuti ag teitheadh
lena n-anam. (Ba iad na Chankas an treibh ba mhó a bhí ag déanamh scime do na
hIncigh san am seo mar naimhde, agus cónaí orthu i réigiún Apurimac.) Ba é
Pachacuti a spreag arm na nInceach chun a ndúiche féin a chosaint, agus sa
deireadh, fuair siad an ceann is fearr ar an namhaid. Chuaigh Pachacuti i dtáin
na laochra, agus deireadh na scéalaithe ina dhiaidh sin gur éirigh na clocha
féin amach le troid a chur ar na Chankas.

Le cuidiú óna mhac, Tupac Yupanqui, d'éirigh le Pachacuti an cathairstát a iompú
ina impireacht. Sa bhliain 1471, nuair a fuair sé bás, bhí sé tar éis Peiriú
agus an Bholaiv (de réir theorainneacha an lae inniu) a shealbhú do na hIncigh,
chomh maith le codanna den tSile, Eacuadór, agus tuaisceart na hAirgintíne.

Bhí ciall aige do chúrsaí an riaracháin freisin, nó ba eisean a dhealaigh an
Impireacht ina ceithre chúige. Chuir sé gobharnóir nó apo ag rialú gach cúige,
agus miontaoisigh, t'oqrikoq ag rialú na gceantar agus iad dílis don apo. San am
céanna, áfach, d'fhéach sé chuige nach mbeadh aon chumhacht ag an apo ar na
sagairt áitiúla ná ar na saighdiúirí a bheadh ar garastún sa chúige. Nuair a
tháinig na Spáinnigh go dtí an Impireacht, bhí timpeall ar 15 t'oqrikoq faoi
gach apo, ach is dócha nach raibh siad chomh líonmhar nuair a chuir Pachakuti
tús leis an gcóras.

Creidtear freisin gurbh é Pachacuti a chuir bun leis na mitimaes. D'fhéadfá a rá
go raibh na mitimaes cosúil leis na plandálacha Gallda in Éirinn: go bunúsach,
coilínithe ab ea iad na mitimaes a cuireadh ina gcónaí sna ceantair fhorghafa,
ionas go bhfoghlaimeodh na bundúchasaigh teanga agus nósanna na nInceach uathu.

Cé go raibh ciall ag Pachacuti do riachtanaisí an riaracháin chomh maith leis an
tsaighdiúireacht, níor rith leis riamh rialacha a leagan amach le comharbas an
tSapa Inca a shocrú. Bhí an Impireacht go mór thíos leis, nó mura mbeadh clann
mhac an tSapa Inca ag teacht le chéile faoi cé acu a rachadh i gceannas ar an
tír, chaithfí cogadh cathartha a chur leis an gcomharba a roghnú.

Shíothlaigh Pachacuti sa bhliain 1471. Ba é a mhac, an ginearál éirimiúil Tupac
Inca Yupanqui, a fuair céim an tSapa Inca ina dhiaidh. Lean Tupac Inca leis ag
cur cogaidh ar na comharsana, agus chloígh sé Ríocht Chimu ar an gcósta. Shroich
impireacht Tupac Inca a fhad le Colóim an lae inniu. Níor éirigh le Tupac Inca
ná lena mhac, Huayna Capac, na Mapuche sa tSile a chloí, áfach. Sa Chath chois
Abhainn Maule, chuaigh ascnamh na dtrúpaí Inceacha in abar, agus tháinig
deireadh le fairsingiú na hImpireachta ó dheas.

Bhí Huayna Capac ina Impire ar Tawantinsuyu sna blianta 1493-1527. Chaith sé an
chuid ba mhó den am ag cur cogaí sna críocha thuaidh, i bhfad ar shiúl ó Cuzco,
agus é féin den tuairim nár mhiste dara príomhchathair a ghairm de Quito. Fuair
sé bás le galar a mharaigh go leor de mhuintir a thíre san am, agus creidtear
gurbh í an bholgach a bhí ann - aicíd a tháinig go dtí an tOileán Úr leis na
hEorpaigh, agus í ag dul ar aghaidh ansin roimh na Conquistadores féin.

Tháinig na Spáinnigh go Tawantinsuyu an chéad uair timpeall na bliana 1526. Ba
léir dóibh ó thús gur tír shaibhir a bhí ann agus cuid mhór óir le creachadh
ansin. I ndiaidh an chéad chuairt eile sa bhliain 1529, chuaigh Francisco
Pizarro, a bhí i gceannas ar na taiscéalaithe seo, - chuaigh sé i bhfianaise Rí
na Spáinne le tacaíocht oifigiúil a fháil don fheachtas mhíleata a bhí sé a
phleanáil leis an réigiún a shealbhú don Spáinn.

Chuir Pizarro an chéad chath ar na hIncigh in Oileán Puná, in aice le Guayaquil
an lae inniu in Eacuadór. B'ansin a bhunaigh sé cathair Piura i Mí Iúil sa
bhliain 1532. Chuir sé Hernando de Soto ag déanamh taiscéalaíochta roimhe, agus
tháinig de Soto ar ais le cuireadh ó Atahualpa. Bhí trúpaí Atahualpa díreach tar
éis mílísteoirí Huascar a threascairt, ach mar sin féin, ní raibh an tír
socraithe síos go fóill, agus bhí Atahualpa buartha go bhféadfadh Pizarro agus
lucht a leanúna cuidiú le tacadóirí Huascar.

Bhí Atahualpa ag fanacht leis na Spáinnigh i gCajamarca lena chuid saighdiúirí.
Nuair a chonaic na Spáinnigh go raibh na díormaí millteanacha sin timpeall, shil
siad go raibh Atahualpa tar éis iad a mhealladh isteach i ngaiste. Mar sin,
chinn siad ar é a ghabháil mar ghiall, nó ní leomhfadh na hIncigh a dhath a
dhéanamh orthu a fhad is a bheadh Atahualpa ina phríosúnach acu. Bhí bráthair
darbh ainm Vicente Valverde ag tionlacan Pizarro leis an gcreideamh Críostaí a
chraobhscaoileadh i measc na nInceach. Nuair a thaispeáin sé leabhar naofa don
Inceach agus é ag iarraidh an Chríostaíocht a mhíniú dó, chaith Atahualpa an
leabhar uaidh, rud a bhain stangadh as Valverde. D'áitigh Valverde ar na
Spáinnigh Atahualpa a chimiú mar phionós as an íde a thug sé don leabhar.
D'éirigh idir na Spáinnigh agus na hIncigh, agus mharaigh na Spáinnigh na
huaisle Inceacha a bhí ag iarraidh iad féin a iompú ina sciatha daonna idir an
namhaid agus Atahualpa.

Chimigh na Spáinnigh Atahualpa i ndiaidh an chatha seo, agus ansin, thosaigh
siad ag éileamh luach mór fuascailte air. Gheall Atahualpa go mbeadh na hIncigh
sásta an seomra ina raibh sé féin á choinneáil i mbraighdeanas a líonadh le hór
agus a athlíonadh le hairgead geal le saoirse a bhaint amach dósan. Comhlíonadh
an gealladh, ach níor scaoil na Spáinnigh saor é. A mhalairt ar fad, chinn siad
ar é a mharú, cé go ndearna siad iarracht cuma an dlí is an chirt a chur ar an
mbású. Chúisigh siad é faoi fheallmharú a dhearthára, Huascar, agus faoi
choireanna eile. D'admhaigh Atahualpa gurbh é an plean a bhí aige, sula ndearna
na Spáinnigh príosúnach de, ná iad a mharú - a íobairt do na déithe b'fhéidir -
agus a úsáid féin a bhaint as na capaill ina chuid cogaíochta. Fear cliste a bhí
ann agus ciall mhaith aige do chomh háisiúil a thiocfadh na capaill isteach aige
féin.

Cuireadh Atahualpa chun báis i Mí Lúnasa 1533. Ina dhiaidh sin, chuir na
Spáinnigh Manco Inca Yupanquí i gceannas ar an Impireacht mar impire soip. Ar
dtús, bhí sé sásta comhoibriú leis na Spáinnigh, ach ansin, d'éirigh ina chogadh
cathartha idir Pisarro agus duine de lucht a leanúna, Diego de Almagro. D'fhéach
Manco Inca le buntáiste a ghlacadh ar an gcogadh cathartha seo le himpireacht na
nInceach a shealbhú dó féin. D'éirigh le Manco Inca Cuzco a ghabháil sa bhliain
1536, ach ní raibh sé i ndán dó an phríomhchathair a choinneáil aige féin ach
tamaillín. Chuir na Spáinnigh ruaigeadh air as an áit go gairid ina dhiaidh sin
arís, agus chúlaigh seisean agus lucht a leanúna go Vilcabamba, an
phríomhchathair nua a bhunaigh siad i sléibhte Antisuyu.

Inniu, creidtear go raibh Vilcabamba suite in aice le hEspíritu Pampa 130
ciliméadar siar ó Cuzco. Ar feadh i bhfad, áfach, chreidtí gurbh é an daingean i
Machu Picchu an phríomhchathair cheilte seo. Ba é Hiram Bingham, an taiscéalaí
Meiriceánach, a scaoil an scéal seo timpeall. Eisean ba túisce a tháinig trasna
ar Machu Picchu agus ar na hiarsmaí in Espíritu Pampa araon, ach ba é an tuairim
a bhí aige féin ná gurbh é Machu Picchu an áit ba tábhachtaí den bheirt. Chuir
sé a thuiscint do na cúrsaí seo os comhair an tsaoil mhóir ina leabhar
clasaiceach Lost Cities of the Incas. An tuiscint atá againn inniu, áfach, tá sé
bunaithe ar an leabhar suimiúil úd The Conquest of the Incas le John Hemming, a
tháinig i gcló sa bhliain 1970.

Bhí na hIncigh ábalta a nImpireacht a choinneáil beo i Vilcabamba ar feadh breis
is tríocha bliain eile. Idir an dá linn, bhídís ag ionsaí na Spáinneach agus ag
saighdeadh faoi na daoine chun ceannairce. Sa bhliain 1572, áfach, chimigh na
Spáinnigh Túpac Amaru, an Sapa Inca deireannach, agus cuireadh chun báis é go
gairid ina dhiaidh sin.

Mar a thuigtear dúinn inniu, ní raibh teanga scríofa ag na hIncigh. Bhain siad
úsáid as sreangáin shnaidhmthe a dtugtaí quipu (Spáinnis) nó khipu (Ceatsuais)
orthu, ach is dócha nach scríbhneoireacht a bhí iontu ach gléas le cuimhne a
choinneáil ar eolas uimhriúil cosúil le staitisticí daonra nó a leithéid. Ceird
speisialtóra ab ea é tuiscint a bhaint as an quipu - thugtaí quipucamayoc
(Spáinnis) nó khipu kamayuq (Ceatsuais) ar a leithéid de speisialtóir. Bhí na
staraithe agus na seanchaithe ag úsáid sreangáin quipu freisin nuair a bhí siad
ag reic scéalta faoi na laethanta a bhí.

Bhí ailtireacht na hInceach an-fhorbartha. Ba nós leo na clocha a chur in
oiriúint dá chéile go mionchruinn gan suimint ná moirtéal a úsáid - eisléireacht
a thugtar ar an gcineál seo bríceadóireacht. Bhí na hIncigh ábalta úsáid a
bhaint as an moirtéal chomh maith, ach ba é an dearcadh a bhí acu ná gurbh í an
eisléireacht an dóigh ab fhearr le ballaí a thógáil a mbeadh teacht aniar iontu
- ní rachaidís i dtuilleamaí an mhoirtéil ach amháin le struchtúir shealadacha a
chur i dtoll le chéile faoi dheifir. Níorbh iad na hIncigh féin a d'fhorbair
teicníocht na heisléireachta mar sin, nó b'as Tiwanaku (Tiahuanaco) i mBolaiv an
lae inniu a d'iompórtáil siad na saoir chloiche leis an obair a dhéanamh.
Bhláthaigh sibhialtacht Tiwanaku roimh lá na nInceach féin.

Bhí lámh mhaith ag na ceardaithe Inceacha ar an ór freisin, ach níl mórán
iarsmaí fágtha dá sciliúlacht inniu. Leáigh na Conquistadores an chuid is mó de
dhealbha óir na nInceach le tinní a dhéanamh díobh, ionas nach bhfuil ach cúpla
ceann acu fágtha le feiceáil sna músaeim.



https://ga.wikipedia.org/wiki/Impireacht_na_R%C3%BAise

Úsáidtear an téarma Impireacht na Rúise le tagairt a dhéanamh don ré stairiúil ó
laethanta Pheadair Mhóir go dtí Réabhlóid na Rúise 1917. San am seo, tháinig fás
agus borradh ar an Rúis mar stát, go dtí gur shín sí ón Muir Bhailt go dtí an
tAigéan Ciúin. Tháinig deireadh deifnídeach leis an Impireacht nuair a mharaigh
na Boilséivigh an tImpire deireanach, Nioclás a Dó, agus a theaghlach in
Yekaterinburg, áit ar cuireadh ar díbirt é.

B'é ainm oifigiúil an stáit Rúisigh ná Impireacht na Rúise (Rúisis: Российская
Империя - "Rossiyskaya Imperiya") ón mbliain 1721 go dtí an bhliain 1917. Ba í
Cathair Pheadair príomhchathair na himpireachta, agus bhí an stát níos mó ná 22
mhilliún ciliméadar cearnach ar achar ag deireadh na naoú haoise déag. De réir
dhaonáireamh na bliana 1897, bhí 128 milliún duine ina gcónaí sa tír. Chomh
maith leis an tír atá ann inniu, bhí baint ag go leor tíortha leis an Rúis atá
neamhspleách inniu, mar shampla an Fhionlainn, an Eastóin, an Liotuáin, an
Laitvia, an Bhealarúis, an Úcráin, an Pholainn, an Mholdóiv, agus na tíortha
Muslamacha i lár na hÁise ar a dtugadh na Rúisigh an Turcastáin.

Monarcacht oidhreachtúil ab ea í an Impireacht Rúiseach, agus impire nó Sár i
gceannas uirthi. Bhain na hImpirí deireanacha le ríshliocht Romanov. B'í
Críostaíocht Cheartchreidmheach an Oirthir an reiligiún oifigiúil, agus b'í an
Rúisis an teanga oifigiúil. Sa tréimhse sin, b'é "Go Soirbhí Dia don tSár!"
(Rúisis: Боже, Царя храни!/Bozhe, Tsarya khrani!) an t-amhrán náisiúnta.

Glactar leis gurbh é Peadar Mór, nó Pyotr Alexeyevich Romanov, a rugadh sa
bhliain 1672, a d'iompaigh an Rúis ina hImpireacht. Chaith sé tamall maith dá
óige i gCeantar na nGearmánach nó Nemetskaya Sloboda, áit a raibh cónaí ar na
coimhthígh i Moscó. Go bunúsach, bhí sé ar a sheachnadh ó na dúnmharfóirí ansin,
nó bhí cúrsaí na comharbachta ina bpraiseach san am, agus lucht leanúna na
bhfaicsean éagsúil sa chúirt ag marú na gcomharbaí a fuair tacaíocht na
bhfaicsean eile. I measc daoine ó thíortha an Iarthair, chuir Peadar óg spéis i
léann na dtíortha sin, agus nuair a bhí sé ina fhear óg, chuaigh sé ag staidéar
innealtóireachta agus loingseoireachta san Ollainn, i Sasana agus in áiteanna
eile. D'earcaigh sé cuid mhór saineolaithe freisin le léann na dtíortha sin a
scaipeadh sa Rúis.

Nuair a d'fhill sé ar an Rúis, fuair sé a chuid saighdiúirí - na "lámhachóirí"
nó streltsy - i mbun ceannairce, agus chuir sé an t-éirí amach faoi chois go
cruálach. Spreag an cheannairc é, áfach, chun cuma nua a chur ar na fórsaí
armtha freisin agus reisimintí nua-aoiseacha a bhunú in áit na streltsy
sean-Rúiseacha.

Cosúil lena lán Sár Rúiseach, chuir Peadar cogadh ar an Tuirc, agus d'fhorghabh
sé tailte nua don Rúis theas. I dtús na hochtú haoise déag, chuir sé ladar i
gCogadh Mór an Tuaiscirt idir an tSualainn, an Danmhairg, agus an Pholainn.
Mhair an cogadh seo go dtí an bhliain 1720, agus níor shaothraigh Peadar mórán
air, amach ó thailte Oirthearacha na Fionlainne a bhí ag teastáil uaidh le
haghaidh sábháilteachta dá phríomhchathair úrbhunaithe, Cathair Pheadair.

I ndiaidh Chogadh Mór an Tuaiscirt, gaireadh Impire na hUile Rúise de Pheadar.
Cé go raibh ríthe na Moscóive ag tabhairt "Sár" (tsar) orthu féin le fada,
teideal a bhí bunaithe ar ainm Iúil Caesar, níor tháinig an focal "Impire"
(imperator) in úsáid sa Rúis roimh Pheadar.

I gcúrsaí riaracháin na tíre, chuir Peadar deireadh leis na prikazy, is é sin,
na húdaráis láir a bhí bunaithe ag na Sáir roimh a lá féin le freastal ar
chúrsaí éagsúla, agus chuir sé ranna rialtais den chineál Iartharach ina n-áit.
Cheap sé tábla céimíochtaí do na maorlathaigh a bhí iontach cosúil le céimeanna
na n-oifigeach airm, agus nuair a bhainfeadh an maorlathach amach ceann de na
céimeanna ab airde, bhronnfaí uaisleacht oidhreachtúil air. Cuid ab ea é seo
d'iarrachtaí Pheadair cumhacht shean-uasalaicme na dtiarnaí talún a chloí agus
uasalaicme nua na maorlathach a chur ina háit.

Rinne sé a dhicheall freisin leis an tionsclaíocht a fhorbairt, agus é ag bunú
monarchana le tráchtearraí déantúsaíochta a tháirgeadh le haghaidh easpórtála.
San am céanna, d'fhéach sé le hearraí iasachta a choinneáil amuigh ón margadh
intíre le dleachtanna arda custaim. Is é sin, bhí sé ag cleachtadh an chineál
polasaí ar a dtugtar marsantachas, polasaí is mó a shamhlaítear leis an tseachtú
haois déag in Iarthar na hEorpa.

Níor fhág Peadar comharba ceart ina dhiaidh nuair a fuair sé bás sa bhliain
1725, i ndiaidh a shaol a chaitheamh ag ól, ag déanamh pléaráca agus ag bualadh
craicinn. Ní raibh sé ábalta a mhac Alexey a thabhairt suas mar ba chóir, agus
mar sin, ní raibh aon mhaith sa mhac mar ríchomharba. Thairis sin, ghlac an
freasúra coimeádach eaglasta buntáiste ar an mac, agus iad míshásta le leasuithe
a athar. Bhí siad ag iarraidh Peadar a chur ó chumhacht Nuair a fuair Peadar
amach faoi seo, chaith sé a mhac i dtóin an phríosúin, áit ar bhásaigh sé.

I ndiaidh Pheadair, b'í a bhaintreach, Caitríona, ba túisce a chuaigh i mbun na
tíre, ach fuair sí bás i ndiaidh chupla bliain. B'é garmhac Pheadair, Peadar a
Dó, a tháinig i gcomharbas uirthi. Ní raibh ann ach buachaill óg a tholg ulpóg a
bháis sula raibh d'uain ag lucht na cúirte é a chorónú ina Impire. Ansin, b'í
Áine (nó Anna Ioannovna), bandiúc Kurland agus neacht shean-Pheadair, a thosaigh
ag rialú na tíre. Ní raibh inti ar dtús ach ban-Impire sealadach a raibh
diansrianta lena cumhacht. Ní raibh sí sásta leis na srianta sin, áfach, agus
nuair a chonaic sí an chéad áiméar, chaith sé lucht na comhairle rúnda sa
phríosún. Ó bhí baint ag Áine le diúcacht Kurland sa Laitvia, d'fháiltigh sí
chuici uaisle ón gcearn sin den domhan, agus fuair cuid mhór acu an-chéimíocht
sa chúirt. Lucht labhartha Gearmáinise ab ea iad, mar ba dual d'uasalaicme na
Laitvia, agus dímheas acu ar an Rúisis is ar nósanna na tíre. Mar sin, fuair na
Rúisigh iad féin curtha i leataobh ina bpríomhchathair féin.

B'é leannán Áine, Ernst Johann von Biron, a bhí i gceannas ar lucht leanúna an
bhanimpire, ach nuair a bhásaigh Áine, d'éirigh idir eisean agus peataí eile na
caillí, ionas go ndearnadh príosúnach de. Bhí na cúrsaí comharbachta ina
bpraiseach i gcónaí, agus is mar sin a d'fhan siad, go dtí go ndearna Éilís
(Yelizaveta), deirfiúr Pheadair Mhóir, an chumhacht a fhorghabháil le láimh
láidir i Mí na Samhna den bhliain 1741. Ó bhí Éilís bréan breoite de na
Gearmánaigh a tharraing Áine isteach sa chúirt, ruaig sí chun na Sibéire iad,
agus chuir sí Rúisigh dhúchasacha ina n-áit le gnóthaí na ríochta is an rialtais
a rith.

Bhí fuil Pheadair Mhóir i gKarl Peter Ulrich ceart go leor, ach sin a raibh de.
Nó siúd is gur mac deirféara do Pheadar a bhí ann, ní raibh focal Rúisise ina
phluc, ná suim aige i gcúrsaí na Rúise. Nuair a tháinig an buachaill seo i réim
sa bhliain 1761, agus Éilís básaithe, bhí an Rúis agus an Phrúis in adharca a
chéile, agus Cogadh na Seacht mBlian faoi lán an tseoil. Bhí an Phrúis ag
cailleadh fóid go tiubh, agus Feardorcha a Dó (Friedrich II), rí na Prúise, ar
shéala géilleadh go neamhchoinníollach. Is amhlaidh, áfach, nach raibh i gKarl
Peter Ulrich - nó Peadar a Trí, mar a thugtaí air ins an Rúis - nach raibh ann
ach mionphrionsa Gearmánach. Mar ba dual do mhionphrionsa Ghearmánach, bhí sé ag
dearcadh ar Rí na Prúise mar bhoc mór millteanach a raibh urraim agus dílseacht
ag dul dó - ní raibh sé in ann a thuiscint go raibh sé féin ar aon leibhéal le
Feardorcha anois, agus é ina Impire ar ríocht chomh fairsing leis an Rúis. Mar
sin, d'éirigh Peadar a Trí as an gcogadh ar an toirt. Aon scraith talún de chuid
na Prúise a bhí sealbhaithe ag díormaí na Rúise, thug Peadar ar ais
d'Fheardorcha í, agus sin faoi chroí mhór mhaith.

Gearmánach ab ea í Caitríona féin, agus í ina mion-bhanphrionsa as ceann den
dúrud stáitíní beaga neamhspleácha a bhí sa Ghearmáin ar na saolta sin. Más
amhlaidh féin, ghlac sí a dualgaisí impiriúla as pabhar dáiríre. Rinne sí a
croídhicheall le haithne a fháil roimh ré ar an tír seo ina raibh sí le gnóthaí
na banríona a dhéanamh. Má bhí Peadar a Trí dall ar fad ar theanga na Rúise, ní
raibh Caitríona i bhfad ag tógáil na Rúisise, agus sa deireadh, bhí deis mhaith
a labhartha aici sa teanga. Deirtear go raibh Rúisis bhorb bhríomhar na
cosmhuintire aici go líofa, cé go dteipfeadh an ghramadach uirthi an chorruair.
Cibé scéal é, bhí na Rúisigh sásta glacadh léi mar dhuine acu féin, agus rinne
sí a cuid féin de chultúr na tíre, idir shuáilcí agus dhuáilcí. Ní raibh mórán
suime aici riamh ina fear céile ó thaobh an chraicinn de, agus nuair a saolaíodh
mac di i ndiaidh naoi mbliana pósta sa bhliain 1754, is iomaí tuairim a bhí ag
lucht na caidéise faoi atharthacht an linbh. Bhíothas ag cogar, fiú, gur scológ
de phór na Fionlainne a chuir an síol. San am seo, bhí cuid mhór scológa ag
labhairt na Fionlainnise timpeall na cathrach i gcónaí. Fíor nó bréag é, ní
bhfuair Caitríona an leanbh a thógáil í féin, nó b'í Éilís a ghlac uirthi féin
an obair sin a dhéanamh. Pavel, nó Pól, a baisteadh ar an mbuachaill.

Sa bhliain 1762 a chimigh baicle d'oifigigh an Airm Peadar a Trí, agus fuair mo
dhuine bás faoi imthoscaí doiléire go gairid ina dhiaidh sin. Gaireadh impire
mná de Chaitríona, agus chrom sí ar a cuid oibre go dian díograiseach. Ós rud é
gur Gearmánach a bhí inti ó dhúchas, rinne sí a dicheall gnaoi na Rúiseach a
thabhú. Thug sí bata agus bóthar do na hoifigigh Phrúiseacha a bhí earcaithe ag
a fear céile le haghaidh an airm, agus í ag cur saighdiúirí dúchasacha ina
n-áit. Na tailte a choigistigh Peadar Mór, fuair an eaglais Cheartchreidmheach
ar ais iad ó Chaitríona faoi chroí mhór mhaith, agus na heaglaisigh buíoch
beannachtach astu. Nuair a corónaíodh ina Banimpire í, choisric siad í de réir
an tsearmanais chéanna a bheadh ag dul d'aon impire fir.

Bhí Caitríona eolach ar smaointeachas forásach Iartharach na linne, ar nós
fealsúna eagnaíochta na Fraince, a bhí ag cur síol na réabhlóide faoin am sin. Ó
bhí a gcuid scríbhinní faiseanta mar lón léitheoireachta ag na maithe is na
móruaisle, ní leis an réabhlóid a shamhlaigh Caitríona iad, ach le rialtas maith
forásach, agus i dtús a réime rinne sí iarrachtaí áirithe an smaointeachas seo a
chur i bhfeidhm ar an tír mar chuid dá gnáthobair rialtais. Níor éirigh chomh
maith léi leis seo agus mar a bhí súil aici leis. Chuir sí le chéile cineál
tionól nó parlaimint le fáil amach fá dtaobh den dearcadh a bhí ag an náisiún
féin ar chúrsaí rialtais na tíre. Ní raibh an tionól nua in ann mórán maithe a
dhéanamh, áfach. Sa deireadh, bhris ar a foighne ag Caitríona, agus scoir sí an
tionól comhairleach arís. Ina dhiaidh sin féin, rinne sí leasuithe bunúsacha ar
an rialtas áitiúil nó réagúnda, agus í ag féacháil le haird a thabhairt ar
thuairimí agus ar éilimh an tionóil, nó an chuid acu a fuair sí sách ciallmhar
nó siosmaideach. Thar aon chuid eile, dhílárnaigh sí cuid mhór den rialtas
réigiúnda trí sheanchúigí a scoilteadh, cúigí nua a bhunú agus leibhéal nua
rialtais réigiúnda - an ceantar - a thabhairt isteach. Ar an mbealach seo, thug
sí ar an uasalaicme áitiúil páirt a ghlacadh i rialú na tíre - rud nach mbeidís
sásta a dhéanamh dá ndeoin féin.

Bhí an seirfeachas ag tarraingt trioblóide ar Chaitríona ar bhealach a
chuirfeadh i gcuimhne éirí amach Stenka Razin sa tseachtú haois déag. D'éirigh
ina cheannairc sna tailte taobh thuaidh den Mhuir Chaisp, idir na haibhneacha
Volga agus Yaik. (D'athbhaist Caitríona an t-ainm "Úrail" ar an abhainn sin Yaik
d'aonturas in éis na ceannairce seo, lena cuimhne a mhúchadh - go dtí sin níor
thagair ainm na hÚráile ach amháin do na Sléibhte Úralacha a scarann an Áise ón
Eoraip.) Chuaigh an Cosacach Yemelyan Pugachov i gceannas ar lucht na
ceannairce, agus mar a d'éiligh traidisiún na Rúise, bhain Pugachov úsáid as
cleas Dmitry Bréige: is é sin, d'áitigh sé gurbh eisean Peadar a Trí ar a
sheachnadh ó na dúnmharfóirí. Nuair a phléasc an cheannairc seo amach sa bhliain
1773, bhí an chuid ba mhó d'Arm na Rúise ar shiúl ag cur cogaidh ar an Tuirc,
mar ba ghnách, agus cead a gcos ag na ceannairceoirí ar fud na tíre, dá réir
sin. B'iad na seirfigh ba chroí d'arm Phugachov, ach fuair siad tacaíocht ó
shluaite de Chosacaigh. De réir a chéile thaobhaigh an dúrud dreamanna míshásta
eile leo, ar nós na mionlach Muslamach a raibh teangacha Tuircice á labhairt
acu. Maraíodh na scórtha uaisle, agus an chuid a tháinig slán as an bhfaopach,
níor sparáil siad na dathanna ag cur síos ar na huafáis a bhí feicthe acu.
Baineadh scanradh as Caitríona. Shocraigh sí síocháin leis an Tuirc chomh
tapaidh in Éirinn agus a thiocfadh léi, agus ansin thug an t-arm Rúiseach
aghaidh ar na ceannairceoirí ina dtír féin.

Fear de na mionuaisle ab ea é Radishchev a d'fhoghlaim dlí i Moscó ar dtús.
Ansin, chuaigh sé go dtí Leipzig sa Ghearmáin le dlaíóg mhullaigh a chur ar a
chuid staidéir ar an gcoigríoch, mar ba nós do Rúisigh ardléannta a linne.
D'fhill sé abhaile agus thosaigh sé ag obair ina dhlíodóir sa státseirbhís, rud
a chuidigh leis aithne cheart a fháil ar iomlán na héagóra sóisialta ar fud na
Rúise. Mar sin, scríobh sé leabhar - "Taisteal ó Chathair Pheadair go Moscó" -
inar thug sé cur síos neamhbhalbh ar na fadhbanna agus na trioblóidí a bhí ag
crá na tíre. Thairis sin, bhí sé de dhánacht i mo dhuine an tátal a bhaint as an
scéal nach dtiocfadh feabhas ná biseach ar na cúrsaí ach córas an tseirfeachais
a chur ar ceal agus na scológa a shaoradh ó bhráca. Réabhlóideachas lom
mínáireach a bhí anseo, dar le Caitríona, agus ruaig sí Radishchev chun na
Sibéire i ndiaidh an fear bocht a dhaoradh chun báis ar dtús. Tháinig Radishchev
slán ó thua an bhásadóra, ach nuair a fuair sé cead filleadh abhaile ón tSibéir,
i ndiaidh bhás Chaitríona, bhí a chroí briste ag an gcruatán, agus ní raibh
biseach ar fáil dó, nó chuir sé lámh ina bhás féin le teann éadóchais.

Ní raibh réimeas Chaitríona saor ó chogaí, ach oiread. Nó chuir stáidbhean na
Rúise, mar a thug Johan Ludvig Runeberg uirthi, - chuir sí cupla cath ar na
Sualannaigh; ach b'é an sean-namhaid, sabhdán na Tuirce, an chloch ba mhó ar a
paidrín. Bhí Gustaf a Trí, rí na Sualainne, iontach araiciseach chun troda le
hoirthear na Fionlainne a fháil ar ais ón Rúis, ach, thairis sin, bhí sé ag
dréim le Cathair Pheadair a ghabháil, i gcruth is go dtiocfadh leis malairt
impire a chur in ionad Chaitríona - impire a bheadh ina phuipéad ag an
tSualainn. Ar ndóighe, thuirsigh Gustaf é féin agus a chuid saighdiúirí i bhfad
roimh an gcuspóir neamhréadúil meigleamáineach seo a bhaint amach ar aon nós. Ón
taobh eile de, siúd is go raibh arm na Rúise ábalta go maith an fód a sheasamh
in éadan na Sualannach, bhí an teagmháil seo ag éileamh fórsaí armtha a bhí ag
teastáil ar chathéadan na Tuirce. Mar sin, nuair a socraíodh an tsíocháin i
ndiaidh chupla bliain cogaíochta sa bhliain 1790, bhí an dá thaobh sách
géilliúlach dá chéile, agus iad ar aon bharúil nach raibh aon ghá leis na
teorainneacha a athrú soir ná siar.

B'é an t-éacht ba mhó i gcúrsaí an pholasaí eachtraigh a d'éirigh le Caitríona
ná críochdheilghilt na Polainne. (Nó an choir ba mhó, dar le muintir na
Polainne.) Nuair a bhí rí nua le ceapadh don tír sin sa bhliain 1763, chuaigh
Caitríona i muinín gach cineál uisce faoi thalamh agus bagairtí le puipéad dá
cuid féin a chur ag rialú na tíre sin. Bhí an t-ádh léithi, nó gaireadh rí de
Stanisław August Poniatowski, iar-leannán leapa dá cuid féin, agus é ina
ambasadóir Pholannach i gCathair Pheadair go dtí an ceapachán seo. Fear
ró-éirimiúil, ró-thírghráúil a bhí i Stanisław August le Caitríona a shásamh
taobh amuigh den leaba, mar a d'iompaigh an scéal amach, nó bhain sé mealladh
aisti ar fad lena chuid polasaithe. D'fhéach sé le córas polaitíochta na
Polainne a fheabhsú is a dhaingniú agus an tsean-ainriail a ruaigeadh, agus é ag
iarraidh eacnamaíocht na tíre a thabhairt i dtreo an bhisigh chomh maith. Nuair
a sháigh Caitríona a ladar i saol pholaitiúil na Polainne leis an bhforbairt seo
a chosc, chuaigh uaisle na tíre in anuabhar uirthi. Thionóil siad i mBar le
konfederacja a bhunú - is é sin, cineál "comhcheilg phoiblí" nó comhcheangal den
chineál a cheadaigh bunreacht na Polainne do na fir uaisle. Bhí sé de chuspóir
acu ar dtús an creideamh Caitliceach a chosaint, ach is é an chiall a bhain an
chuid is mó de na baill as seo ná go raibh an comhcheangal le cath a chur ar
Chaitríona agus ar na Rúisigh. Bhí lucht an chomhcheangail in ann slua mór
saighdiúirí a earcú go sciobtha, agus iad ag éirí an-bhagrach i súile an
Bhanimpire.

An chéad chuspóir a bhí ag an gcomhcheangal, áfach - an cath i bhfách leis an
gCaitliceachas - níor thaithin sé le cách i bPolainn ilnáisiúnta, ilchreidmheach
na linne. Mura gcuirfeadh an Comhcheangal an oiread sin béime ar an gcreideamh
Caitliceach, d'fhéadfaí Cosacaigh na hÚcráine - na Haighdeamacaigh - a chealgadh
chun comhoibriú, ach mar a d'iompaigh na cúrsaí amach, bhí na Cosacaigh as
pabhar míshásta le pleananna na n-uasal, agus, sa deireadh thiar thall, d'éirigh
ina chogadh chathartha idir an dá dhream. B'é ba toradh dó sin ná gur chuir an
Rúis, an Ostair agus an Phrúis, an trí chomharsa, - gur chuir siad ladar i
gcúrsaí inmheánacha na Polainne arís, agus ansin, chuaigh an chéad
chríochdheighilt ar an tír, sa bhliain 1772. Níor chaill na Polannaigh, áfach,
ach píosaí beaga de thailte in aice leis na teorainneacha, ach b'é fíor-oighear
an scéil gur cuireadh srianta i bhfeidhm ar rialtas na Polainne, srianta a bhí
dírithe ar lucht rialtais na tíre a stopadh ó aon iarracht le córas rialaithe an
stáit a leasú nó a nua-aoisiú. B'é an liberum veto an rud ba mhó a bhí ag
déanamh scime do na leasaitheoirí forásacha sa Pholainn.

Is é is brí leis an liberum veto ná go raibh gach aon mhac máthar de na
mionuaisle féin i dteideal bille ar bith a stopadh sa Dáil - nó Sejm, mar a
thugtaí uirthi as Polainnis - ach na focail nie pozwalam ("ní cheadaím") a rá.
Ní cheadódh Caitríona do na Polannaigh, áfach, an prionsabal seo a chaitheamh i
dtraipisí. Fad is a bheadh sé i bhfeidhm, thiocfadh le Caitríona smacht iomlán a
choinneáil ar an Sejm, nó ní bheadh de dhíth uirthi ach aon duine amháin de na
teachtaí a bhreabadh chun reachtaíocht ar bith a chealú nach mbeadh ag teacht le
sainleas na Rúise dar léi féin.

Nuair a phléasc cogadh amach eadar an Rúis agus an Tuirc ins an bhliain 1788,
ghlac na Polannaigh buntáiste air sin agus d'éirigh siad amach in éadan na
Rúise. Ní raibh an t-ádh leo ach tamall beag, áfach, agus b'é deireadh an scéil
ná gur cuireadh an cheannairc faoi chois go brúidiúil. Ansin, chaill an Pholainn
cuid mhór dá críocha i gcríochdheighilt nua sa bhliain 1793. B'é Comhcheangal
Targowica an gléas polaitiúil a bhí ag Caitríona leis an mbuille seo a chur i
gcion: dornán de thiarnaí uaisle na Polainne a ghlac seasamh i bhfách leis an
Rúis agus a chuaigh le chéile ina gcomhcheangal, agus iad ag iarraidh ar
Chaitríona teacht chun a dtarrthála agus "an dlí" a chur i bhfeidhm ar an tír in
athuair. Chuirfeadh an cleas seo i gcuimhne ort an polasaí a bhíodh ag Stailín
san fhichiú haois agus é ag cur smacht ar na "daonphoblachtaí" in Oirthear na
hEorpa.

Go gairid i ndiaidh don dara críochdheighilt teacht i bhfeidhm d'éirigh na
Polannaigh amach arís agus Tadeusz Kościuszko i gceannas orthu, ach ní raibh
rath ar an gceannairc seo, ach oireadh leis an iarracht roimpise. Nuair a bhí an
cluiche caillte ag Kościuszko, d'éalaigh sé béal a chinn as a thír dhúchais,
agus chuaigh an tríú críochdheighilt ar an bPolainn. B'ansin a cuireadh an
Pholainn de dhroim an tsaoil mar thír ar leith, go dtí gur tháinig sí ar an
bhfód aríst i ndiaidh an chéad chogadh domhanda.

Fuair Caitríona bás sa bhliain 1796. Siúd is nár chruthaigh sí leath chomh
liobrálach ná mar ba mhaith léi a chur in iúl, is léir go ndearna sí a dicheall
an tír a choinneáil bord ar bhord leis an aimsir agus an córas rialtais a chur
in oiriúint do riachtanaisí an lae. Thug sí cuireadh d'fheirmeoirí Gearmánacha
cur fúthu sa Rúis le modhanna nua curadóireachta a mhúineadh do na scológa, ach
is beag rath a bhí ar an scéim seo. Le linn Chaitríona a bheith ina banimpire a
tháinig an práta chun úsáide ag muintir na Rúise freisin. Bhí sé sách fadálach
ag dul chun leitheadúlachta, áfach. Mar a chonaic muid thuas i gcás na
ceannairce atá ainmnithe as Pugachov, ní raibh Caitríona róchinnte faoin dóigh
cheart le ceist an tseirfeachais a fhuascailt ach an oiread. Níor thuig sí riamh
go raibh na scológa ionraic faoin dílseacht a bhí acu don Impireacht mar fhoras
sóisialta, fiú nuair a bhí siad ag déanamh ródaigh ar na huaisle. Shíl na
scológa gur leosan an talamh, agus gur leis an Impire iad féin: is é an meas a
bhí ag an scológ ar na tiarnaí talún nach raibh iontusan go bunúsach ach
lonnaitheoirí agus mealltóirí a chuir iad féin idir muintir bhocht na tuaithe
agus an tImpire. Mar sin, má bhí sé i ndúchas na scolóige an tiarna talaimh a
dhiúltú faoi dhílseacht, níorbh ionann seo go fóill agus é a bheith ag diúltú
don Impire.

I ndiaidh bhás Chaitríona, tháinig a mac Pól (Pavel) a hAon i gcomharbacht
uirthi. Bhí Pól go tréan in aghaidh Réabhlóid na Fraince, agus é sásta conradh
comhghuailliochta a shocrú leis an Tuirc - le bíobha bunaidh na Rúise féin! -
chun cuidiú a fháil in éadan na Fraince agus a tionchair réabhlóidigh. Rinne an
Rúis is an Tuirc an-chomhar ag cur ruaigeadh ar na Francaigh ó oirthear na
Meánmhara. Roimh i bhfad, áfach, d'éirigh idir an Rúis agus na tíortha eile a
bhí ag iarraidh an réabhlóid a choinneáil taobh istigh den Fhrainc. Go háirithe,
bhí na Sasanaigh an-teann as an smacht a bhí acu ar an bhfarraige, agus ní
cheadóidís d'aon stát eile dul in iomaíocht leo. Bhí Pól géarbharúlach nach
raibh cead ceart trádála ag na stáit eile fad is a choinneodh na Sasanaigh súil
ar gach aon long a mhusclódh a ndrochamhras. Bhí Pól chomh haraiciseach is go
ndeachaigh sé chun cogaidh in aghaidh Shasana faoi dheoidh, agus d'ordaigh sé dá
chuid Cosacach ionsaí a thabhairt faoin India.

B'é Alastair a hAon an chéad Sár sa naoú haois déag, nó chuaigh sé i gceannas ar
an tír in Earrach na bliana 1801; agus dealraíonn sé go raibh sé ar an Impire ba
chumasaí dár rialaigh an tír san aois sin. I dtús a réimis shocraigh sé síocháin
le Sasana agus leis an bhFrainc, le súil is go gcoinneodh sé an Rúis glan ar an
gcogadh idir an bheirt eile. De réir is mar a bhí Napoleon ag éirí bagrach,
áfach, fuair Alastair riachtanach dul i gcomhghuaillíocht le Sasana agus leis an
Ostair in éadan na Fraince. Rinne na Francaigh ciolar cíot d'arm na hOstaire is
na Rúise in Austerlitz (Slavkov i bPoblacht na Seice sa lá atá inniu ann) sa
bhliain 1805, agus nuair a madhmadh ar na Prúisigh dhá bhliain ina dhiaidh,
fuair Napoleon geataí na Rúise oscailte roimhe. Bhí Alastair cinnte nach
dtiocfadh leis an fód a sheasamh in éadan Napoleon, agus shocraigh sé síocháin
leis an bhFrainc le hanáil a tharraingt agus scíth nó cairde a fháil roimh an
chéad teagmháil eile.

D'iarr Napoleon ar Alastair cogadh a chur ar an tSualainn nach raibh sásta páirt
a ghlacadh in Imshuí na hIlchríche, is é sin, an scéim a bhí ag Napoleon
ilchríoch na huile Eorpa a dhúnadh ar longa na Sasanach. Rinne Alastair mar a
hiarradh air - ar a laghad, d'ionsaigh sé an tSualainn agus ghabh sé an
Fhionlainn ó na Sualannaigh sa bhliain 1809. Dearbhaíodh an nascghabháil i
gconradh síochána Hamina/Fredrikshamn. Thairis sin, chuir Napoleon duine dá
chuid marascal, Jean Baptiste Bernadotte, i gceannas ar an tSualainn. Ní raibh
Bernadotte, - ar gaireadh Rí na Sualainne de faoin ainm Séarlas Eoin (Karl
Johan) - chomh mór sin istigh le Napoleon mar a shamhlófá le ginearál dá chuid.
Nuair a tuigeadh do Bhernadotte agus d'Alastair araon nach raibh an t-imshuí ach
ag dul chun dochair don dá thír, idir an Rúis agus an tSualainn, chuaigh siad i
gcomhghuaillíocht le chéile in aghaidh na Fraince. Ní thabharfadh Alastair an
Fhionlainn ar ais don tSualainn, ach gheall sé do Bhernadotte go raibh cead aige
an Iorua a ghabháil ón Danmhairg in éiric na Fionlainne.

Nuair a fuair Napoleon amach faoin uisce faoi thalamh seo, chruinnigh sé le
chéile na sluaite síoraí de shaighdiúirí as na tíortha uile a bhí faoina smacht
faoin am seo - an Grande Armée, mar a tugadh ar an arm úd. Thrasnaigh an Grande
Armée teorainn na Rúise i ndeireadh Mhí an Mheithimh den bhliain 1812, ach má
thrasnaigh féin, ní raibh moill ná cúl ar mhuintir na Rúise cur le chéile ar
mhaithe leis an Sár, leis an tír agus leis an gcreideamh, in aghaidh an
"tíoránaigh aindiaga", mar a chonacthas Napoleon dóibh.

I ndiaidh chath Borodino i Mí Mheán Fómhair den bhliain chéanna d'éirigh le
Napoleon Moscó a bhaint amach. Bhí an chuma ar an scéal go raibh na saighdiúirí
á gcur thar a n-acmhainn aige, agus súil aige go dtiocfaidís trasna ar bhia is
ar bheatha sa chathair. Bhí na Rúisigh tar éis an áit a thréigean, a bheag nó a
mhór, gan plaic bhia a fhágáil ina ndiaidh. Le teann frustrachais, chuir
Napoleon cuid den chathair trí thine, ach má chuir féin, ní raibh gar ann: ní
bhfaighfeadh sé aon tairiscint síochána ó Alastair cuma cá fhad eile a
d'fhanfadh sé. Sa deireadh thiar thall, ní raibh de rogha aige ach filleadh
abhaile. Ansin, áfach, bhí geimhreadh míchlúiteach na Rúise ag teannadh ar a
chuid saighdiúirí, agus chuir treallchogaíocht na Rúiseach go mór mór leis an
éag a bhí ag siúl ar an nGrande Armée. Nuair a d'fhág Napoleon an Rúis, ní raibh
ach fear amháin fágtha aige as gach cúigear déag a bhí aige nuair a thosaigh sé
ar an bhfeachtas.

Tháinig díormaí dochloíte Alastair sna sálaí ag Napoleon, áfach. Faoi cheannas
an tSáir chruinnigh stáit na hEorpa le chéile in aghaidh na bhFrancach, go dtí
go ndeachaigh an dá arm chun teagmhála i gCath na Náisiún in aice le Leipzig i
Mí Dheireadh Fómhair den bhliain 1813. An bhliain a bhí chugainn, 1814, bhain
Alastair amach príomhchathair na Fraince, áit a bhfuair sé fáilte an laoich ó
mhaithe agus ó mhóruaisle na hEorpa.

Ní raibh mórán ratha ar Mikhail Speranskiy ach an oiread. Bhí seisean ina
Phríomh-Aire (nó ina Phríomh-Státrúnaí, de réir na téarmaíochta oifigiúla) sna
blianta 1807-12, agus é as pabhar díocasach ag féacháil le córas rialtais na
tíre a leasú is a chur in oiriúint don aois úr. Theastaigh uaidh dumaí nó
tionóil ionadaíochta a bhunú ar gach leibhéal i riarachán na tíre - ó dhuma an
pharóiste go duma na huile Rúise (sin le rá, bhí sé meáite ar pharlaimint cheart
a chur ar bun sa tír) - ach nuair a tháinig a chuid pleananna a fhad leis seo,
thosaigh Alastair ag cur amhrais iontu: ní raibh sé ag dréim lena dhath dá
chumhacht uathlathach a thabhairt uaidh, i ndiaidh an iomláin. Sa bhliain 1812,
chaill Speranskiy a phost, agus dibríodh go dtí an tSibéir é. Mar sin féin,
cuireadh cineál duma nó comhairle stáit ag obair de réir mar a bhí leagtha amach
ag an bpríomh-aire mí-ádhúil. Ní parlaimint d'aon chineál a bhí ann, áfach, ach
comhthionól comhairleach, agus an Sár féin ag ainmniú na gcomhaltaí.
Seanghinearáil a bhíodh ar an gcomhairle seo, an chuid ba mhó acu.

Nuair a bhí Napoleon cloíte, tháinig maithe is móruaisle na hEorpa le chéile i
Vín le caoi cheart a chur ar chúrsaí na hilchríche aríst. Fágadh an Rúis i
seilbh na Fionlainne, agus bronnadh an Iorua ar an tSualainn ina héiric.
D'éirigh ina achrann mór idir Alastair agus lucht rialtais na Prúise is na
hOstaire faoin bPolainn, nó bhí Alastair barúlach gur chóir an Pholainn a
athbhunú mar stát a bheadh neamhspleách go foirmiúil, ach é a bheith faoi aon
choróin leis an Rúis. Sa deireadh thiar thall, fuair Alastair an chuid lárnach
den tír sin, limistéar ar tugadh "Polainn na Comhdhála" nó "Ríocht na Comhdhála"
air, ós rud é go mb'í Comhdháil Vín a chruthaigh an stát seo. (Królestwo
Kongresowe nó Kongresówka an leagan Polainnise.) D'fhág Alastair cineál
féinrialtais ag na Polannaigh, ach má d'fhág, níor mhair sé ach tamall. Sna
blianta a bhí chugainn, d'iompaigh sé amach nach mó ná sásta a bhí na Polannaigh
le bronntanas seo an tSáir, agus iad ag éirí amach ina éadan uair i ndiaidh
uaire, go dtí go bhfacthas don Impire nach raibh de rogha aige ach an
féinrialtas a chur ar ceal agus gnáthchúige a ghairm den "ríocht".

Mar ba dual don Rúiseach, bhí féith an reiligiúin is na rúndiamhrachta
reiligiúnda in Alastair féin, agus mhol sé do na ríthe is na rialtóirí eile
comhghuaillíocht a shocrú le chéile "leis an tsíocháin bhuan is an creideamh
Críostaí a chosaint in éineacht". B'í seo an Chomhghuaillíocht Naofa, agus an
chuid eile de lucht rialtais na hEorpa barúlach nach raibh ann ach seafóid. Mar
sin féin, b'é ba toradh don chomhdháil is don chomhghuaillíocht gur thosaigh na
polaiteoirí Eorpacha ag glacadh na Rúise dáiríre mar pháirtí comhoibrithe. Thar
aon rud eile, bhí na ríthe is na polaiteoirí coimeádacha i dtíortha eile meáite
ar iarsmaí na réabhlóide Francaí a choinneáil faoi smacht, lucht leanúna nó
adhartha Napoleon ach go háirithe. Bhí an Rúis araiciseach chun cuidiú leis an
gcuid eile acu san obair seo, rud a thabhaigh an-mhíchlú don tír i measc lucht
an radacachais ar fud na hEorpa: bhaist siad "póilín airm (gendarme) na
hEorpa"ar an Rúis.

Fuair Alastair bás sa bhliain 1825, agus praiseach déanta aige de chúrsaí na
comharbachta. D'eitigh an duine ba sine dá chlann mhac, Konstantin, don choróin
ó thús; mar sin, ní bhfuair an Sár de bhealach éalaithe ach ordú rúnda a
thabhairt uaidh ag gairm ríchomharba den mhac eile, Nikolay (Nioclás). Bhí an
t-ordú seo ag teacht crosach ar an dlí a bhí achtaithe sa bhliain 1797 le
achrann comharbachta a sheachaint, agus nuair a tháinig Nioclás i réim in áit
Konstantin, shíl go leor daoine gur forghabháil mhídhlíthiúil cumhachta, nó coup
d'état, a bhí déanta ag Nioclás.

D'éirigh comhcheilg d'oifigigh óga radacacha amach in éadan Niocláis, agus iad
ag baint a leasa as an gcuma dhoiléir a bhí ar chúrsaí na comharbachta. Ós rud é
gurb i Mí na Nollag den bhliain 1825 a rinne siad a gceannairc, baisteadh an
t-ainm Dekabristy, nó lucht Mhí na Nollag, orthu. (Dekabr an focal Rúisise a
chiallaíonn "Mí na Nollag", agus níl sé doiligh a aithint gur tháinig an focal
iasachta seo ón bhfoinse Laidine chéanna agus an focal Béarla úd December.) Ní
raibh aon rath ar an éirí amach seo, áfach. A mhalairt ar fad, thug sé siocair
don tSár cúngú uafásach a dhéanamh ar gach cineál freasúra. Scríobh an
seanréabhlóidí agus an dírbheathaisnéisí Aleksandr Herzen, nach raibh ach ina
bhrín óg faoin am seo, - scríobh sé ina dhírbheathaisnéis ríspéisiúil Byloe i
dumy ("Cuimhní cinn agus smaointí") gur tháinig athrú cuma ó bhonn ar an
Impireacht nuair a shealbhaigh Nioclás a hAon an choróin. An té ar mian leis a
ríomh cá ham a chuaigh an Rúis go deifnideach ar bhealach a míleasa, is dócha
nach mbeidh sé mórán as cosán má chuireann sé an marc i Mí na Nollag den bhliain
1825. Tugaimis cluas éisteachta do Herzen:

Maidin amháin sa gheimhreadh, go míthráthúil b'fhéidir, tháinig an Seanadóir ar
cuairt chugainn. Bhí cuma bhuartha air, nuair a tháinig sé, bhí coiscéim ghéar
ghasta faoi agus é ag tabhairt aghaidh ar staidéarlann m'athara. Sméid sé orm
fanacht sa seomra mór agus dhún sé an doras ina dhiaidh.

Ní raibh mé, áfach, i bhfad ag déanamh iontais de cibé rud a thit amach. Tháinig
oscailt bheag ar dhoras an halla, agus fear a raibh gnúis dhearg air ag cur
forráin orm de chogar íseal: b'é seo giolla an tSeanadóra, agus léim mé chuige
ar an toirt.

Bhain an nuacht seo cliseadh agus stangadh asam, nó go dtí seo níor taibhsíodh
dom riamh go bhféadfadh an tImpire bás a fháil. Tógadh le hurraim mhór
d'Alastair mé, agus tháinig cumha orm anois i ndiaidh an lae a chonaic mé an
uair dheireanach i Moscó é. Bhí muid ag déanamh spaisteoireachta, agus casadh ag
Tverskaya Zastava orainn é. Bhí sé ag taisteal i gcuideachta cupla ginearál,
agus é ag filleadh ó Khodynka, áit a mbíodh na saighdiúirí á gcur ar inlíocht.
Bhí gnúis fháiltiúil air, agus aghaidh bhog chruinn, ach bhí sé ag amharc cineál
tuirseach nó buartha. Nuair a tháinig sé a fhad linn, d'ardaigh mé mo hata dó;
chuir sé sonrú ionam, agus é ag meangadh gáire is ag beannú dom. Nach mór idir é
agus Nioclás, fear a chuirfeadh meidiúsa bearrtha le croiméal i gcuimhne ort!
[...] Mura raibh i séimhe Alastair ach cur i gcéill - nárbh fhearr an cur i
gcéill féin ná an tíorántacht oscailte, mhínáireach?

Agus dáiríribh, ní hé seo an t-aon chuimhne amháin den chineál chéanna a d'fhág
Alastair agus Nioclás ina ndiaidh i litríocht na Rúise. Deir Herzen gurbh é
Nioclás a thug isteach pionós an bháis i gcóras dlí na Rúise. B'fhéidir go
bhfuil sé ag cur an iomarca i leith an Impire áirithe seo, ach is fiú marana a
dhéanamh ar an líomhain seo mar sin féin, nó léiríonn sí an t-imprisiún a d'fhág
Nioclás ar mhuintir na tíre. Is é an chiall a bhain Herzen, dála an scéil, as an
úrscéal clúiteach a scríobh Lermontov, Geroy nashego vremeni ("Laoch ár Linne"),
ná gur chuir an t-údar síos ar staid intinne na Rúiseach i ndiaidh éirí amach
Mhí na Nollag agus an dóigh ar cloíodh lucht Mhí na Nollag. Na daoine a raibh
comhábhair an laoich iontu, fágadh ar fán sa saol iad, nuair a bhí an Rialtas ag
fabhrú do lútálaithe lagmheasartha nach raibh smaointí forásacha ar bith acu. Is
é Pechorin, laoch an úrscéil seo, samhailchomhartha na ndaoine úd: fear nach
bhfuil in ann ach a chuid ama a chur amú ag ragairneacht agus ag cearrbhachas, ó
tháinig scrios agus scaipeadh ar lucht an radacachais leis an bhfeachtas a bhí
idir lámhaibh ag Nioclás le brathladh a chur ar an tsochaí ar fad.

Saighdiúir a bhí i Nioclás amach is amach. Ní bhfuair sé tabhairt suas an tSáir,
ó bhí gach duine ag glacadh leis go raibh an cúram sin daite dá dheartháir
Konstantin. B'é an míleatachas an t-aon taobh amháin a chonaic sé de réimeas
Alastair. Dá réir sin, bhí sé ag iarraidh smacht míleata a choinneáil ar an
stát. Ní raibh glacadh ar bith aige le monarcachas bunreachtúil: bhí sé den
tuairim nach raibh ann ach an dá rogha, an phoblacht agus an t-uathlathas - an
mhonarcacht absalóideach gan srianta dlí nó bunreachta le cumhacht an Impire -
agus dá ndéanfaí aon iarracht comhréiteach nó comhghéilleadh a lorg idir an dá
rogha seo, ní bheadh ann, dar leis, ach bréag agus cur i gcéill. Chaithfeá do
rogha a bhaint as an mbeirt, agus bhí a rogha féin bainte aigesean ó thús, ceart
go leor. Thug sé isteach a lán míleatachais sa saol sibhialta: chuir sé inneall
nua ar an gendarmerie, ar na péas armtha, a bhí ag fiosrú coireanna
polaitíochta, cosúil le réabhlóideachas.

Ón taobh eile de, d'fhill Mikhail Speranskiy ón tSibéir le seal maith oibre a
dhéanamh i réimeas Niocláis ag códú is ag cur in eagar reachtaíocht na Rúise.
Bhí claonadh áirithe chun dlíthiúlachais i Nioclás fosta, i ndiaidh an iomláin.
D'fhéach sé le seandlíthe a choinneáil i réim is i bhfeidhm, ach arís, bhí sé
chomh scanraithe sceimhlithe roimh gach aon chineál "réabhlóideachais" agus go
raibh sé sách neamhshrianta ag déanamh géarleanúna ar an bhfreasúra
polaitíochta. Chuala an saol iomrá ar ghrúpa Phetrashevskiy: dornán de
státseirbhísigh agus intleachtóirí óga a bhí ann a thagadh le chéile ag caibidil
cúrsaí reatha go neamhfhoirmiúil, go dtí gur rug na péas orthu agus gur
caitheadh i dtóin an phríosúin iad mar a bheadh coirpigh iontu. Is ar éigean más
féidir a rá gur "freasúra" nó "réabhlóideachas" a bhí i gceist ag an ngrúpa seo,
ach rinne na péas an-chomhcheilg de ina gcuid tuairiscí. D'imir an Sár cleas
cruálach magaidh ar an ngrúpa: ghearr sé pionós an bháis orthu, ach nuair a bhí
ceangal na gcúig gcaol curtha ar chupla duine acu cheana féin lena gcur chun
báis, hinsíodh dóibh gur athraigh an Sár na pionóis bháis go téarmaí fada
príosúnachta ar díbirt amuigh sa tSibéir. Ghlac na cimí an pionós báis dáiríre
píre, fad is nár chuala siad an "pardún"; chuaigh duine acu as a mheabhair go
doleigheasta, a deirtear. Bhí an scríbhneoir Dostoyevskiy, nach raibh ann ach
fear óg san am, i measc na gcimí, agus chuaigh an eachtra seo go buan i bhfeidhm
air. Thrácht sé faoi dhó uirthi ina chuid saothar.

Bhí na seirfigh ag éirí mífhoighneach, áfach, agus iad ag dul chun ceannairce
anseo is ansiúd sna críocha cúil. Bhí na péas in ann na ceannaircí áitiúla a
theorannú agus a choinneáil scartha ó chéile, ach ba chomhartha iad go raibh sé
thar am an córas a athrú. Mar sin féin, níor chuir Nioclás an seirfeachas ar
ceal. An rud a rinne sé, áfach, ná gur mhaolaigh sé ar chruachás scológa an
stáit trí thuilleadh tailte a roinnt orthu, i gcruth is go mbeidís in ann an dá
thrá a fhreastal, idir a gcuid cánacha a íoc mar ba chóir agus an bia a
choinneáil lena muintir. Go ginearálta, áfach, bhí cás na seirfeach ag dul chun
donais, nó fuair na tiarnaí talún blas ar an airgead, agus theastaigh tuilleadh
torthaí feirmeoireachta uathu lena ndíol sa mhargadh. De réir a chéile, áfach,
tuigeadh dóibh nach raibh mórán thar a n-acmhainn le baint as na scológa, agus
iad fágtha chomh fann folamh nach raibh siad go rómhaith ag obair. Mar is féidir
linn a léamh ar Chuimhní Cinn an tSealgaire leis an scríbhneoir Turgenyev (tá
fiú aistriúchán Gaeilge ann!), thoiligh an chuid ab fhorásaí de na tiarnaí talún
le cáin airgid (obrok as Rúisiss) óna gcuid seirfeach in áit an dualgais oibre i
bpáirceanna an tiarna. Le bheith ábalta an cháin a dhíol, bhí cead ag na scológa
ceird a fhoghlaim, agus go leor daoine acu ag dul le saoirsineacht de chineál
éigin, ar nós na cearpantóireachta, mar shampla.

B'i réimeas Niocláis a cuireadh dlús le forbairt na tionsclaíochta sa Rúis. An
té a fuair a chéad léargas ar stair agus ar chultúr na Rúise ag léamh cuimhní
cinn le hiar-chimí Sóivéadacha, tagann iontas air ag cur sonrú sna cosúlachtaí
idir an tAontas Sóivéadach agus an Rúis Impiriúil dó. Nó bhí córas rialtais an
tSáir féin ag fabhrú don tionsclaíocht throm agus ag cur béime ar riachtanaisí
míleata na harmála, - díreach mar a rinne an tAontas Sóivéadach. Thairis sin,
bhí na poill mhianaigh á saothrú ag daoir - ag príosúnaigh agus ag seirfigh - in
áit lucht oibre ar tuarastal. Ní doiligh a shíleadh gur réamhtheachtaithe a bhí
iontu do na cimí daorbhroide ar thug Aleksandr Solzhenitsyn agus Varlam Shalamov
cur síos orthu ina gcuid scríbhinní.

Siúd is go raibh greim teann ag lámh an Impire ar an tír, bhí an saol cultúrtha
agus an saol intleachtúil sa Rúis iontach saibhir, iontach suimiúil. Bhí
smaointí nua-aoiseacha ag tonnadh isteach ón Iarthar in ainneoin na
dianchinsireachta a chuir an stát ar na foilseacháin, agus lucht na salón
liteartha á gcardáil go diograiseach díbhirceach. Ba mhinic nach raibh i gceist
acu ach faisean intleachtúil agus aithris bhacach ar an Iarthar, ach mar sin
féin, bhí dreamanna ann fosta a rinne a gcuid féin de na hidéanna coimhthíocha.
Go háirithe, b'iad na 1840idí tréimhse mhór na ndiospóireachtaí intleachtúla.
B'ansin a tarraingíodh an teorainn idir na hIartharaigh - na Zapadniki - agus na
Slavaifíligh. (Zapad an focal Rúisise ar Iarthar.)

Dream reiligiúnda náisiunaíoch a bhí sna Slavaifíligh, agus iad ag frithghníomhú
ar réasúnachas an Iarthair. Bhí siad barúlach gurbh ionann patrarcachas na
sean-Rúise agus an cultúr Críostaí a bhí caite i dtraipisí ag muintir an
Iarthair. Saol ceart comhdhaonnach a bhí ag na Rúisigh, dar leo (sobornost' an
focal Rúisise ar an gcomhdhaonnachas seo), agus iad ag éileamh go dtabharfadh an
Rúis droim láimhe le salachar agus seafóid na hEorpa. Bhí siad in éadan an dóigh
a raibh an uasalaicme ag labhairt Fraincise agus ag meascadh focla coimhthíocha
trína gcuid Rúisise.

Siúd is go raibh príomhluachanna na Slavaifíleach - idir dhúchas na Rúise agus
chreideamh Críostaí an Oirthir - á n-urramú i mbolscaireacht oifigiúil na
hImpireachta, bhí cuid de na Slavaifíligh sáite in achrann leis an Stát. Nó bhí
an Slavaifíleachas bunaithe ar chineál ainrialachas reiligiúnda, agus thug na
Slavaifíligh tús áite don scológ (muzhik) gan scolaíocht, mar dhea-shampla i
gcúrsaí an chreidimh is na moráltachta. Ó lig Peadar Mór tionchar an Iarthair
isteach, ní raibh an rialtas inchomórtais leis an scológ seo a thuilleadh, a
shíl siad - agus ar ndóigh, ní chuirfeadh an rialtas ná an tImpire suas leis an
gcineál seo fealsúnachta a bhí ag tabhairt le fios nach raibh cead ag an Impire
a thír féin a rialú mar ba mhian leis féin.

Faoin am seo a tháinig an chéad bhorradh ar an litríocht fosta, nó ba sna
tríochaidí a scríobh nó a d'fhoilsigh file náisiúnta na Rúise, Aleksandr
Pushkin, an chuid ba tábhachtaí dá shaothar. Tháinig Nikolay Gogol go tiubh sna
sálaí aige, agus é ag baint stangadh as an náisiún leis an úrscéal mhór úd
Mertvye dushi ("Na hAnamacha Marbha"). Tagairt is ea iad na "hanamacha" do na
seirfigh, nó ba ghnách "anam" a thabhart ar aon seirfeach amháin, cosúil leis an
dóigh a dtugtar "cloigeann" ar aon bhó amháin sa Ghaeilge. Is iad na "hanamacha
marbha" na seirfigh a fuair bás i ndiaidh an daonáirimh dheireanaigh, ionas go
bhfuil siad i gcónaí ar na rollaí mar dhaoine beo. Is é is ábhar d'úrscéal Gogol
ná fear - Chichikov is sloinne dó - a bhíonn ag ceannach "anamacha marbha" den
chineál seo ó na tiarnaí talún.

Maidir leis na gnóthaí eachtracha, chuir Nioclás cogadh ar na Peirsigh agus ar
na Turcaigh, agus é ag sealbhú tailte nua don Rúis sna Sléibhte Cugasacha (an
tSeoirsia agus an Airméin), chomh maith le lámh a chur i bpolaitíocht inmheánach
na Tuirce. I ndiaidh na gcogaí seo, sa bhliain 1830, phléasc trioblóidí
réabhlóideacha amach anseo agus ansiúd san chuid Eorpach den tír, go háirithe sa
Pholainn. Ní raibh i gceist ansin ach ceannairc bheag i measc na n-ábhar
oifigeach i scoil traenála an Airm, ach ós rud é go raibh na Polannaigh
araiciseach chun éirí amach le dul ar lorg saoirse dá dtír, chuaigh siad ina
sluaite síoraí ag cur cogaidh ar na Rúisigh. Fuair Nioclás é féin in abar ar fad
ag iarraidh na saighdiúirí Polannacha a chloí. Nuair a cuireadh an t-éirí amach
faoi chois, bhain Nioclás a bunreacht den tír cheannairceach, ach ó theastaigh
uaidh urraim a thabhairt d'fhoirmiúlachtaí dlí, d'fhág sé féinrialtas de chineál
éigin ag na Polannaigh, de réir an ghealltanais a bhí tugtha ag Alastair ag
comhdháil Vín.

Ós duine coimeádach a bhí i Nioclás a hAon, go háirithe i gcomparáid leis na
rialtóirí Eorpacha, theastaigh uaidh comhoibriú le fórsaí coimeádacha eile le
síocháin a thíre is a rialtais féin a chinntiú is a dhíonadh roimh ré ar gach
cineál ceannairce, cearmansaíochta nó radacachais. Sa bhliain 1833, shínigh
Nioclás conradh le príomhchumhachtaí eile na hEorpa faoi chomhoibriú míleata in
éadan gluaiseachtaí radacacha agus ceannaircí réigiúnda i measc mionlach
náisiúnta. Tharraing an conradh seo fuath na gciorcal liobrálach agus radacach
ar an Rúis, agus mhéadaigh ar an gcúlchaint fá dtaobh den Rúis mar "phéas armtha
na hEorpa". Bhí an gendarme sin an-ghnóthach ag cloí na dtrioblóidí
réabhlóideacha san Fhrainc agus sa Ghearmáin sa bhliain 1848 - "Earrach na
Náisiún" nó "bliain mire na hEorpa", bain do rogha astu - agus san Ungáir an
bhliain dár gcionn.

Ba sa bhliain 1861 a cuireadh deireadh leis an seirfeachas, ach tharraing an
leasú seo tuilleadh ina dhiaidh. Tháinig athrú ar an rialtas áitiúil le bunú na
dtionól áitiúil, nó na seimstveanna - tá gaol ag an fhocal seo, zemstvo, le
zemlya, an focal Rúisise a chiallaíonn "talamh".

Bhí fadhbanna ag Alastair leis an bPolainn, fosta. Tháinig le mo dhuine an chuid
ba saibhre d'uasalaicme na tíre a chealgadh chun comhoibriú, ach má tháinig, bhí
an chuid eile den náisiún chomh reibiliúnta is a bhí riamh. Sa bhliain 1863,
d'éirigh na Polannaigh amach arís mar ba ghnách, cloíodh iad mar ba ghnách, agus
d'imigh ainm na Polainne féin de mhapaí oifigiúla na Rúise: is é an t-ainm a
baisteadh ar an tír sin ná Privislinye, nó an cúige chois na habhainne úd Wisła
(Vistula as Béarla, Weichsel as Gearmáinis).

An dóigh a ndeachaigh d'Alastair fadhbanna na tuaithe a fhuascailt tríd na
seirfigh a shaoradh ó bhráca, d'fhág sé go leor siocracha ag na radacaigh
trioblóid a tharraingt i measc na cosmhuintire. B'iad na raznochintsy, "lucht na
n-ilaicmí", ba mhó a chuir suim sa réabhlóideachas agus sa radacachas. Thar aon
rud eile, ba chlann do na heaglaisigh iad na fir óga seo. Tá cead pósta ag
sagairt na hEaglaise Ceartchreidmhí, agus le cuid de na postanna eaglasta a
bhaint amach, fiú, caithfidh siad a bheith pósta. Deirtear go bhfuair Impire
éigin de chuid na Rúise foláireamh ó státaire Chaitliceach, gur botún a bhí ann
cead a bpósta a fhágáil ag na heaglaisigh, ó nach raibh aon áit cheart ar fáil
dá gclann i sochaí le scoilteacha dosháraithe idir na haicmí éagsúla - cosúil le
sochaí na Rúise. B'fhéidir nach bhfuil ann ach scéilín magaidh den chineál
apacrafúil, ach is léir go raibh sliocht na n-eaglaiseach go mór mór chun
tosaigh i measc na radacach is na réabhlóidithe. I mbreis orthusan, lucht
féinteagasctha a bhí i gcuid mhaith de na h-"ilaicmigh". Daoine a bhí ann a
tháinig as measc na scológ is na mbochtán agus iad ag súil le háit sheascair
shócúlach sa tsochaí, ó bhí siad i ndiaidh dintiúirí oiliúna agus oideachais a
bhaint amach. Ós rud é go raibh na teorainneacha idir na haicmí comh righin is a
bhí, ní raibh an dul chun cinn sóisialta ar fáil do na daoine seo, agus is léir
gur éirigh siad míshásta.

San am chéadna, bhí radacachas de chineál nua - radacachas éadóchasach,
éadrócaireach - á fháscadh as na smaointí faiseanta ag scríbhneoirí agus ag
intleachtóirí óga ar nós Nikolay Chernyshevskiy. Scríobh Chernyshevskiy an
t-úrscéal ab fhearr le Léinín - Chto delat'? nó "Cad é ba chóir a dhéanamh?" -
agus é ag móradh na brúidiúlachta crua cranraithe a ba dual don
fhíor-réabhlóidí, dar leis.

An chuid eile de na Naroidnící, áfach, chuaigh siad le sceimhlitheoireacht, agus
ó bhí na síochánaithe is na sceimhlitheoirí in aon eagraíocht le chéile, chuir
an Stát cath ar an dá eite. Mhéadaigh sin go mór mór ar an radacachas, ar
ndóigh. Siúd is gur thit gluaiseacht na Naroidnící as a chéile faoi dheireadh sa
bhliain 1879, agus an dá eite ag bunú eagraíochtaí dá gcuid féin, d'fhág siad a
sliocht ar pholaitíocht na Rúise a mhair beo breabhsánta bíogúil go lá na
réabhlóide. B'iad na Réabhlóidithe Sóisialacha - an páirtí Sóisialach a bhí i
muinín na tuaithe is na sluaite móra faoi choinne tacaíochta - ba phríomhoidhrí
polaitiúla do na Naroidnící.

B'iad na Naroidnící radacacha - lucht leanúna na heagraíochta úd Narodnaya
Volya, nó Toil an Phobail - a thug bás an tSáir Alastair. Is iomaí iarracht a
rinne siad leis an Impire a mharú ón mbliain 1879 i leith, agus tháinig imní
agus oibriú intinne ar an targaid féin de thoradh na n-iarrachtaí seo, ní nárbh
ionadh. Mar bhfreagra ar an fheachtas sceimhlitheoireachta, chuaigh an tImpire i
dtuilleamaí an Ghinearáil Mikhail Loris-Melikov a raibh clú na dúthrachta is na
héifeachtúlachta air. Chuaigh Loris-Melikov i gceann na Roinne Gnóthaí
Inmheánacha, agus bhronn an Sár cumhachtaí an deachtóra air.

B'é a mhac, an Tríú hAlastair, a tháinig i gcumhacht i ndiaidh a athara. Ní
raibh puinn foighne aige le haon chineál liobrálachais nó radacachais, ná
tuiscint aige do leasuithe sóisialta a athara. Nuair a fuair Alastair a Dó bás,
bhí an Ginearál Loris-Melikov go díreach in éis a phlean a chumadh leis an
gcóras rialtais a leasú. Mhol sé, i measc rudaí eile, ná coistí comhairleacha a
chur ar bun le cead cainte a fhágáil ag an gcosmhuintir in ullmhú na ndlíthe
úra. Is maith an léiriú, áfach, ar mheon Alastair a Trí an breithiúnas a thug sé
ar scéimeanna an Ghinearáil: is é a bhí idir lámhaibh ag Loris-Melikov, dar
leis, ná céim fhealltach choiriúil á glacadh i dtreo an bhunreachta. Bunreacht,
poblacht agus daonlathas - ní raibh iontu sin, dar le hAlastair a Trí, ach
focail gháirsiúla nár chóir a labhairt os ard ina fhianaise. B'ionann an
bunreacht agus srianta dlí á gcur le cumhacht an Impire - ach ó shíl Alastair
gurb ó láimh dheis Dé a fuair sé a chumhacht, bhí meas an diamhasla aige ar aon
chosc a chuirfí leis an úsáid a bhainfeadh sé as tíolacthaí Dé.

Ní féidir a rá nach mbeadh tacaíocht na ndaoine lena raibh idir lámhaibh ag
Alastair. Bhí cuid mhaith den chosmhuintir ar aon bharúil leis gurb ó Dhia a
fuair an tImpire a chumhacht, cibé faoin gcos ar bolg a bhí na
mionstátseirbhísigh áitiúla a imirt ar na daoine: ní chuirfeadh an scológ ba
bhoichte féin a mhilleán sin ar "Dheaid" (batyushka), mar a thugadh uasal agus
íseal na Rúise ar an Sár.

Ba oidhrí do na Naroidnící iad na Sóisialaithe Réabhlóideacha, idir
smaointeachas agus mhodhanna oibre. Is é an cuspóir a bhí acu ná stát Sóisialach
a dhéanamh den Rúis, tír de chineál nua nach mbeadh i gcall caipitlíochais,
buíochas leis an sóisialachas instinneach a bhí i ndúchas na scológ, dar leo.
Nuair a thug Seosamh Mac Grianna Cumannach air féin, agus é ag rá go raibh an
Cumannachas i ndúchas mhuintir na Gaeltachta, bhí dul amú air: b'fhearr dó a rá
gur Sóisialaí Réabhlóideach a bhí ann sa chiall Rúiseach.

Nuair a bhí an naoú haois déag ag druidim chun deiridh, tháinig an Marxachas
ceartchreidmheach i gcoimhlint le Sóisialachas dúchasach, Rúiseach na
n-iar-Naroidnící. Sa bhliain 1903, gan ach cúig bliana i ndiaidh bhunú Pháirtí
Sóisialach Daonlathach na Rúise, scoilt an páirtí, nuair a scar na Meinséivigh
agus na Boilséivigh le chéile. B'iad na Meinséivigh an chuid de na Sóisialaithe
Daonlathacha a bhí den tuairim gur chóir don pháirtí a mhuinín a chur sna
sluaite síoraí. Na Boilséivigh, áfach, bhí siad inbharúla go gcaithfeadh an
páirtí a bheith ina "mheitheal tosaigh", ina fheadhain dhruidte nach bhfáilteodh
isteach ach an rogha is an togha, agus na sluaite á dtreorú ag feidhmeannaigh an
Pháirtí a bheadh ardeolach ar theoiricí agus ar phrionsabail an Mharxachais.

Bhí an tImpire pósta ar bhean de phór na Gearmáine a rabh lúb ghaoil aici le
cúirt na Banríona Victeoiria chomh maith. Siúd is gur coimhthíoch a bhí inti ar
dtús, chuaigh an banphrionsa Aileacsándra go hiomlán le cultúr na Rúise, mar a
thuig sí féin é. Is é sin, bhí sí go mór mór i bhfách leis an uathlathas
neamhshrianta, ach, thairis sin, bhí féith na pisreogachta inti. Chuir sí suim
ins gach cineál asarlaíochta, agus mar sin, fuair gach seort doilfeoirí,
draíodóirí, réadóirí agus rúndiamhróirí tionchar nach beag ar chúrsaí na cúirte
is na Rúise féin.

Bhí an Rúis ag teacht i seilbh ghabháltais i ndiaidh gabháltais ins na críocha
thoir leis na cianta cairbreacha anuas, agus lean Nioclás leis ag iarraidh
cumhacht na Rúise a shíneadh amach ins an tSín, go háithrid ins an Mhancúir, an
cúige in ascaill na Rúise idir an Chóiré, an Mhongóil agus an tSín. B'as an tír
seo a tháinig sinsir an rítheaghlaigh dheireanaigh a bhí ag rialú in Beijing,
ach faoin am seo, bhí na Mancúirigh go léir in éis dul le cultúr na Síne, an
teanga ins an áireamh. (An dornán de Mhancúirigh a mhaireann inniu ag labhairt a
seanteanga sa tSín, níl cónaí orthu in aon ghaobhair do thír dhúchais a sinsear.
Is sliocht sleachta iad don choilíneacht a bhunaigh an chéad Impire de phór na
Mancúire in aice le teorainn a ríochta, le súil a choinneáil ar na naimhde. Xibe
a thugtar ar an náisiúntacht seo sa tSín inniu.) Mar sin féin, dealraíonn sé go
raibh sé de rún ag na Rúisigh, chomh maith leis na Seapánaigh, an Mhancúir a
fhorghabháil agus a choilíniú ar an tsiocair nár leis an tSín í ó thús.

Nuair a shealbhaigh saighdiúirí na Rúise Port Artúir, cuanchathair in aice leis
an gCóiré, sa bhliain 1898, chuir siad an-mhíshástacht ar na Seapánaigh, a bhí
buartha go raibh siad lena dtionchar ar an gCóiré a chailleadh. Ní raibh aon
mhoill orthu téisclim a dhéanamh chun cogaidh; agus i Mí Fheabhra den bhliain
1904, d'ionsaigh siad Port Artúir le garastún na Rúiseach a ruaigeadh as an áit.
D'éirigh leo an chuid is mó de loingeas cogaidh na Rúise a scrios, agus bhí na
Rúisigh sách mall ag tabhairt freagra. Ní raibh an t-ádh orthu ina dhiaidh sin,
ach an oiread. Thuirsigh maidhm i ndiaidh maidhme iad, agus nuair a tháinig
cabhlach cogaidh na Bailte ó Chathair Pheadair thart ar an Afraic go dtí an
Cian-Oirthear le fortacht a thabhairt do na díormaí Rúiseacha ansin, d'ullmhaigh
an t-aimiréal Seapánach Heihachiro Togo luíochán roimh na Rúisigh. Nuair a nocht
na longa Seapánacha óna bhfolacháin, fágadh an cabhlach Rúiseach i ngaiste, agus
chuaigh an chuid ba mhó acu i dtóin an phoill i gCaolas Chisima idir an Chóiré
agus an tSeapáin i lár Mhí Bhealtaine den bhliain 1905. Ní tháinig ach sé long
chogaidh slán as an teagmháil, agus acu sin féin, b'éigean do thrí long
sábháilteacht a lorg i gcuan cogaidh na Meiriceánach i Manila. Ó bhí na
Meiriceánaigh neodrach sa chogadh seo, rinne siad na longa agus a gcuid crú a
imtheorannú sa chuan - is é sin, choinnigh siad istigh ansin iad go dtí go raibh
an cogadh thart.

Doirteadh uafásach fola a bhí ann - "Domhnach na Fola" a thugtar ar an lá sin in
annálacha na staire inniu. Fágadh na céadta sínte marbh ar fud na háite, báite
ina gcuid fola, idir fhir, mhná agus pháistí. Fáisceadh an t-anam as cuid mhaith
eile sa tranglam. An sagart macánta a chuir tús leis an léirsiú, Gapón, d'éirigh
leis teacht slán as an gcosair easair seo, ach ní raibh aon mhuinín aige as an
Sár a thuilleadh. "An fhuil a dhoirt tú, a mhurdaróir, bí cinnte go mbáfaidh sí
thú i ndeireadh na dála!" - sin í an teachtaireacht a bhí ag an ngéillsineach
dílis seo don Impire anois. Mar a thiontaigh na cúrsaí amach ina dhiaidh sin,
tháinig tairngreacht Ghapon isteach fíor.

D'iarr an tImpire ar Witte anois go gcuirfeadh sé síocháin agus sonas ar bun sa
tír arís, a fhad is a thiocfadh leis. Ó tharla gur fear beartach éirimiúil a bhí
ann, chrom sé, mar Witte, ar an obair ar áit na mbonn. Thar aon rud eile,
chuaigh sé go Portsmouth sna Stáit Aontaithe leis an tsíocháin a shocrú leis na
Seapánaigh. B'é Theodore Roosevelt, Uachtarán na Stát Aontaithe, a bhí ina
eadarghabhálaí idir an dá namhaid, agus b'eisean a thairg an áit seo dóibh faoi
choinne na gcomhchainteanna.

Iad siúd a bhí ag léiriú tacaíocht don mhonarcacht mheasartha a bhí geallta ag
Witte, bhunaigh siad Aontas Mhí Dheireadh Fómhair, ós rud é gurb i Mí Dheireadh
Fómhair den bhliain 1905 a thug Witte uaidh an forógra leis na geallúintí. Na
liobrálaigh níos radacaí, áfach, tháinig siadsan le chéile i bPáirtí na
nDaonlathaithe Bunreachtúla, nó na Cáidéataigh - Кадеты/Kadety (КД/KD,
Ка-Де/Ka-De, Конституционные Демократы/Konstitutsionnye Demokraty as Rúisis).
Bhí na Cáidéataigh ag éileamh parlaiminteachas iomlán, agus iad den bharúil go
gcaithfeadh airí an Rialtais a bheith freagrach don pharlaimint amháin - go
bunúsach, is é an rud a bhí de dhíobháil uathu ná poblacht, nó monarcacht den
chineál dheasghnáthúil, nach bhfágfadh cumhacht ar bith ag an Impire. Ón taobh
eile de, bhunaigh an eite dheis radacach eagraíochtaí polaitiúla chomh maith, ar
nós Aontas Naomh Míchíl nó Aontas Mhuintir na Rúise, agus baill na n-aontas seo
go minic ag spreagadh trioblóide trí Ghiúdaigh agus liobrálaigh a ghéarleanúint
agus a fheallmharú. Ní raibh na póilíní ná an tImpire féin rófhonnmhar radacaigh
na heite deise a smachtú, siúd is go raibh siad ag tarraingt calláin agus ag
déanamh dochair is damáiste do shíocháin phoiblí na tíre, lán chomh dona leis an
gcuid ba mheasa de na Sóisialaithe.

Ghnóthaigh fórsaí an fhreasúra an chéad olltoghchán sa bhliain 1906, agus na
Cáidéataigh ar an dream ba mhó sa pharlaimint úrbhunaithe - an Dúma. Bhí an
tImpire agus a chuid comhairleoirí chomh páistiúil is a shíl siad gurbh iad na
scológa crann taca an Impire. Nó bhí na smaointeoirí Slavaifíleacha ag áitiú
nach raibh i gceist le héilimh na liobrálach ach smaointeachas coimhthíoch nach
mbacfadh na scológa leis choíche, agus an urraim agus an dílseacht don Impire a
bhí ina ndúchas. Tháinig sé aniar aduaidh ar an Impire ar fad chomh mícheart
agus a bhí sé ag measúnú mheon na scológ. Nó chaith siad a gcuid vótaí i bhfách
lena n-iarrthóirí féin, agus na feisirí a tháinig as measc na scológ, bhí cuid
mhór acu chomh radacach is gur sháraigh a gcuid éileamh na Sóisialaithe féin.



https://ga.wikipedia.org/wiki/Hollywood

Ceantar i gcathair Los Angeles, California é Hollywood a bhfuil cáil air ar fud
an domhain mar lárionad scannánaíochta. Is minic a thugtar Hollywood ar
thionsclaíocht scannánaíochta na Stát Aontaithe go léir, mar mheatonaim. Tá
Hollywood suite siar nó siar ó thuaidh ó lárchathair Los Angeles.

Tá cuid mhór den tionsclaíocht scannánaíochta agus cumarsáide tar éis bogadh ó
Hollywood go dtí na ceantair ina thimpeall, ar nós Burbank nó taobh thiar Los
Angeles (Beverly Hills, cuir i gcás), ach fanann cuid mhór gnólachtaí i
Hollywood féin, go háirithe iad siúd atá ag déanamh eagarthóireachta ar na
scannáin nó ag soláthar maisíochta dóibh. Tá cuid mhór pictiúrlanna stairiúla i
Hollywood freisin a mbaintear úsáid astu le scannáin nua a chur os comhair an
tppsaol|saoil]] mhóir an chéad uair, agus is i Hollywood féin atá Siúlán an
Mhórchlú, nó Walk of Fame, suite, áit a bhfaigheann gach aisteoir mórchlúiteach
nó boc mór scannánaíochta eile a réalta féin.

De ghnáth, ní tharraingíonn bardas Los Angeles teorainneacha neamh-dhébhríocha
idir na "ceantair" sa chathair, ach is eisceacht é Hollywood. Ar an 16 Feabhra
2005 mhol beirt bhall de thionól an bhardais teorainneacha Hollywood a
shainmhíniú agus taifid oifigiúla ar leith a choinneáil faoin gceantar díreach
mar a bheadh cathair neamhspleách ann. Glacadh leis an mbille, agus críochaíodh
teorainneacha Hollywood.

Go bunúsach, níl i Hollywood ach ceantar de chuid Los Angeles, agus níl rialtas
áitiúil dá gcuid féin ag muintir Hollywood. Ceapann an Cumann Tráchtála áitiúil
méara oinigh don cheantar. Bhí Johnny Grant, léiritheoir teilifíse agus
láithreoir raidió, ina mhéara oinigh ón mbliain 1980 go lá a bháis sa bhliain
2008.

Ní raibh ach aon bhothán bocht amháin ina sheasamh anseo sa bhliain 1853, ach de
réir a chéile, d'fhás pobal beag feirmeoireachta ina thimpeall. Cahuenga an
t-ainm a bhí ar an bpobal seo, agus tá a lán scéalta á n-insint faoin dóigh a
bhfuair an ceantar an t-ainm clúiteach atá air inniu. Dealraíonn sé gurbh iad
Harvey Henderson Wilcox agus a bhean chéile Daeida a chéadcheap an t-ainm agus a
bhaist ar a rainse é, thiar sa bhliain 1887, cé go bhfuil scéalta ann freisin
gurbh é Hobart Johnstone Whitley, forbróir tithíochta ar a dtugtar "athair
Hollywood", a d'ainmnigh an ceantar.

D'oscail Whitley Óstán Hollywood sa bhliain 1902. Corpraíodh bardasacht
Hollywood sa chéad bhliain eile. Bhí deacrachtaí ag an mbardas soláthar uisce
agus draenáil séarachais a chinntiú don bhardasacht, agus sa bhliain 1910, chinn
lucht an bhardais ar bhardasacht neamhspleách Hollywood a chur ar ceal agus
ceantar de chuid Los Angeles a dhéanamh den áit, le súil is go socródh sin na
fadhbanna uisce.

Faoin am seo, tháinig lucht na scannánaíochta go Hollywood an chéad uair. Bhí
tionsclaíocht na scannánaíochta ag forbairt i gCalifornia cheana féin, agus í
lonnaithe i lárchathair Los Angeles. Ba é an stiúrthóir D. W. Griffith (a rinne
an mórscannán ciníoch The Birth of a Nation chomh maith leis an mórscannán
frithchiníochais Intolerance) ba túisce a thosaigh ag scannánú i Hollywood, ach
níor bunaíodh an chéad stiúideo i Hollywood ach sa bhliain 1911. Trí bliana ina
dhiaidh sin, rinneadh an chéad phríomhscannán de dhéantús Hollywood - The Squaw
Man. Stiúideo áitiúil a rinne an léiriú, agus tógadh na pictiúir i Hollywood
féin. Ba iad Cecil B. DeMille agus Oscar Apfel na stiúrthóirí.



https://ga.wikipedia.org/wiki/Fl%C3%B3rans

Cathair chois Abhainn Arno sa Tuscáin é Flórans. Firenze an t-ainm Iodáilise
inniu, agus Florentia an chéad ainm Laidine a bhí air nuair a bhunaigh Iúil
Caesar mar choilíneacht d'iarshaighdiúirí Rómhánacha é sa bhliain 59 RC.
Fiorenza an seanlitriú Iodáilise nach n-úsáidtear a thuilleadh. Is é Flórans an
chathair is mó sa Tuscáin inniu, nó tá milliún go leith duine ina gcónaí sa
chathair nó sa cheantar uirbeach a bhaineann léi. Is é Flórans príomhchathair an
réigiúin freisin, ó thaobh na gcúrsaí riaracháin de. Bhí an-ról ag an gcathair i
stair chultúrtha an Renaissance, agus d'fhág ealaíontóirí móra na linne a
n-oidhreacht ar an áit. Tarraingíonn iontais na healaíne agus na hailtireachta
na mílte turasóirí go dtí an áit gach uile bhliain.

Bhí rogha ealaíontóirí clasaiceacha na hIodáile ina gcónaí i bhFlórans, agus ba
ansin a rugadh cuid mhór acu. Tá baint éigin le Flórans ag Dante Alighieri
(file), Giovanni Boccaccio (scríbhneoir ceannródaíoch gearrscéalta anghrácha),
Leonardo da Vinci (ealaíontóir agus eolaí), Sandro Botticelli (ealaíontóir),
Niccolò Macchiavelli (fealsamh agus státaire, a chuir tús leis an eolaíocht
pholaitiúil mar chraobh léinn), Filippo Brunelleschi (ealaíontóir), Michelangelo
di Lodovico Buonarroti Simoni (ealaíontóir), Donatello di Niccolò di Betto Bardi
(ealaíontóir), Galileo Galilei (réalteolaí), Caterina de' Medici (baintreach an
rí Fhrancaigh Annraoi a Dó, agus í ag déanamh ghnó na Banríona san Fhrainc i
ndiaidh bhás a fir chéile sa séú haois déag), Antonio Meucci (innealtóir
Iodálach a rinne taighde ar aistriú na fuaime sa naoú haois déag - creideann
cuid mhór Iodálach gurbh eisean agus níorbh é Alexander Graham Bell a chéadcheap
an teileafón), Guccio Gucci (dearthóir éadaí agus gróintín gnó), Salvatore
Ferragamo (dearthóir bróg), Roberto Gavalli (dearthóir éadaí), agus Emilio Pucci
(dearthóir éadaí).



https://ga.wikipedia.org/wiki/Eoin_Cailv%C3%ADn

Leasaitheoir creidimh ón bhFrainc ab ea é Eoin Cailvín (Fraincis: Jean Calvin,
Jean Cauvin nó Jean Chauvin, Béarla: John Calvin, Laidin: Iohannes Calvinus), 10
Iúil 1509 - 27 Bealtaine 1564. Saolaíodh Cailvín i Noyon sa Fhrainc, ach is sa
Ghinéiv, an Eilvéis, a rinne sé an chuid ba mhó de shaothar a shaoil, agus
b'ansin a d'éag sé fosta. D'éirigh le Cailvín stát neamhspleách Protastúnach a
dhéanamh den Ghinéiv i ndiúnas ar an bPápa, agus é ábalta a chuid fealsúnachta a
chur i bhfeidhm san áit. Cuirtear ina leith gur bhunaigh sé dialathas uafásach,
áfach. Is é scéal Mhíchíl Servetus (nó Miguel Serveto) an rud is mó a thabhaíonn
lochtú do Chailvín. Smaointeoir reiligiúnda agus leasaitheoir creidimh ón Spáinn
a bhí ann agus é ag lorg tearmainn sa Ghinéiv le teacht slán ó na Pápairí. Bhí
idéanna Servetus chomh radacach, áfach, is go bhfuair Cailvín féin gurbh é an
rogha ab fhearr ná Servetus a chur chun báis, rud a rinneadh freisin.



https://ga.wikipedia.org/wiki/Cumannachas

Idé-eolaíocht agus fealsúnacht pholaitiúil is ea an cumannachas. Saghas
sóisialachais atá ann agus é dírithe ar an gcóras caipitlíoch a chur de dhroim
an tsaoil le réabhlóid fhoréigneach, murab ionann agus an sóisialachas
daonlathach, atá ag iarraidh sochaí chothrom a thabhairt isteach trí leasuithe
síochánta daonlathacha a chuirtear i gcrích de réir rialacha an
pharlaiminteachais. Is é an tuiscint atá ag lucht leanúna an chumannachais ar an
scéal, áfach, ná go bhfuil forás agus dul chun cinn na sochaí bunaithe ar
chogadh na n-aicmí sóisialta, agus gur dual don chogadh seo dul chun géire de
réir mar atá an réabhlóid ag druidim isteach linn. An sóisialaí daonlathach atá
ag iarraidh saol níos fearr a chinntiú don lucht oibre trí chomhchainteanna leis
an lucht rachmais, níl ach meas an fhealltóra aicme ag an gcumannaí air, nó níl
sé ach ag coinneáil siar na réabhlóide a thiocfaidh chomh cinnte agus atá an
Cháisc ar an Domhnach.

Is é is mó a bhíonn i gceist leis an téarma "cumannachas" ná an leagan sin den
sóisialachas a d'fhorbair Karl Marx, i dteannta le Friedrich Engels, sa naoú
haois déag, agus na gluaiseachtaí agus córais pholaitiúla a leanann teoiricí
Mharx. Bhí Marx go mór faoi anáil Hegel, agus chum sé teoiric chuimsitheach faoi
fhorbairt stairiúil an chine dhaonna, ar thug sé "coincheap ábharach na staire"
uirthi. De réir na teoirice seo, b'é coimhlint na n-aicmí geilleagracha inneall
na forbartha stairiúla ar fad. In aimsir an chaipitleachais, d'amharc Marx ar an
lucht oibre díomhaoin dúshaothraithe - an phrólatáireacht - mar oidhrí an
domhain; dar leis, b'é an caipitleachas a chruthaigh an aicme seo agus mar
thoradh ar phróisis inmheánacha an chaipitleachais féin - is é sin, de thoradh
na forbartha a bhí tosaithe ag an gcaipitleachas féin - d'iompódh aicme an lucht
oibre ina fórsa réabhlóideach a chuirfeadh deireadh leis an gcaipitleachas le
córas nua sóisialach a bhunú ina áit.

Go praiticiúil, ní raibh na páirtithe cumannacha ábalta an Útóipe chumannach a
bhaint amach in aon tír ina raibh siad ag rialú. Na tíortha inar tharla
réabhlóid chumannach, chuaigh siad in abar sa "sóisialachas idirmheánach", agus
an córas polaitiúil ag dul ó mhaith ar fad le deachtóireacht, géarchéim
eacnamaíochta, breabaireacht, míleatachas agus mionghadaíocht. Is iad na campaí
géibhinn is mó a shamhlaítear leis an Aontas Sóivéadach inniu, nó níor tháinig
tuar riamh ar thairngreachtaí na luath-chumannaithe faoi shaoirse na hÚtóipe - a
mhalairt ar fad. Ón taobh eile de, bhí páirtithe cumannacha in ann leas na
ndaoine bochta a chur chun cinn ina lán tíortha Iartharacha ina raibh siad sásta
rialacha an daonlathais a urramú - rud a bhréagnaigh teoiricí an chumannachais
féin.

Bhí réimse leathan de eagraíochtaí polaitiúla de chuid an lucht oibre ag fás
anuas in Eoraip na naoú haoise déag, agus idé-eolaíochtaí sóisialacha agus
ainrialacha forleathan ina measc. Ghlac cuid mhaith den ghluaiseacht sin le
teoiricí Mharx. Nuair a tháinig an Chéad Idirnáisiúntán agus an Dara
hIdirnáisiúntán chun saoil, d'iompaigh páirtithe na gluaiseachta sóisialaí ina
bhfórsa cumhachtach ar fud thíortha tionsclaithe na hEorpa. Ach b'é an Chéad
Chogadh Domhanda a chuir tús leis an gCumannachas mar chóras rialtais. Nuair a
thit an tóin as Impireacht na Rúise, bhí na Marxaigh in eite Bhoilséiveach an
Pháirtí Sóisialaigh Dhaonlathaigh, faoi cheannas Vlaidímír Léinín, in inmhe
seilbh a ghlacadh ar an tír. D'fhéach an Ghluaiseacht Spartacach, nó an
Spartakusbund, le réabhlóid shóisialach a chur i gcrích sa Ghearmáin ag deireadh
an chogaidh freisin, ach theip uirthi go gasta. Sa bhliain 1919 bhí rialtas
Cumannach faoi Béla Kun ag obair ar feadh tamaill san Ungáir. Níor mhair na
Cumannaigh i gceannas ar aon tír eile seachas an Rúis, nó Aontas na bPoblachtaí
Sóisialacha Sóivéadacha. Níor éirigh leis an Aontas Sóivéadach féin an Útóipe
Chumannach a chur ar bun a bhí geallta ag Marx i ndiaidh thréimhse idirmheánach
an tSóisialachais.



https://ga.wikipedia.org/wiki/Contae_Phort_L%C3%A1irge

I ndeisceart Chúige Mumhan atá Port Láirge nó Contae Phort Láirge. Is é Port
Láirge an 21ú contae is mó in Éirinn, leis an 20ú daonra is mó. An contae is lú,
leis an daonra is lú, i gCúige Mumhan atá ann. Is é an t-ainm Sean-Lochlainnise
Veðrafjǫrðr nó Vedrarfjord bunús ainm Béarla an chontae, Waterford.

Ba Ghaeil iad na Déise a chuir fúthu sa cheantar. Deir na seanscéalta go raibh
ar na Déíse teitheadh ón tuaisceart (nó ón mBreatain Bheag) agus gur ansin a
tháinig an treibh seo chun an cheantair. Úsáidtear an téarma "Déise" fos sa lá
atá inniu ann agus is barúntachtaí in iarthar an chontae iad Na Déise laistigh
den Drom agus Na Déise lasmuigh den Drom. Deirtear go raibh an Chríostaíocht ann
sular tháinig Pádraig Naofa go hÉirinn, mar gheall ar an obair a bhí déanta ag
Naomh Deaglán na hAirde Móire. Is ionann seanchríoch na nDéise agus deoise
Chaitliceach an lae inniu, Port Láirge agus Lios Mór. Tháinig na Lochlannaigh go
dtí an ceantar timpeall na bliana 800. Bhunaigh siad bailte, ina measc Port
Láirge, Vedrarfjord, sa bhliain 853. Sin mar a fuair Baile na nGall agus
Heilbhic a n-ainmneacha chomh maith.

Tá dhá shliabhraon suite i gContae Phort Láirge, Sléibhte Chnoc Mhaoldomhnaigh
agus Sléibhte an Chomaraigh. An áit is airde sa chontae ná Cnoc Mhaoldomhnaigh
(794 méadar). Is iomaí abhainn atá ann freisin, ina measc an tríú habhainn is
faide in Éirinn, an tSiúir (194 ciliméadar), agus an ceathrú habhainn is mo in
Éirinn, an Abhainn Mhór (168 ciliméadar). Tá breis is 30 trá suite ar chósta
bolcánach an chontae.

Is í Port Láirge an chathair is tábhachtaí in oirdheisceart na tíre í, agus í ar
an séú ceann is mó sa tír. B'iad na Lochlannaigh a bhunaigh í sa bhliain 914,
agus mar sin, an chathair is sine in Éirinn atá ann.

Is é Túr Raghnaill i bPort Láirge an foirgneamh cathrach is sine in Éirinn, agus
é ainmnithe as bunaitheoir na cathrach, Raghnall nó Rögnvaldur as Íoslainnis.

Sníonn an tSiúir tríd an gcathair, agus b'í an abhainn seo a chuir tús le stair
fhada na cathrach i gcúrsaí na farraige. Tá cuan Phort Láirge ar cuanta
tábhachtacha na tíre le corradh is míle bliain, agus bhí an longcheártaíocht
an-tábhachtach mar shlí bheatha sa chathair sa 19ú haois.

Sa bhliain 2006, bhí cónaí ar 49,240 duine sa chathair. Bhí 45,775 duine acu ina
gcónaí laistigh de chríocha na cathrach féin, agus 3,465 lonnaithe sna
bruachbhailte atá suite ar thaobh Chontae Chill Chainnigh.

Tá Gaeltacht na nDéise suite ar chósta Chontae Phort Láirge sé mhíle siar ó
dheas ó bhaile Dhún Garbhán. Cuimsíonn sí dhá pharóiste, an Seanphobal agus
paróiste na Rinne. Tá giota beag de pharóiste na hAirde Móire mar chuid di
freisin. Is í Gaeltacht na nDéise an dara Gaeltacht oifigiúil is lú in Éirinn:
clúdaíonn sí achar de 6,110 heicteár (23.59 míle cearnach). Tá traidisiún láidir
Gaelainne, ceoil, amhránaíochta, ealaíona agus spóirt sa cheantar.

I measc na n-imreoirí cáiliúla a rugadh nó a tógadh sa chontae tá Jim Beglin,
John O'Shea, Daryl Murphy, Stephen Hunt agus Noel Hunt.

Glacann Port Láirge Aontaithe, foireann atá lonnaithe i gcathair Phort Láirge,
páirt sa chéad roinn i Sraith na hÉireann. Bunaíodh an cumannn mar Waterford
Football Club sa bhliain 1930, agus is ansin a d'imir siad i Sraith na hÉireann
den chéad uair. Athraíodh an t-ainm chuig Waterford United sa bhliain 1982.



https://ga.wikipedia.org/wiki/Caisle%C3%A1n

Is féidir an caisleán a shainmhíniú mar "áit chónaithe dhaingnithe an tiarna
agus a lucht leanúna": sin é le rá, baineann idir chúrsaí sóisialta agus chúrsaí
ailteoireachta leis. Is féidir leis an gcaisleán an fód a sheasamh i gcoinne
ionsaí díreach nó imshuí, agus ní hionann é agus an "teach daingnithe". Seasann
an caisleán don tiarnas áitiúil, agus ligeann sé don tiarna smacht a chur ar
bhunadh na háite.

Nuair a tógadh na chéad chaisleáin san Eoraip timpeall na bliana 1000 bhí baint
acu le sochaí de shaghas áirithe: an córas feodach. Chuaigh an stát
Cairilínseach i léig agus rinneadh rud réigiúnach den chumhacht (an feodú), rud
ba chúis le coimhlint idir tiarnaí móra agus beaga agus le saol achrannach dá
bharr. Tháinig a lán údarás réigiúnach agus áitiúil ar an bhfód agus gá acu le
díormaí armtha; ón deichiú haois amach bhí an Eoraip breac le caisleáin dá
bharr. Dá láidre iad na prionsaí is ea is lú a tógadh na caisleáin, ach nuair a
bhí an chumhacht úd lag chuaigh na háiteanna daingnithe i líonmhaireacht. Sna
críocha Gearmánacha, mar sin, áit ar fhan an tImpire tréan anuas go dtí an 13ú
haois, bhí moill ar leathadh na gcaisleán go dtí an 12ú haois; ach i lár agus in
iarthar na Fraince, áit nach raibh údarás ag an Rí agus a raibh lámh na nDiúc
agus na gcuntaí lag go leor, tháinig borradh faoi na caisleáin measartha luath
(uaireanta ó dheireadh an 9ú haois). Ón 13ú haois amach cuireadh srian leo de
bharr neartú na cumhachta ríoga.

Ní bheadh an t-údarás céanna ag gach tiarna ná caisleáin den saghas céanna acu.
Na prionsaí agus na cuntaí, daoine a mbeadh leathantas mór talún faoina smacht
acu, thógaidís caisleáin mhóra dá réir le haghaidh a gcuid ridirí, saighdiúirí
agus feidhmeannach. Chaithfeadh an tiarna beag a bheith sásta le túr, le teach
daingnithe nó le múr féin. Ach dhéanfadh na prionsaí féin a gcuid tailte a
threisiú le hionaid bheaga dhaingnithe, agus scata beag fear iontu lena
gcosaint. Ar an taobh eile, d'fhéadfadh miontiarnaí éigin caisleán breá a
thógáil le brabach creiche nó cíosa. Uaireanta bheadh clúid dídine ann do
mhuintire na háite. Níorbh í cosaint na ndaoine ba chuspóir do na tiarnaí agus
dá gcuid caisleán, áfach, ach cothú na cumhachta.

Ó thús an 13ú haois amach is mó ná riamh an lámh a bhíonn ag na "hinnealtóirí" i
dtógáil na gcaisleán. Go dtí sin ba ghnách áit oiriúnach a fháil mar arbh
fhéidir dul i muinín neart na múr. Is éard a bhí mar thoradh ar shaothrú na
hailteoireachta míleata (rud a raibh baint aige le teacht chun cinn na n-inneall
imshuí) gurbh fhéidir caisleán a thógáil ar láithreán ar bith, beag beann ar
dhreach na tíre, agus os a chionn sin gurbh fhéidir caisleáin níos galánta a
thógáil.

Ba é an clós múrtha nó daingnithe an chéad saghas “caisleáin” agus bhí sé le
fáil ar fud na hEorpa. Is éard a bhí ann clós ar ros, port cré ina thimpeall,
sonnach tógtha ar bharr an phoirt agus an chré féin bainte aníos as díog. Bheadh
an bealach isteach cosanta ag túr. Bhain tiarnaí na Normainne an-fheidhm as an
gclós múrtha anuas go dtí an 11ú haois.

Tar éis an chlóis úd tháinig móta agus bábhún: mullóg agus túr ar a bharr,
sonnach ina thimpeall agus díog nó “móta” amuigh. Tógadh na chéad chinn sa ré
Chairilíneach idir an Réin agus an Loire. Ansin tosaíodh á dtógáil i dtuaisceart
na hEorpa, sa Danmhairg sa 12ú haois agus lastoir den Eilbe sa 13ú haois. I
sean-Fhraincis déanann an focal “motte” tagairt don mhóta agus don mhullóg
araon, agus b’fhearr, mar sin, an abairt “mullóg agus bábhún” a úsáid.

Bhí na daingin seo ó 50 méadar go 200 méadar trasna agus ó 10 go 60 méadar ar
airde. Is minic a rinneadh an mhullóg d’aonghnó, cé gurbh fhéidir feidhm a
bhaint as mullóg nádúrtha, agus uaireanta chuirfí sruth ar mhalairt slí chun an
díog a líonadh. Bheadh droichead crochta ó fhrithbhalla na díge anonn thar thúr
adhmaid geata chun barr na mullóige. B’fhéidir nach mbeadh ann ach an mhullóg
lom, ach ba mhinic daingean ar a bharr. Uaireanta thógfaí an mullóg ar
sheanchaisleán nó ar sheanhalla, agus dhéanfaí áiteanna stórais nó carcair de na
seanseomraí thíos faoi dhaingean nua.

Anuas go dtí an 12ú haois gheofá caisleáin chloiche in éineacht le caisleáin
chré agus adhmaid, ach ina dhiaidh sin is iad na caisleáin chloiche a tháinig
chun tosaigh. Mar sin féin, ní raibh an saghas eile gan feidhm; baineadh úsáid
as caisleáin éigin adhmaid ar feadh i bhfad, agus sa 15ú haois bhí caoi á
coinneáil fós ar chaisleán adhmaid de chuid Owain Glyndŵr ag Sycharth sa
Bhreatain Bheag, caisleán a tógadh sa 11ú haois.

Sa chuid dheireanach den 12ú haois tháinig athrú ar dhealramh na gcaisleán.
Roimhe sin bheadh súil agat le beagán túr, bealach isteach ann gan gheata
crochta, agus daingean mór istigh nach mbeadh scoilteanna saghead ann. Bheadh an
caisleán curtha in oiriúint do luí na talún, rud a d’fhéadfadh cruth
neamhchothrom a fhágáil air. Faoi thús an 13ú haois bheadh súil agat le caisleán
polagánach, agus túir suite ag na cúinní le haghaidh lámhach leatrasna.
Sheasfadh na túir amach ó na múrtha agus scoilte saighead le fáil iontu ag gach
leibhéal. Ní bheadh daingean mór ann i gcónaí, de bharr an chostais, b’fhéidir,
ach bheadh slí chónaithe sna túir mhóra. Dá mbeadh daingean ann bheadh sé cruinn
nó polagánach. B’fhusa an bealach isteach a chosaint, agus dhá thúr
leathchruinne ar gach taobh de a mbeadh pasáiste eatarthu thuas. Bheadh geata
crochta nó dhó ann freisin.

Tar éis an Chéad Chrosáid bunaíodh a lán stát nua san Mheán-Oirthear: prionsacht
Aintíoch, Ríocht Iarúsailéim, Contae Eideasa, Contae Tripilí. Na Crosáidithe a
bhunaigh iad sin thóg siad caisleáin lena gcumhacht a dhaingniú, caisleáin ar
dhear saoir Shíreacha iad. Bhí cuma chearnach orthu agus bhí túir chearnacha ag
gach cúinne nár sheas amach mórán ón imbhalla.

Sa chéad chuid den 13ú haois ba iad na oird mhíleata (ar nós na Ridirí de
Spidéilirí, na dTeamplóirí agus na Ridirí Teotanacha) ba mhó a thóg caisleáin
sna stáit nua. Iadsan a bhunaigh Krak des Chevaliers, Margat agus Belvoir. Níor
chosúil na caisleáin úd le chéile ach amháin sa mhéid gur ghnách leo múrtha
comhlárnacha a bheith acu. Ní ar dhaingean lárnach a bheadh an lucht cosanta ag
brath ach ar mhúrtha a bhí suite os cionn a chéile chun gurbh éigean don namhaid
an bhearna bhaoil a chur díobh idir an chéad imbhalla agus an dara ceann.

Rinneadh aithris ar na caisleáin úd san Eoraip: nuair a thóg Éadbhard I Shasana
(iarChrosáidí) ocht gcaisleán sa Bhreatain Bheag sa chuid dheireanach den 13ú
haois, mar shampla, bhí ceathrar acu ina gcaisleáin chomhlárnacha.

Tugadh rudaí nua eile isteach. San Oirthear ba mhinic scoilte saighead sna
himbhallaí ag gach leibhéal, rud nár thaitin mórán le saoir an Iarthair toisc
gur shíl siad go bhféadfadh a leithéid na múrtha a lagú; ach rinneadh
athchomhairle le linn Éadbhard I. Is dócha freisin go bhfuarthas na poill
lámhaigh mar iasacht ón Oirthear, áit a raibh siad le fáil le fada an lá.

Tá mórán le foghlaim ó Thaipéis Bayeux faoi dhaingin na luathmheánaoiseanna -
mullóga agus bábhúin - cé go bhfuil a lán eolais eile le fáil fós ó thaighde
seandálaíoch. Is léir ar aon chuma nár dheacair iad a thógáil: thabharfaí
meitheal le chéile, shocrófaí leagan amach na mullóige, agus chuirfí daoine ag
tochailt agus ag carnadh cré. Ní raibh gá le saineolas, agus b'fhurasta sonnaigh
agus foirgnimh a atógáil ach adhmad a bheith le fáil.

Meastar go dtógfadh sé timpeall 40 lá ar thimpeall 50 duine gnáthmhullóg a
thógáil. Bhí cuid acu níos daoire ná a chéile: tógadh mullóg agus bábhún i
gCluain Eois sa bhliain 1211 ar £20, costas mór, toisc gurbh éigean sclábhaithe
a thabhairt isteach chuige.

Ní nach ionadh, ba dhaoire go mór caisleán cloiche ná daingean cré agus adhmaid.
Chosnódh caisleán beag féin, ar nós Chaisleán Peveril, timpeall £200; chosain
Caisleán Orford, áit níos mó, £1,400 nuair a tógadh é sa dara cuid den 12ú
haois; bhí costas an-mhór ag gabháil leis na caisleáin ba mhó, ar nós Chaisleán
Dover, áit a chosain timpeall £7,000 idir na blianta 1112 agus 1191. Bheadh sé
d'acmhainn ag an gCoróin an t-uafás a chaitheamh, mar a tharla nuair a tógadh
Château-Gaillard ar chostas idir £15,000 agus £20,000 nó mar sin idir na blianta
1196 agus 1198, ach rachadh sé rite le tiarna beag caisleán fónta a thógáil agus
b'éigean an pinginí a choigilt chuige.

Thógfadh sé beagnach deich mbliana caisleán cloiche a chríochnú, agus bheadh ar
an tiarna an costas a sehasamh ar feadh an ama. Níor mhór an teacht isteach óna
lán mainéar (idir £1,000 agus £10,000) a chaitheamh ar chaisleán mór sa 12ú
haois, agus níor lú an costas sa 13ú haois. Chaith Éadbhard I £80,000 idir na
blianta 1277 and 1304 ar chaisleáin sa Bhreatain Bheag, agus £95,000 idir na
blianta 1277 and 1329..

Bhí cúiseanna maithe le costas an chaisleáin cloiche: bhí ar an tógálaí
siúinéirí, saoir chloiche, gaibhne agus oibrithe eile a fhostú, ábhar tógála a
fháil agus a cheannach, costas iompair a íoc, agus ba dheacair oibrithe a
choinneáil dá mbeidís gan íoc. Ansin b'éigean caoi agus cóir a choinneáil ar an
gcaisleán agus é críochnaithe; bheadh mórán adhmaid ann agus is minic a bhíodh
sé glas, i dtreo is gurbh éigean an-aire a thabhairt dó. Sa chuid dheireanach
den 12ú haois chosnódh sé idir £20 and £50 in aghaidh na bliana deis a chur ar
chaisleán ar nós Chaisleán Exeter.

Ba é an cúram ba mheasa le tógálaí cloch a fháil, agus ba mhór an buntáiste
cairéal a bheith in aice láithreach.Uaireanta bheadh cloch le baint san áit
féin, mar a tharla agus a lán caisleán Francach á dtógáil - Château de Chinon,
Château de Coucy agus Château Gaillard.

Níorbh fhéidir na caisleáin a thógáil gan fearas a úsáid chuige, ar nós an
chrann rotha coise agus an bharra. Bhí scafaill in úsáid agus iad i bhfad níos
fearr ná a leithéidí sa seanreacht.

Bhí an saol suaite go maith in Éirinn ón 14ú haois amach, agus is iomaí caisleán
a tógadh dá bharr ar fud na tíre. Níor chaisleáin an-mhóra iad; de ghnáth ní
bheadh iontu ach daingean ceithre hurlár no mar sin agus bábhún ina thimpeall.
Bhí éagsúlacht éigin ag baint leo d'ainneoinn na cosúlachta a bhí eatarthu i
ngeall ar a leagan amach, agus baint ag an scéal le toil an tiarna, le cuspóirí
an tógálaí agus le luí na talún. Is minic a tógadh caisleán cois abhann, agus
bhí roinnt acu le fáil cois farraige, go háirithe i gCúige Connacht. Is léir ó
chuntais an 17ú haois nach mbíodh flúirse troscáin iontu, cé nach mbídís gan só
eile - tine agus deoch.



https://ga.wikipedia.org/wiki/Buenos_Aires

Is í Buenos Aires príomhchathair fheidearálach na hAirgintíne, agus tá sí
lonnaithe ar bhruach thiar na habhann Rio de la Plata a dhéanann teorainn idir
an Airgintín agus Uragua. Tá timpeall 12 milliún duine ina gcónaí ann. Is ceann
de na cathracha is mó daonra í Buenos Aires i Meiriceá Theas. Tá an chuid is mó
den daonra de bhunús Spáinneach nó Iodáileach. Is í an Caitliceachas Rómhánach
an reiligiún is coitianta i measc na ndaoine.

Bhunaigh Pedro de Mendoza an baile ar 4 Feabhra 1536 ag deilt na habhann Rio de
la Plata agus é ag lorg óir. Thug sé an t-ainm Nuestra Señora Santa Maria del
Buen Ayre nó Ár mbantiarna Naomh Muire an dea-aeir ar an mbaile. Bhí ar na
Spáinnigh an baile a thréigint sa bhliain 1541 de bharr na n-ionsaithe a rinne
na daoine dúchasacha ar an mbaile. Bhunaigh Juan de Garay coilíneacht nua bhuan
ar an áit sa bhliain 1580. Rinneadh príomhchathair Ríocht de la Plata sa bhliain
1776 den baile. Is suíomh an rialtais feidearálaí agus príomhchathair na tíre í
ón mbliain 1880.



https://ga.wikipedia.org/wiki/Bob_Dylan

Ceoltóir, amhránaí, cumadóir, scríbhneoir agus file Meiriceánach is ea Bob Dylan
(ar tugadh an t-ainm Robert Allen Zimmerman air nuair a saolaíodh é ar 24
Bealtaine, 1941 in Duluth, Minnesota, S.A.M.).

Chaith Zimmerman mórán dá óige ag éisteacht leis an raidió – thosaigh sé ar dtús
ag éisteacht leis na stáisiúin raidió a sheinn ceol tíre agus na gormacha agus
níos déanaí d’éist sé le rac is roll. D'eisigh a 37ú albam agus an ceann is
déanaí, Fallen Angels i 2016. Bronnadh Duais Nobel na Litríochta air sa bhliain
2016 (Níor bhuaigh aon scríbhneoir amhrán an duais seo roimhe seo).

Do bhunaigh sé roinnt bannaí agus é ar scoil. Níor mhair a chéad bhanna, The
Shadow Blasters, rófhada ach bhí níos mó ratha air leis an dara banna, The
Golden Chords. Sheinn siad a leaganacha féin d'amhráin mhór-ráchairte an ama
sin.

Ina bhliainiris i 1959 dúirt Robert Zimmerman gurb é an uaillmhian a bhí aige ná
“To join Little Richard”. Sa bhliain chéanna, ag úsáid an ainm Elston Gunn,
sheinn sé an pianó do Bobby Vee.

I Meán Fómhair 1959 thosaigh Zimmerman ag freastal ar Ollscoil Minnesota. Bhí
air bogadh ó Minnesota go Minneapolis. Bhog sé freisin ón gceol rac is roll ina
raibh suim aige, dhírigh sé isteach ar cheol tíre agus mhalartaigh sé a ghiotár
leictreach do giotár fuaimiúil. Sna nótaí a scríobh Dylan dá albam “Biograph”
deir sé go raibh sé níos tógtha leis an gceol tíre ná an rac is roll toisc go
raibh ceol tíre níos dáiríre, níos readúla. Dar le Dylan, bhain ceol tíre le
bráistintí i bhfad níos doimhne – bhí níos mó éadochais sna hamhráin, níos mó
dobróin, agus níos mó caithréime.

Ag an tráth seo dá shaol a d’aistrigh Zimmerman a ainm go “Bob Dylan”. Dar le
Dylan go raibh sé ar intinn aige “Robert Allen” a úsáid ach, agus é ag léamh na
hirise Downbeat, fuair sé amach go raibh ceoltóir ann cheana darbh ainm Robert
Allen. Shocraigh sé ar an t-ainm Dylan a úsáid toisc go raibh sé ag léamh
fhilíocht Dylan Thomas ag an am sin.

Níor chríochnaigh Dylan a chúrsa san Ollscoil. Bhí sé ag iarraidh a bheatha a
thabhairt i dtír mar amhránaí, mar cheoltóir agus mar chumadóir amhrán.

D’fhan sé in Minneapols ar feadh tamaill, áfach, ag cleachtadh an cheoil tíre
agus ag seinm nuair a bhí an deis aige ach i mí Eanáir 1961 bhog sé arís – an
t-am seo go Nua-Eabhrac. Theastaigh uaidh seinm ann ach bhí cúis eile leis an
gcinneadh dul go Nua-Eabhrac – bhí a laoch mór, Woody Guthrie, i mbaol báis agus
theastaigh ó Dylan cuairt a thabhairt air sula mbeadh sé ródhéanach.

Nuair a bhí sé san ospidéal ag tabhairt cuairte ar Guthrie, bhuail Dylan le Jack
Elliot – an ceoltóir a thaistil le Guthrie nuair a bhí sé ag seinm timpeall na
tíre. D’éirigh Dylan agus Elliot cairdiúil agus luaigh Dylan é ina
dhírbheathaisnéis “Chronicles”.

Ó Aibreán go Meán Fómhair 1961 sheinn Dylan i gclubanna éagsúla timpeall
Greenwich Village. Tharla roinnt rudaí san am sin a thug níos mó aitheantais
phoiblí dó. Ba le linn na tréimhse seo a thosaigh na stáisiúin raidió ag seinm a
chuid ceoil. D’fhreastail an léirmheastóir Robert Shelton ó “The New York Times”
ar a seó i “Gerde’s Folk City” agus scríobh sé léirmheas dearfach faoi. Chomh
maith leis an dá rud sin, fuair Dylan cuireadh ón amhránaí tíre Carolyn Hester
an armónach a sheinm ar a tríú halbam “Carolyn Hester”. Dhírigh sé seo aird John
Hammond, a bhí ag léiriú albam Carolyn do Colombia Records, ar Dylan. Shínigh
Dylan conradh le Colombia Records an Deireadh Fómhair sin.

Faraor, níor éirigh go rómhaith leis an gcéad albam a d’eisigh sé ar an lipéad
sin. Níor dhíol sé ach 5,000 cóip sa chéad bhliain. Bhí roinnt daoine in
Colombia Records den tuairim go raibh botún déanta ag John Hammond agus go mba
cóir dó an conradh le Dylan a bhriseadh. Níor ghéill sé, áfach, agus chosain sé
Dylan go láidir. Bhí comhghuaillí cumhachtach eile ag Bob Dylan in Colombia
Records chomh maith – Johnny Cash.

Sna nóchaidí bhain a pháiste is óige, Jakob Dylan, cáil amach mar
phríomhamhránaí an bhanna The Wallflowers. Is stiúrthóir agus fear gnó rathúil é
a mhac Jesse Dylan.



https://ga.wikipedia.org/wiki/B%C3%A9aloideas

Is éard is Béaloideas ann ná cultúr dúchasach na ndaoine. Tuigtear go hiondúil
(ní ga gurb é an ceart é) gurb ionann é agus litríocht bhéil go traidisiúnta,
.i. scéalta a insítear ó bhéal seachas scéalta scríofa. Is tuiscint i seo atá as
dáta inniu san aonú aois is fiche. Is ionann béaloideas agus cultúr anois nach
mór. Tá níos mo i gceist le béaloideas ná scéalta, baineann sé le iompar, le
deasghnátha agus le siombalachas sa chultúr coitinn ar domhan.

Thug Sasanach William Thoms 'folklore' ar a leithéid thiar sa bhliain 1846. Bhí
a leithéid ann cheana i dteangacha eile san Eoraip. Tagann an focal as an dá
fhocal béal agus oideas, a chiallaíonn "eagna" nó "oideachas". Tá an téarma in
úsáid ón seachtú céad déag ar a laghad. B'é an seanchaí leannta Seathrún Céitinn
a bhain úsáid as sa saothar cáiliúil de chuid Foras Feasa ar Éirínn. Nuair a
chum William Thoms an focal Béarla "folk-lore" sa bhliain 1846 thosaíodh ar an
bhfocal béaloideas a thagairt don téarma sa Bhéarla. Tuigeann an chuid is mo de
na daoine nach 'piseoga' amháin ata ann ach tuiscintí eile ar an saol a bhí i
measc na sinsear le tamall maith de bhlianta.



https://ga.wikipedia.org/wiki/An_tSl%C3%B3vaic

Tír i lár na hEorpa, gan aon chósta, is ea an tSlóvaic (Slóvaicis: Slovensko),
ar mar a dtugtar go hoifigiúil Poblacht na Slóvaice (Slóvaicis: Slovenská
republika). Is í an Bhratasláiv an phríomhchathair agus an chathair is mó. Is
iad Poblacht na Seice, an Ostair, an Ungáir, an Pholainn agus an Úcráin na
tíortha atá ar theorainn léi. Tá daonra 5 milliún aici agus achar 49,000 km2. Tá
an tír mar bhall den AE, NATO, OECD, WTO, agus eagraíochtaí eile idirnáisiúnta.

Tháinig na Slavaigh go dtí críoch na Slóvaice idir an 5ú haois agus an 6ú haois.
Bhí píosa éagsúla den tír mar chuid de hImpireacht Samo, an Mhór-Mhoráiv (céad
aonad polaitíochta na Slavach), Ríocht na hOngaire, Impireacht Hapsburg, agus an
tSeicslóvaic i rith stair na hEorpa. Bhain sí a neamhspleachas amach ar an 1
Eanáir 1993, i ndiaidh dhíscaoileadh na Seicslóvaice.

Ó thimpeall 450 BC, bhí na Ceiltigh ina gcónaí sa cheantar agus thóg siad an
oppida cumhachtach i mBratasláiv agus in Havránok. Tá na Biatecs, boinn airigid
le cheann na ríotha ceilteach, mar an chéad fianaise scríofa ón áit. Le meádú
Impireacht na Róimhe bhí urphostanna timpeall Abhainn na Danóibe. Bhí Ríocht na
Vannius, ríocht bharbarach a bhunaigh an tríbe Gearmánach Quadi, , ina chónaí
san áit in oirthear agus lár na tíre ó 20 go 50 AD.

Bhí na Slavaigh ina gcónaí san áit faoin 5ú haois. Bhí oirthear na Slóvaice mar
lár ar Impireacht Samo sa 7ú haois. D'fhás stáit Shlavacha, darbh ainm
Príonsacht Nitra, san 8ú aois, agus bhúnaigh an chéad rialtóir Pribina an chéad
séipéal chríostaíoch sa bhliain 828. Comh maith le Moravia, bhí an prionsacht
seo mar craoí-lár Impireacht Mhóir Moraviach ón bhliain 833.

Tar eis dínascadh Impreacht Mhóir na Moraviach ag tús an 10ú haois, thósaigh na
Magyars ag tógaint críoch na slóvaic agus faoi dheireadh na haoise bhí chuid
mhaith de oirdheeisceart na tíre faoi ríail an prionsacht Úngaireach agus ansin
Ríocht na hOngair. Faoi c. 1300 bhí chuid mhaith den tír sa ríocht seo. Ar feadh
dhá aois i ndiaidh sin bhí ríail féinrialaithe acu faoin Nitra (fós i Ríocht na
hOngair).

Rinne na Mongólaigh ionradh ar an ait sa bhliain 1241, comh maith le sin chuir
gorta le laghdú mhóir an daonra. Sa bhliain 1467, bhúnaigh Matthias Corvinus
chéad ollscoil Bratislava, ach níor mhair sé.

De bharr fás Impireacht Otamánach d'aistríoch lár Ríocht na hOngair go
Bratislava, bhí sé mar príomhchathair don Ongair Ríoga sa bhliain 1536. Leán sé
mar príomhchathiar don monarcacht Habsburg go dtí 1848.

I rith réabhlóid 1848-49 thug na slóvaicigh tacaíocht na Impire Ostaireach toisc
nach raibh siad ag iarraidh bheith mar chuid den Ongair. Theip orthu agus chuir
rialtas Ongaireach iad faoi chois le blianta ina dhiaidh.

Sa bhliain 1918, chuaigh an tSlóvaic leis na ríégiún Bohemia agus Moravia leis
an tír nua, an tSeicslóvaic a chruthú. Ionsaigh an rialtas sealadach san Ongair
an tír agus ghabhadh 1/3 den tír.

Briseadh suas an tír ag druidim i dtreo An Dara Chogadh Domhanda. Bhúnaigh na
Faisistigh faoi an cheannaire Jozef Tiso, an chéad phoblacht Slóvaicigh, agus
d'fhórogair siad a neamhspleachas ón tSeicslóvaic sa bhliain 1939. Ach níorbh
ach rialtas soip é riatas sop do na Naitsithe. Tosaíodh gluaiseacht fíochmar
frithbheartaíoch in aigheadh na Naitsithe, Éirí amach Náisiúnta na Slóvaicigh sa
bhliain 1944. Leán forghabháil fuilteach; agus cogadh catharach. Díbireadh chuid
mhaith de Júdaigh as an tír agus d'imigh siad mar a shlogfadh an talamh iad i
san Uileloscadh.

I ndiaidh an Dara Chogadh Domhanda, crocadh Jozef Tiso sa bhliain 1947 agus
cruthaigh siad an tSeicslóvaic athuair. díog ar ndíog chuaigh an tAontas
Sóivéadach i bhfeidhm ar an tír agus bhí mar chuid den cónaidhm le na tíortha
eile cumanach.

Chuireadh deireadh le ríail Chumanach sa bhliain 1989, i rith an Réabhlóid
síochanta Velvet agus lánscoireadh an tír arís. Bhúnaíodh dhá tír diffríul leis
an bPoblacht na Seice agus an tSlóvaic ar an 1 Eanáir, 1993. Tá an tír anois mar
chuid den Aontas Eorpach ó mí bealtaine 2004.

Tá an tír roinnte suas i 8 kraje, nó réigiún glaotar iad i ndiadh príomhchathair
na háite. Tá léibhéal áirithe féinríalú ag na réigiún seo ón mbliain 2002. Is
iad seo a leanas na réigiún:



https://ga.wikipedia.org/wiki/An_tSean-Ghr%C3%A9igis

Sean-Ghréigis a thugtar ar an leagan den Ghréigis a bhí á labhairt ó 1000 RC go
600 AD. Is féidir an Ghréigis a rianú siar go dtí an teanga a labhair cine a
tháinig go dtí an Ghréig timpeall na bliana 2000 RC Chuir an dream sin cathair
Micéanae ar bun agus dá bhrí sin tugtar na Micéanaigh orthu. Scríobhaidís an
teanga de réir córais iaraiglifí ar nós mhuintir na hÉigipte. Bhí na Micéanaigh
i mbarr a réime go dtí timpeall 1100 RC, agus tháinig meath orthu ina dhiaidh
sin. Níl mórán eolais againn anois faoin teanga díreach i ndiaidh an mheatha úd
tar éis ionradh ón tuaisceart. Tá stair an 400 bliain ina dhiaidh sin doiléir.
Pé scéal é, thosaigh na Gréagaigh ar aibítir a úsáid i rith na tréimhse seo.
Scríobhadar a gcuid seanchais seachas é a chur ó bhéal go béal. Chum Hóiméar an
Íliad agus an Odaisé. Um an dtaca sin a thosaigh Ré Ársa na Sean-Ghréige. Koine
a thugtar ar an teanga a bhí á labhairt ón 3ú haois RC ar aghaidh, Gréigis an
Bhíobla, agus tháinig Gréigis na Meánaoise i gcomharbas air.



https://ga.wikipedia.org/wiki/An_tAindiachas

Seasamh fealsúnach é An tAindiachas, ina maítear nach bhfuil aon Dia ná
Ard-Bheith ann. Tugtar Aindiachaí ar dhuine a leanann an fhealsúnacht seo. Is
minic go gcuirtear ina leith gur creideamh atá ann, amhail creideamh spioradálta
ar bith, ach maíonn na haindiachaithe féin gur cruinne 'easpa creidimh' a
thabhairt air.

Is é an méid a dúirt an fealsamh agus aindiachaí cáiliúil Sasanach, Bertrand
Russell, ina leith ná:

Tugann 2.3% de dhaonra an domhain aindiachaithe orthu féin sa lá atá inniu ann,
agus tugtar neamhdhiachaí (daoine nach gcreideann in aon dia nó gur cuma leo) ar
11.9% sa bhreis. Tugann idir 64-65% de mhuintir na Seapáine aindiachaí,
agnóiseach, nó neamhchreidmheach orthu féin, agus 48% sa Rúis. Ní hionann líon
na n-aindiachaithe i stáit an Aontais Eorpaigh, le céadatán níos lú ná 10% san
Iodáil agus tíortha eile, agus chomh hard le 85% sa tSualainn.

I measc na gcúiseanna a thugann aindiachtaithe dá n-easpa creideamh luaitear
fadhb an oilc, easpa fianaise go bhfuil aon dia ann, agus éagsúlacht agus
breágnú idir na ráitis i dtaobh Dé a dhéanann creidimh éagsúla.

Cé gur minicí nach gcreideann aindiachaithe in aon rud osnádúrtha, tá
fealsúnachtaí ann a chreideann in imeachtaí osnádúrtha gan aon chreideamh i nDia
acu, mar shampla, an Búdachas.

Maítear gurb é an fealsamh SeanGhréigeach, Diagoras, a bhí ar an gcéad
aindiachaí ceart, cé nár tháinig forás ceart ar an gcoincheap go dtí aimsir na
hEagnaíochta.



https://ga.wikipedia.org/wiki/An_Phr%C3%BAis

Stát stairiúil a raibh an-chuid tionchair aige ar stair na hEorpa ar feadh na
gcéadta bliain ab ea an Phrúis (Gearmáinis: Preußen) (Polainnis: Prusy). Beirlín
an phríomchathair a bhí aici. Cuireadh tús leis an bPrúis i gceantar beag atá
anois i dtuaisceart na Polainne. Prúisigh a bhí ina gcónaí ann agus rinne
Gearmánaigh coilíniú ar an gceantar sa tríú haois déag. Chruthaigh na Ridirí
Teotónacha stát neamhspleách san áit ina bhfuil coda den Eastóin, den Laitvia
agus den Liotuáin anois. Bhí ceannas ag Rí na Polainne orthu ó 1466. I 1525
d'iompaigh ceannaire na Ridirí ina Phrotastúnach agus cruthaíodh Diúcacht na
Prúise, an chéad stát Phrotastúnach.

Bhí tailte na Prúise ar an taobh thoir de bhéal an Vistula ag an am seo. I 1618
fuair Diúc Brandenburg an Phrúis mar oidhreacht, agus laghdaigh cumhacht na
Polainne sa cheantar. Faoi cheannas Freidrich Wilhelm méadaíodh tailte na Prúise
siar chomh fada le habhainn na Réine.

Faoi Freidrich I rinneadh ríocht den Phrúis i 1701, agus chuir an rí sin
an-bhéim ar an arm. D'úsáid a mhac Freidrich II (Feardorcha Mór) chun cúigí eile
a ghabháil agus tar éis Cogadh na Seacht mBliana leis an Ostair ba í an Phrúis
an stát ba chumhachtaí sa Ghearmáin. Ghnóthaigh an Phrúis tailte eile ar fud na
Gearmáine trí phósadh nó mar oidhreacht. Ba sa tréimhse seo a cuireadh córas
éifeachtach maorlathach ar bun a bhí mar chnámh droma don Ghearmáin go dtí 1945.

Nuair a tharla Réabhlóid na Fraince chuaigh an rí Freidrich Wilhelm II ar an
ionsaí ach buadh ar a arm ag Valmy agus b'éigean dó a thailte san iarthar a
ghéilleadh don Fhrainc. Chuaigh Freidrich Wilhelm III chun cogaidh leis an
Fhrainc arís ach bualadh go tubaisteach é ag Jena agus ghéill sé tuilleadh
talaimh fós don Fhrainc tar éis Chonradh Tilsit.

I 1813 shéan an Phrúis an conradh seo agus thosaigh ag troid arís in aghaidh
Napoléon, agus tar éis Chomhdháil Vín fuair sí a cuid tailte uile ar ais.
Gnóthaigh sí tailte an Ruhr chomh maith, agus méadaíodh daonra an stáit faoi
dhó. Ba i ngleann an Ruhr a cuireadh tús leis an réabhlóid thionsclaíoch sa
Phrúis, agus bhí sí anois níos cumhachtaí ná an Ostair.

Sa naoú haois déag bhí fórsaí éagsúla ag iomaíocht le chéile sa Ghearmáin ach ní
raibh rí na Prúise sásta glacadh le coróin na Gearmáine ó lucht ceannairce.
D'fhan na tiarnaí talún i gceannas sa Phrúis agus an liobrálachas ag leathadh sa
chuid eile den Ghearmáin.

Cheap rí na Prúise, Wilhelm I, Otto von Bismarck ina phríomhaire i 1862.
Theastaigh ó Bismarck an Ghearmáin a aontú faoi cheannas aicme rialaithe na
Prúise agus d'éirigh leis é sin a dhéanamh trí chogadh a spreagadh trí huaire,
leis an Danmhairg i 1864, a thug Schleswig-Holstein don Phrúis, leis an Ostair i
1866, trínar gabhadh Hanover agus tailte éagsúla i dtuaisceart na Gearmáine,
agus leis an Fhrainc i 1870, rud a thug an deis dó Mecklenburg, an Bhaváir,
Baden, Wǖrtemberg agus Sacsain a chuir faoi smacht na Prúise. Ar an dóigh seo
cruthaíodh Impireacht na Gearmáine, agus bhí Wilhelm I ina Impire (Kaiser). Ní
raibh na himpirí a tháinig i gcomharbacht ar Wilhelm I chomh cumasach leis féin,
agus cé gur éirigh leo níos mó tailte a ghabháil, agus arm ollchumhachtach a
chruthú, ba é an toradh a bhí ar a gcuid uaillmhiain ná go raibh iomaíocht ghéar
idir an Ghearmáin agus an Bhreatain ar thaobh amháin, agus leis an Rúis ar
thaobh eile, a chuir tús le Cogadh Domhanda, cogadh a chaill an Ghearmáin, agus
a d'fhág briste agus laghdaithe í.

Cuireadh deireadh leis an ríocht tar éis an chogaidh, agus rinneadh poblacht den
Ghearmáin. Fuair an Pholainn cuid de na tailte agus bhí an Phrúis Thoir
deighilte ón chud eile den Ghearmáin as sin go dtí an Dara Cogadh Domhanda.
Nuair a ghabh na Rúisigh seilbh ar oirthear na Gearmáine i 1945 cuireadh an
Phrúis ar ceal mar aonad polaitiúil.



https://ga.wikipedia.org/wiki/An_Pheirsis

Is í an Pheirsis an ceann is tábhachtaí de na teangacha Iaránacha, a bhaineann
leis an gcrann ginealais Ind-Eorpach. Teanga oifigiúil is ea an Pheirsis san
Iaráin, áit a dtugtar fársí uirthi, agus san Afganastáin, áit a dtugtar darí
uirthi. I dtréimhse na hImpireachta Mogalaí, bhí an Pheirsis ina teanga
oifigiúil san India féin, agus fanann cuid mhaith daoine á foghlaim mar theanga
iasachta san India agus sa Phacastáin sa lá atá inniu ann. Tá teangacha
nua-aimseartha na dtíortha seo breac le hiasachtaí Peirsise freisin.

Inniu, tá an Pheirsis ó dhúchas ag 61 mhilliún duine, agus oiread eile in ann í
a labhairt mar theanga choimhthíoch. Cé gurb í an Phaistis an teanga náisiúnta
san Afganastáin, is í an Pheirsis is mó a labhraítear ansin mar fhrancbhéarla i
gcumarsáid idir na treibheacha éagsúla, agus tá an Pheirsis níos tábhachtaí mar
theanga liteartha agus chultúrtha, ós rud é nach bhfuil mórán saothrú ná
caighdeánú déanta ar an bPaistis.

Téann stair na Peirsise siar a fhad leis an tséú haois roimh bhreith Chríost. Is
í an inscríbhinn Peirsise is sine dá bhfuil ann ná an ceann ar thángthas air i
mBehistun in aice le Kermanshah in Iarthar na hIaráine, agus baint aige leis an
Rí Darius a hAon, a bhí beo sna blianta 522-486 RC. Bhaintí úsáid as na
litreacha dingchruthacha leis an tSean-Pheirsis a scríobh, agus bhí gramadach na
teanga i bhfad ní ba chasta ná inniu. Nó bhí ocht dtuiseal agus trí inscne
(baininscne, firinscne agus insce neodrach) sa teanga san am - níl a dhath
fágtha de na catagóirí gramadúla seo i bPeirsis an lae inniu.

Níor tosaíodh ag scríobh Meán-Pheirsise ach sa tríú haois AD, cé gur léir go
raibh sí á labhairt i bhfad roimhe sin. Dealraíonn sé gur thosaigh an
tSean-Pheirsis ag claochlú go Meán-Pheirsis sé chéad bliain roimhe sin. Is í an
difríocht is suntasaí eatarthu ná go raibh na tuisil agus na hinscní gramadúla
imithe sa Mheán-Pheirsis. D'fhéadfá a rá go raibh an Mheán-Pheirsis sách cosúil
leis an Nua-Pheirsis ó thaobh na gramadaí de, ach ní raibh na hIaránaigh
iompaithe chun an Ioslaim go fóill, agus mar sin, ní raibh an stór focal breac
le hiasachtaí Araibise, mar atá sé inniu. Tá saineolaithe áirithe den tuairim
freisin nach raibh an Nua-Pheirsis bunaithe ar na canúintí céanna agus an
Mheán-Pheirsis.

Sa tseachtú haois AD, d'fhorghabh na hArabaigh an Iaráin, agus tháinig deireadh
le saothrú na Meán-Pheirsise mar theanga liteartha. De réir a chéile, áfach,
d'fhás an Nua-Pheirsis anuas mar chaighdeán nua. Sa naoú haois AD, bhí sí á
saothrú mar theanga ardchultúrtha cheana féin, agus i rith na gcéadta bliain
chuaigh sí in úsáid ón Tuirc go dtí an India mar theanga litríochta agus
filíochta. Na Sasanaigh féin, agus iad ag forghabháil na hIndia, bhí siad sásta
i dtús báire úsáid a bhaint as an bPeirsis mar theanga oifigiúil riaracháin.

Inniu féin glactar leis go bhfuil an Pheirsis ar ceann de na teangacha is mó
cultúir agus litríochta i sibhialtacht an Ioslaim. Scríbhneoirí tábhachtacha
nua-aimseartha iad an t-úrscéalaí Sadeq Hedayat (1903-1951), an file mná Forough
Farokhzad (1935-1967), an file Sohrab Sepehri (1928-1980), mar shampla.



https://ga.wikipedia.org/wiki/An_Nollaig

Saoire i bhféilire na Críostaíochta is ea í an Nollaig (ón Laidin: Natalis). Is
é an ócáid a cheiliúrtar ar an lá ná breith Íosa Críost, agus í á comóradh ar an
25 Mí na Nollag. De réir na soiscéal, rugadh Íosa don Mhaighdean Muire sa
Bheitheal, áit a raibh sí féin agus a fear céile Iósaf ar lóistín i ndiaidh
dóibh an áit a bhaint amach le clárú i ndaonáireamh Rómhánach. De réir mar a
deir lucht leanúna na Críostaíochta, tháinig tairngreacht na bhfáithe Giúdacha
isteach fíor nuair a rugadh Íosa, nó bhí sé sa tairngreacht go dtiocfadh
Slánaitheoir de theach agus de threabhchas Dháiví chun an saoil. Inniu, is
saoire mhór phoiblí í an Nollaig ar fud an domhain, fiú ina lán de na tíortha
nach bhfuil cónaí ar mhórán Críostaithe iontu. Ábhar mór díospóireachta é i
gcónaí, cén t-am a saolaíodh Íosa i ndáiríre, nó níl na saineolaithe cinnte
faoin mbliain cheart féin.

Sean-Ghaeilge Notlaic, ón Laidin Natalicia, ón mbriathar Laidine (g)nasci, ón
bhfréamh Ind-Eorpaise *gen-.

Thosaigh iarrachtaí cearta ar dháta breith Chríost a shocrú timpeall dhá chéad
bliain tar éis a bháis, agus an eaglais Chaitliceach ag socrú a cuid féilte agus
traidisiúin. Ceiliúrtar an Nollaig anois ar 25 Nollaig sna heaglaisí
Caitliceacha agus de bhunús Chaitliceach ar fad: na heaglaisí
(Ceartchreidmheacha, Caitliceacha, agus Protastúnacha). Mar níor ghlac an chuid
is mó de na heaglaisí Ceartchreidmheacha na hathraithe a bhain le Féilire
Ghréagóra nó le Féilire Athchóirithe Iúil, is ar an dáta poiblí 7 Eanáir a
thiteann 25 Mí na Nollag sa bhFéilire Eaglasta acusan sna blianta 1900 go 2099.

Tá difríochtaí freisin i gcomóradh poiblí na Nollag. I Sasana agus in Éirinn,
tosaíonn dáréag lá na Nollag ar lá Nollag, agus déantar fleá agus féasta ar
feadh an achair go dtí Nollaig Bheag nó Nollaig na mBan mar a thugtar freisin
air.

Tá féile na Nollag imithe i bhfad i dtíortha áirithe, ar nós Stáit Aontaithe
Mheiriceá, agus Sasana, agus i SAM tosaíonn an ceannach agus an maisiú go
díreach i ndiaidh Fhéile an Altaithe. Leanann sé ón Nollag go dtí Lá Cinn
Bliana, faoi cóisir ag baile agus ag obair, agus bíonn a chuid comóradh féin ag
dul le Lá Cinn Bliana. In Albain, tugtar Hogmanay ar Oíche Chinn Bhliana, agus
más aon ní, is mó an chomóradh a dhéantar ar an bhféile sin ná ar an Nollaig
féin. Tugtar Oíche Nollag ar 24 Mí na Nollag. Tugtar "Boxing Day" ar 26 Mí na
Nollag i bhformhór na dtíortha ina labhraítear Béarla, ach Lá 'le Stiofán i
dtíortha Chaitliceacha de ghnáth. Uaireanta tugtar Lá an Dreoilín air in Éirinn.
San Ísiltír, sa Ghearmáin, i gCríoch Lochlann agus sa Pholainn, tugtar Céad lá
na Nollag agus Dara lá na Nollag ar Nollaig 25 agus Nollaig 26 faoi seach (m.sh.
"Erster/Zweiter Weihnachtstag" i nGearmáinis).

Tá an-chuid nósanna le bunús creidimh, pobail nó náisiúnta mórthimpeall na
Nollag. Thosaigh an crann Nollag sa Ghearmáin. Tháinig nósanna eile ar nós
Liamhás na Nollag, cuileann, agus tabhairt bronntanais ón bhféile lár-gheimhridh
níos luaithe a bhí imeasc na bpágánach, Yule agus an cheiliúradh ar an
ngrianstad a bhí bhí coitianta i dtuaisceart na hEorpa i bhfad sular tháinig an
Chríostaíocht. Seachas cosc a chur leis na féilte seo, thug an Pápa Gréagóir I
cead do mhisinéirí Críostaíochta míniú Críostaíocht a thabhairt dóibh, fad is a
ligfí don chuid is mó de na nósanna a bhain leo leanúint ar aghaidh gan bhac. 1
Tá cúpla eaglais Críostaíochta, Finnéithe Iáivé ina measc, agus roinnt grúpaí
Piúratánacha, a bhreathnaíonn ar an Nollaig mar fhéile págánach nach dtagann ón
mBíobla, agus nach gceiliúrann í mar gheall air sin.

Mar gur tháinig go leor de nósanna na Nollag i dtuaisceart na hEorpa, baineann
go leor acu le geimhreadh an Leathchruinne Thuaidh, agus mar sin baintear
an-fheidhm as rudaí geimhridh ar nós sneachta, cuileann agus a leithéid in
ornáidí agus i bpictiúir de Dhaidí na Nollag.

Tagann an choincheap de fhigiúr ceilte a thugann bronntanais do leanaí ó San
Nioclás, easpag cineálta ón 4ú Aois san Áise Bheag. Chuir muintir na hOllainne
tús le San Nioclás a thugadh bronntanais ag a fhéile ar 6 Nollaig. I Meiriceá
Thuaidh, ghlac coilínithe Sasanacha le cuid den cheiliúradh seo ina gcomóradh
Nollag, agus rinneadh Santa Claus, de 'Sintaklaas na nOllannach. I dtraidisiún
na mBéarlóirí seo i Meiriceá Thuaidh, tagann an fear meidhreach seo ar oíche
Nollag ar carr sleamhnáin arna tharraingt ag réinfhianna, dreapann sé anuas an
simléir, agus fágann sé féiríní do leanaí, agus itheann sé an bia agus (gan
amhras ar bith) an deoch a fhágtar lena choinne. Tá ceangal lárnach idir an
carachtair seo agus an té Eorpach Daidí na Nollag. Tugann sé an bhliain ag
déanamh bréagáin, agus ag coinneáil liostaí ar iompar na leanaí. I gcultúir
áirithe, tagann Knecht Ruprecht, nó Peadar Dubh in éindí le Daidí na Nollag. In
áiteanna, is iad na síoga i gcearta a dhéanann na bréagáin, agus i leaganacha
eile den scéal tá sé pósta. Bíonn Daidí na Nollag go hiondúil ag tabhairt
cuairte ar cheantair siopadóireachta agus siopaí eile i Meiriceá Thuaidh, in
Éirinn agus sa Bhreatain, agus tagann páistí ag lorg bronntanais uaidh.

I gcuid mór tíortha, is ar Fhéile San Niocláis a thugtar na bronntanais. Ina
leithéid d´áiteanna, mar san Ísiltír agus go leor den nGearmáin, fágtar gur mó
d´fhéile creidimh an Nollaig féin. Ach in Éirinn sa sean-saol, agus fós i
dtíortha eile ar nós codanna den Ghearmáin, ba é an leanbh Íosa a bhíodh ag
fágáil na mbronntanas.

Tugtar bronntanais i mbeagnach gach áit ina gceiliúrtar an Nollaig. I go leor
tíortha, fágann leanaí soithí folmha Oíche Nollag le go líonfadh Daidí na Nollag
le féiríní beaga iad, ar nós bréagáin, milseáin nó torthaí. Sna Stáit Aontaithe,
crochann leanaí stoca Nollag ar an dtinteán, mar go dtagann Daidí na Nollag
anuas an simléir an oíche sin le iad a líonadh. I dtíortha eile, fágann leanaí
bróga folmha amuigh ag feitheamh lena chuairt. Ach ní hé Daidí na Nollag amháin
a bhronnann féiríní, mar go mbíonn bronntanais ag cairde agus ag muintir dá
chéile.

Tá an-tábhacht ag cártaí Nollag sna SAM, in Éirinn agus sa Bhreatain, go minic
le cairdeas a choinneáil le gaolta agus le cairde i bhfad i gcéin, maille le
daoine a dhéanann gnó le chéile. Tugann a lán pictiúr an chlainne leis an
gcárta, agus uaireanta airgead nó nuachtlitir a thugann a n-éachtaí agus a
n-aistir ar feadh na bliana.

Déanann a lán daoine maisiú ar a gcuid tithe le crann Nollag le soilse agus
ornáidí Nollag, agus crochann siad duilleoga agus craobhacha de chrainn a
fhanann glas sa gheimhreadh, go h-áirithe cuileann agus drualus. I Meiriceá
Thuaidh, agus anois sa Bhreatain agus in Éirinn, cuireann daoine go leor soilse
ar an taobh amuigh dá gcuid tithe, agus iad go minic i bhfoirm fir sneachta,
Daidí na Nollag agus a charráiste á tharraingt ag réinfhianna, agus íomhánna
eile Nollag.

Tá ceangal fada ag an poinséitia leis an Nollaig, maille leis an gcuileann, an
amaryllis agus cachtas Nollag.

I go leor tíortha, bíonn cóisir agus damhsaí ag scoileanna, gnóthaí, agus ag
pobail éagsúla. De ghnáth tarlaíonn siad i rith na coicíse roimh na Nollag.
Bíonn drámaí Nollag ag grúpaí áirithe, mar shampla le breith an linbh Íosa.
Téann complachtaí amach ag canadh carúil Nollag. In Éirinn tá an nós ann dul
amach ar an dreoilín lá 'le Stiofán. Déanann daoine eile obair charthanacha, ar
nós cuidiú le cistineacha a dhéanann freastal ar na mboicht, nó ag lorg síntiúis
d´eagrais.

Tugann an t-amhrán Béarla Twelve Days of Christmas i bhfios go raibh nós in
áiteanna bronntanais a thabhairt 'chuile lá ó Nollaig go Nollaig Bheag. Ach níl
anseo ach ceann amháin de na nósanna le bronntanais.

Sa chuid is mó den domhain, tugtar bronntanais ar oíche Nollag (24 Nollaig) nó
ar maidin lae Nollag. I dtíortha ina n-aithnítear San Nioclás mar bhronntóir,
déantar an bronnadh ar an 5 Nollaig nó ar an 6 Nollaig. Sa Spáinn, agus i
dtíortha eile a leanann a nósanna, is iad na Trí Ríthe (nó an Triúr Eagnaithe) a
thugann na bronntanais ar Nollaig Bheag. Sa Ríocht Aontaithe go dtí le gairid,
thugtaí bronntanais do dhaoine lasmuigh den chlann ar Boxing Day, 26 Nollaig.

Tosaíonn na ceiliúrtha eaglasta leis an Aidbhint, le feitheamh le breith
Chríost, ag deireadh mí Shamhna, agus bíonn seirbhísí eaglasta ar leith dó.
Bíonn carúil Aidbhinte lena linn go minic. Baintear feidhm as féilirí Aidbhinte
sa cheiliúradh freisin, agus milseáin agus seacláid iontu do leanaí. Díreach
roimh na Nollag, bíonn go leor seirbhísí Nollag i séipéil, ina mbíonn iomainn
Nollag agus carúil Nollag á sheinneadh. I gCambridge Shasana, reachtaítear an
féile Nine Lessons and Carols. Ar Oíche Nollag agus Lá Nollag, ceiliúrtar, mar
shampla, Aifreann na Gine nó Aifreann Bhreith Chríost. Tagann séasúr eaglasta na
Nollag chun deiridh le féile Nollaig Bhig nó Oíche Chinn an Dá Lá Déag, an lá ar
thug na cuairt ar an leanbh Íosa.

Tá a leithéid de thábhacht is de shult ag baint leis an Nollaig, go gcuireann
creidimh eile a bhféilte geimhridh féin ar aghaidh ina choinne. Is é an ceann is
soiléire díobh seo ná Chanukah an Ghiúdachais, lena mbaineann traidisiún
bronnadh sa teallach ón 20ú Aois ar aghaidh.

I dtíortha na leathchruinne ó dheas, ceiliúrtar an Nollaig i gcónaí ar 25 Mí na
Nollag, cé go bhfuil sé i lár an tsamhraidh acusan. Ar ndóigh, ní cosúil leis an
nós sa leathchruinne ó thuaidh é seo, agus bítear ag róstadh turcaí ar an trá
agus ag iompar éadaí Daidí na Nollag san Astráil uaireanta.

I measc na rudaí a chuireann muintir SAM suim iontu, tá an crann Nollag ollmhór
agus an oighear scátála ag Láithreán Rockefeller i Nua-Eabhrac, agus na hornáidí
Nollag sa Teach Geal in Washington, DC. Cé gur measa an brú díolachán i SAM ná
beagnach aon áit ar domhain, is gnáth go bhfanann teallaigh go dtí Lá Tabhairt
an Bhuíochais (Thanksgiving) chun tosú ag maisiú tí agus ag cur crann Nollag in
airde.

Sa tSín, is é 25 Mí na Nollag dáta sínithe Bhunreachta Phoblachta na Síne i
1947. Ceiliúrtar an saoire oifigiúil ar an lá sin go leathan ar nós na Nollag.
Ghlac an tSeapáin go leathan le Daidí na Nollag an domhain iarthair lena
cheiliúradh seicteach ar an Nollaig, ach is saoire níos tábhachtaí é Lá Cinn
Bliana.

Sa Ghearmáin agus san Ísiltír, is cosúil ceiliúradh Lá San Nioclás go luath i mí
na Nollag le Nollaig domhain an Bhéarla. Tá Sinterklaasavond (tráthnóna San
Niocláis) na hOllainne is níos tábhachtaí ansin ná an Nollaig, cé go bhfuil cuid
de mhuintir na hÍsiltíre ag ceiliúradh Oíche Nollag le Daidí na Nollag chomh
maith le cúpla bliain anuas. Tugann Sinterklaas, atá bunaithe ar San Nioclás na
staire agus óna shíolraíonn ¨Santa¨ Shasana agus Mheiriceá, bronntanais sa
tráthnóna ar Eanáir 5ú do gach páiste a bhí múinte. Caitheann sé éadach dearg
easpaig, maraon le mitre dearg, agus déanann sé marcaíocht ar chapall bán thar
mullach na dtithe, agus go leor cuiditheoirí mailíseacha leis ar a dtugtar
'zwarte Pieten' (Peadar dubha). In áiteanna sa Ghearmáin, san Ostair, agus san
Eilvéis, tagann Knecht Ruprecht scanrúil freisin.

Braitheann ceiliúradh na Nollag sa Ghearmáin ar an dúiche. Sa chuid is mó de na
dúichí, ceiliúrtar Lá San Nioclás. Déantar mion-cheiliúradh ar Nikolaus de
ghnáth. cuireann go leor leanaí búta, ar a dtugtar Nikolaus-Stiefel, lasmuigh dá
ndoirse ar oíche 5 Mí na Nollaig. Sa deisceart, tugann an Christkind féiríní do
leanaí ar maidin an 24ú de Nollaig, agus tugtar bronntanais eile nuair a nochtar
an crann Nollag. Maidir le cúrsaí gnó, d´fhéadfaí ceantar táirgeadh bronntanais
Nollag a thabhairt ar an Striezelmarkt, agus é ag tairiscint rudaí ar leith ó
cheantar Dresden, idir chriadóireacht agus priontaí agus bianna blasta a
sheoltar ar fud an domhain.



https://ga.wikipedia.org/wiki/An_Mh%C3%A1irt

Tugtar Máirt na hInide ar an Máirt úd roimh an chéad lá den Charghas i bhféilire
Chríostaí na hÉireann. Tugtar Mardi Gras nó Máirt Ramhair uirthi i dtíortha
éagsúla.

Is ar an Mháirt, de gnáth, a bhíonn na toghcháin i Stáit Aontaithe Mheiriceá.
Tarlaíonn toghcháin feidearálacha Dé Máirt tar éis an chéad Luan i Mí na Samhna,
bunaíodh an dáta sin sa dlí mar lá an olltoghcháin don tUachtarán in 1845 do
Theach na dTeachtaí in 1875 agus don Seanad i 1914. Ní bhíodh an Mháirt
oiriúnach don chuid is mó de na daoine sa 19ú haois mar gheall ar an taisteal. I
mórán stáit Méiriceánacha, tarlaíonn na réamhthoghchán uachtaránach ar [[Super
Tuesday] ('Sár-Mháirt').

Sna Stáit Aontaithe, tugtar Black Tuesday ('Máirt Dubh') ar an 29 Deireadh
Fómhair, 1929, an lá ar thosaigh an stocmhargadh Meiriceánach ag titim anuas i
1929.

Sa domhan Gréigeach, is lá mí-ádhúil an Mháirt (gabhadh Constainteanópal ar an
lá sin). Tá an rud céanna fíor i dtíortha eile na Meánmhara - tá an seanfhocal
seo acu: En martes, ni te cases ni te embarques ( "Ná pós agus ná tosaigh turas
Dé Máirt".



https://ga.wikipedia.org/wiki/An_Chr%C3%B3itis

Teanga Shlavach is ea an Chróitis a labhraítear sa Chróit. An teanga scríofa
oifigiúil a úsáidtear, níl ann go bunúsach ach leagan den tSeirbea-Chróitis, ach
le déanaí, táthar ag iarraidh an teanga a fhorbairt ina treo féin agus a
dhéanamh níos difriúla leis an tSeirbis agus le leaganacha réigiúnacha eile den
tSeirbea-Chróitis.

Cosúil leis an tSeirbis, tá an Chróitis chaighdeánaithe bunaithe ar an gcanúint
úd štokavski. Tá dhá mhórchanúint eile le cloisteáil sa Chróit, kajkavskiagus
čakavski. Ní labhraítear an dá cheann deireanacha ach sa Chróit. Mar sin féin,
maireann na Crótaigh féin ag baint úsáide as leagan den chanúint štokavski.

Ceann de na rudaí a bhíonn difriúil i dtíortha éagsúla na Seirbea-Chróitise is
ea an dóigh ar fhorbair an guta ar a dtugann lucht an léinn Shlavaigh yat´, nó
sin é an t-ainm atá ar an litir a sheasann don ghuta seo i seanleagan na
haibítre Coireallaí - ѣ an litir. Glactar leis gur [æ] fada a bhí ann - an guta
a chloisfeá ag muintir Chonamara san fhocal Gaeilge úd bean. I bhfo-chanúintí
difriúla štokavski, rinneadh ije/je, e nó i den ghuta seo, agus is féidir an
leagan ijekavski (ije/je) nó ekavski (e) a chleachtadh sa teanga scríofa.
Úsáidtear ije agus je sa Chróitis chaighdeánach, agus seasann ije don ghuta
fhada, je don ghuta ghairid. Mar sin féin, tá siad ann a deir nach bhfuil an
difríocht seo le cloisteáil i ngnáthchaint na Cróite ar aon nós, agus gur chóir
ie nó je a úsáid don dá rud.

Samplaí: vjetar/vetar "gaoth", mlijeko/mleko "bainne", htjeti/hteti "rud a
bheith ag teastáil uait", dijete/dete "páiste".

Ní ghlactar ach leis an leagan ijekavski sa Chróitis. Tugann an tSeirbis
aitheantas don dá leagan, ós rud é go bhfuil an dá chanúint á labhairt sna
críocha "Seirbiacha", ach is é an leagan ekavski is mó a shamhlaítear leis an
tSeirbia.

Tá an Chróitis níos seachantaí i leith na bhfocal iasachta ná an tSeirbis. Mar
shampla, tugtar ainmneacha Laidine ar mhíonna na bliana sa tSeirbis, ach is
fearr leis na Crótaigh na hainmneacha Slavacha. Thairis sin, bíonn na téarmaí
reiligiúnacha an-difriúil sa dá theanga: bíonn na Crótaigh ina gCaitlicigh agus
na Seirbigh ina nOrtadocsaigh, rud a chiallaíonn go bhfuair siad téarmaíocht na
Críostaíochta as foinsí difriúla.

Labhraítear canúintí Cróitise san Ostair (Cróitis Bhurgenland) agus san Iodáil
(Cróitis Mholise). Ní bhaineann na dreamanna seo úsáid as caighdeán na Cróite,
ach as leagan caighdeánaithe a gcanúna féin - is í an chanúint štokavski atá i
gceist i Molise; i mBurgenland, labhraítear an chanúint čakavski.



https://ga.wikipedia.org/wiki/An_Ch%C3%A9inia

Is tír san Afraic í an Chéinia. Is í Nairobi an phríomhchathair.
Iar-choilíneacht de chuid na Breataine is ea í.

An faltanas a bhí ag muintir na Céinia in aghaidh na Sasanach le fada an lá,
toisc an dóigh ar roinneadh na tailte sa tír sin. Tháinig na fadhbanna seo chun
solais sa bhliain 1951, agus Aontas Afraiceach na Céinia ag éileamh tuilleadh
ionadaíochta do na bundúchasaigh i rialú agus i riarachán na tíre, chomh maith
le athroinnt na talún.

B'é sin Éirí Amach Mau Mau, mar a thugtar air in annálacha na staire. Ar an 17ú
lá de Mhí Lúnasa 1952, cuireadh staid éigeandála i bhfeidhm ar an tír, agus
tuilleadh fórsaí armtha ag teacht le heitleáin ón mBreatain Mhór in aghaidh an
lae leis an éirí amach a chloí. Chuaigh na cúrsaí an oiread sin chun géaradais
is go bhféadfá a rá go raibh an Chéinia ar bharr lasrach le cogadh cathartha.

Cheap Winston Churchill an Ginearál Sior George Erskine leis an éirí amach a
chur faoi chois i Nairobi, rud a rinne sé leis an oibríocht ar ar tugadh An
Inneoin, sa bhliain 1954. Ina dhiaidh sin, chuathas i dtuilleamaí an Chasúir
(oibríocht mhíleata eile) le deireadh a chur leis an gceannairc faoin tuath.
D'ordaigh Churchill comhchainteanna síochána a chur ar bun le muintir na Céinia,
ach theip ar na cainteanna seo agus eisean ina Phríomh-Aire go fóill.



https://ga.wikipedia.org/wiki/An_Aithin

Is í an Aithin, nó an Ataen (Gréigis: Αθήνα, Athína), príomhchathair na Gréige
agus príomhbhaile réigiún na hAtaice. Baineann an ainm leis an mbandia Ataene,
cosantóir na cathrach. Tá fréamhacha an daonlathais le fáil sa chathair seo ó Ré
Órga na Sean-Gréige.

Tá 4.5 milliún duine ina gcónaí sa chathair faoi láthair, níos mó ná an tríú
cuid de dhaonra na Gréige. Bhí na chéad Cluichí Oilimpeacha nua-aimseartha ar
siúl sa chathair sa bhliain 1896 agus iad ar siúl ann den dara huair sa bhliain
2004.

Téann stair na cathrach siar go dtí an Chlochaois. Bhí an Aithin ar na
cathairstáit ba chumhachtaí i gcaitheamh Ré Órga na Sean-Gréige, idir na blianta
500 is 336 RCh. Ba í an Acrapail nó dún ard áit mhór na ndeasghnáth. Ba é an
Partanón, teampall Ataene, an t-áras ba mhó sa chathairstát, agus dealbh Ataene
a bhí timpeall ar 10 méadar ar airde in aice leis. Ba é Peiricléas ceannaire na
hAithine nuair a bhí an chathair i mbuaic a réime.

Meastar go bhfuil baint idir ainm na cathrach agus an bandia Aitéiné. An Àithne
a deirtear i nGaeilge na hAlban, agus Yn Atheen i nGaeilge Mhanann.



https://ga.wikipedia.org/wiki/Amhr%C3%A1n_n%C3%A1isi%C3%BAnta

Is é is amhrán náisiúnta ann ná amhrán nó saothar ceoil eile a bhfuil ábhar
tírghráúil aige, agus rialtas is údaráis oifigiúla an stáit ag baint úsáide as
mar shuaitheantas don tír ag ócáidí oifigiúla. Ina lán tíortha, reachtaíodh
dlíthe faoi cheartúsáid an amhráin náisiúnta, ach níl a leithéid riachtanach le
go nglacfaí le hamhrán ar leith mar shiombaile náisiúnta den chineál sin. Mar
shampla, is é an traidisiún an t-aon bhunús amháin le stádas an amhráin úd God
Save the Queen sa Ríocht Aontaithe.

Is é amhrán na hÍsiltíre, Het Wilhelmus nó Amhrán Uilliam ó Nassau, an t-amhrán
náisiúnta is sine sa domhan. Scríobhadh timpeall na bliana 1570 é, nuair a bhí
an Cogadh Ochtó Bliain á chur ag an Ísiltír ar na Spáinnigh.

Níor éirigh an t-amhrán náisiúnta, mar nuáil chultúrtha, coitianta roimh an naoú
haois déag. Is aireagán Eorpach é, go praiticiúil. Bíonn blas an cheoil
chlasaicigh Eorpaigh ar amhráin náisiúnta na dtíortha neamh-Eorpacha féin, amach
ó chupla eisceacht a théann i dtuilleamaí cheol traidisiúnta na tíre (an tSín
agus an tSeapáin, ach go háirithe).



https://ga.wikipedia.org/wiki/Airgead_(d%C3%BAil)

Dúil cheimiceach is ea é an t-airgead nó an t-airgead geal, agus is í an uimhir
adamhach atá aige sa tábla peiriadach ná 47. Is é an meáchan adamhach atá aige
ná 107.880, agus cuirtear in iúl é sna foirmlí ceimiceacha leis an ngiorrúchán
Ag, atá bunaithe ar an bhfocal Laidne argentum.

Tá an t-airgead geal ar an dara ceann de na miotail i ngrúpa a 11, in éineacht
leis an ór agus leis an gcopar. Ceann de na miotail trasdultacha is ea é, mar
sin. Tá sé suite i bpeiriad 5. Mar sin, is í an dúil a thagann roimhe ná an
pallaidiam, agus an caidmiam ag teacht sna sálaí aige.

Miotal bog bán lonrach atá ann. Tá an t-airgead geal ar an seoltóir idir
leictreach agus teirmeach is fearr atá ann. Ós rud é gur triathmhiotal é,
faightear ina aonar é sa nádúr. Thairis sin, is féidir é a fháil i mianraí ar
nós argaintít, arb ionann í agus suilfíd an airgid (I), Ag2S, agus cornairgead
nó clórargairít, arb ionann í agus clóiríd an airgid (I), AgCl.

Úsáidtear an miotal seo sa mhonaíocht, sa tseodóireacht, sa
ghrianghrafadóireacht, sa leictreonaic, i scátháin fhrithchaiteacha, agus san
fhiaclóireacht.



https://ga.wikipedia.org/wiki/Aer%C3%A1id

Is é rud is aeráid ann ná an meán agus an comhathrú ar aimsir réigiúin, i rith
achair measartha fada.

Is féidir Criosanna aeráide a shainmhíniú i dtéarmaí teochta agus déine báistí
chun cur síos a dhéanamh ar a leithéid agus gaineamhlach, Steip na hEoráise,
foraois bháistí agus oighearchaidhp pholach. Séard is pailéichlíomeolaíocht ann
ná staidéar agus cur síos ar na clíomaí ársa ag baint úsáide as eolas ó fhoinsí
neamhbhitheach, cosúil le dríodar ó ghrinneall locha agus croíocháin oighir agus
as eolas bitheach cosúil le fáinní crainn agus coiréal . Is samhlacha
matamaiticiúla d'aeráid na sean-aimsire, na linne seo agus na todhchaígh iad
samhlacha aeráide agus is féidir úsáid a bhaint astu chun patrúin na nathruithe
go ceann i bhfad a réamh-mheas.

Is é aicmiú aeráide Köppen ceann de na haicmí aeráide is forleithne a bhaintear
úsáid as. B'é an t-aeráideolaí Gearmánach Wladimir Köppen a d'fhorbair é ar
dtús, timpeall na bliana 1900 ( mhionathraigh Köppen é arís i 1918 agus i 1936
). Tá sé bunaithe ar an choincheap gurb é an fásra dúchasach an léiriú is fearr
den aeráid; mar sin, tograítear ciumhaiseanna chriosanna aeráide leis an bhfásra
i gceist. Comhcheanglaíonn sé an mheánteocht bhliantúil agus mhíosúil agus déine
báistí.



https://ga.wikipedia.org/wiki/%C3%81rachas

Is cosaint airgeadais ar rud éigin a d'fhéadfadh tarlú é árachas. Is iad
achtúirí na daoine a dhéanann an measúnú ar chostas an árachais.

Is é seo árachas atá riachtanach in Éireann. Tá ar gach duine atá ag tuill
airgead íoc as, agus téann an airgead isteach chuig an Ciste Árachais
Shóisialaigh . Tugann an costas seo cosaint duit i gcás gortú nó cailliúint do
phoist. Tá liosta fhada do no sochar atá le fáil, tá Sochar Cuardaitheora Poist,
Sochar Breoiteachta, Sochar Sláinte agus Sábháilteachta, Sochar Máithreachais,
Sochar Uchtála, Sochar Easláine, Pinsean Baintrí nó Baintrí Fir (Ranníocaíoch),
Íocaíocht Chaomhnóra (Ranníocaíoch), Pinsean Stáit (Idirlinne), Pinsean Stáit
(Ranníocaíoch), Deontas Méala, Sochar Cóireála, Sochair Dhíobhálacha Ceirde,
Sochar Cúramóra san áireamh .

Is é an "Irish Insurers Federation" (IFF) an ball ionadaíoch d'árachóirí in
Éirinn . Tá 63 cuideachta mar bhaill don ghrúpa seo. Tá thart ar 15,000 duine
fostaithe go díreach sa tionsclaíocht. Is iad "Irish Life" agus "Hibernian
Aviva" na cuideachtaí is cáiliúla in Éirinn.



